{"url": "https://www.monitor.bg/bg/a/view/iskat-antiteroristichni-kolcheta-za-predpazvane-chakashtite-po-spirkite-vyv-varna-181590", "text": "На спирките на градския транспорт във Варна да бъдат поставени предпазни колчета, тип „антитерористични”. С обезопасителните съоръжения  да бъдат оборудвани  рисковите спирки, след обследване във всеки район на морската столица. Това бе обсъждано на заседание на Комисията по пътна безопасност към Община Варна. До предложението  се стигна след инцидента на автобусна спирка „Тракия” на бул. „Владислав Варненчик” в началото на месеца, когато 21-годишен шофьор н се качи на тротоара и помете 4 души, чакащи автобус. Катастрофата стана рано сутринта, а причината бе заспиване зад волана на младия водач, който се прибирал от нощна смяна в казино. Подобни антитерористични колчета във Варна все още не са използвани. Има ги в други градове, като в София. Например, са поставени на няколко места, предимно на спирки в отдалечените квартали, коментира председателят на Комисията по пътна безопасност, зам.-кметът Тодор Иванов. Той беше категоричен, че въпреки всичко, няма как да се спрат пътните инциденти. „И тетраподи да сложим, все ще се намери един да прелети отгоре и да убие хора. Няма как да се застраховаме на 100 процента, но това, което зависи от нас, трябва да го направим”, категоричен бе Иванов. Ремонтите с европейски средства на някои от варненските булеварди все още са в гаранционен срок и поставянето на подобни предпазни средства ще доведе до падане на гаранцията за съответните участъци, обясни главния експерт от общинска дирекция „Инженерна инфраструктура и благоустрояване“. Георги Георгиев. Въвеждане на две зони „30 км/ч” в идеалния център на Варна, където скоростта на превозните средства да бъде ограничена, предлагат от сдружение „Таляна”. Първата зона да е с граници бул.”Мария Луиза”, улиците „Шипка”, „Одесос”, „Преслав”, бул.”Приморски” и ул.”Козлодуй”. Втората - между булевардите”Мария Луиза”, „Осми Приморски полк”, „Цар Освободител”, „Приморски” и улиците „Преслав”, „Одесос” и „Шипка”. Въвеждането на това ограничение на скоростта ще доведе до по-голяма безопасност за пешеходците, избягване на вредните последствия от трафика и подобряване на качеството на градската среда. Впоследствие мярката може да бъде въведена и на други места в града, след като ползите бъдат възприети от обществото, се посочва в предложението. „Трябва да се вземе предвид, че има Генерален план за организацията на движение във Варна. Ако решим, комисията може да препоръча промяна”, коментира председателят Иванов. Бе обсъдено и предложението за поставяне на светофар с пешеходна заявка на пресечната точка на булевардите „Сливница” и „Княз Борис I\" до познатия сред варненци площад „Севастопол”.  ", "date": "2019.11.23", "title": "Варна иска колчета срещу терористи по спирките"}
{"url": "https://www.monitor.bg/bg/a/view/asteroidyt-kojto-minava-kraj-zemjata-ne-e-opasen-181591", "text": "Астероид от групата на близкопреминаващите и опасните, ще премине днес сравнително близо до Земята. \"Опасност за нашата планета са астероиди, които минават между Земята и Луната на разстояние по-малко от 384,401 км\", коментира астрономът от НАОП „Николай Коперник“ във Варна, Веселка Радева. Астероидът, който преминава днес е на разстояние  над 4 милиона километра от Земята и не представлява реална опасност. Този астероид се движи със скорост 2,2 км./ сек и има диаметър около 10 метра. Астрономи от много обсерватории на планетата следят подобни обекти и изчисляват техните орбити. В Института по астрономия с Националната астрономическа обсерватория-Рожен работи група „Слънчева система“, обясни Радева. И други български астрономи също следят астероидите и изследват тяхното движение и природа. В обсерваторията на ВВМУ „Н.Й.Вапцаров“ във Варна много активно работи младежки екип на Студентското астрономическо общество. Всеки месец младите изследователи участват в международни програми на НАСА за откриване и проследяване на астероиди.", "date": "2019.11.23", "title": "Астероид минава край Земята "}
{"url": "https://www.monitor.bg/bg/a/view/izdirvat-nepylnoletno-momiche-izbjagalo-ot-doma-si-181589", "text": "Варненската полиция издирва непълнолетно момиче, което е избягало от дома си. 17-годишната Венелина Росева Костова е в неизвестност от 18 ноември, когато около 16 часа е напуснала дома си. Tийнейджърката е висока около 160 см., със слабо телосложение, продълговато лице, мургава кожа, късо подстригана черна коса и има кафяви очи. Облечена е със сини дънки, описват я близките й пред полицията. Оттам апелират гражданите, които имат информация за местонахождението на Венелина, да позвънят на телефон 112 или да подадат сигнал в най-близкото поделение на МВР.", "date": "2019.11.23", "title": "Издирват непълнолетно момиче, избягало от дома си"}
{"url": "https://www.monitor.bg/bg/a/view/zapochna-15-ata-svetovna-sreshta-na-bylgarskite-medii-v-tirana-181592", "text": "Генералният директор на БТА Максим Минчев откри Световна среща на българските медии в Тирана. \"За 15-и път имаме възможността да дискутираме важни въпроси, свързани с нашата професия, с българските медии в България и по целия свят, свързани с бъдещето и особеностите на нашия занаят, и с това, което се случва в нашата държава\", каза Максим Минчев. Той прочете поздравителни адреси от министъра на културата Боил Банов, а българският посланик в Албания Момчил Райчевски - от министъра на външните работи Екатерина Захариева. В поздрава си към участниците на срещата генералният директор на Албанската телеграфна агенция (АТА) Армела Красничи изрази надежда, че всеки ще има възможност да открие Албания чрез нейните традиции, наследство, кухня. Световната среща на българските медии е отлична платформа за популяризиране на постигнатите резултати в различни сфери, включително и на туризма, каза Елена Георгиева - заместник-министър на туризма. Може би пръст на съдбата е, че нашата 15-а среща е на свещено място, на няколко десетки километра от мястото, където се изковани българските букви, на които пишат 250 милиона души, каза в словото си големият български писател Антон Дончев. Част от програмата на откриването е и представяне на документалния филм \"Купете си надежда\" (режисьор Галина Кралева), посветен на българската художничка от албански произход Лика Янко. Световната среща на българските медии в Тирана се организира със съдействието на \"Джи пи груп\" АД, Фибанк Албания, Нова ТВ, \"Лардж информърс проджектс\".", "date": "2019.11.23", "title": "Започна 15-ата световна среща на българските медии в Тирана"}
{"url": "https://www.monitor.bg/bg/a/view/cska-si-trygna-s-3-tochki-ot-vraca-181594", "text": "ЦСКА надигра с лекота Ботев и спечели с 3:0 гостуването си от 17-ия кръг на efbet Лига във Враца. По този начин \"червените\" се доближиха само на точка от третия в класирането на българското футболно първенство Левски, който приема Царско село в неделя. Гостите от София поведоха още в седмата минута на срещата, след като Петър Занев центрира от ъглов удар и Пламен Гълъбов засече топката за 1:0. Вторият гол падна само 11 минути по-късно, когато Евандро Силва подаде на Тиаго Родригес зад защитата на домакините и португалският халф завърши атаката хладнокръвно за 2:0. Евандро и Вив Соломон-Отабор пропуснаха добри възможности за гостите до края на полувремето, а Али Соу направи това в самото начало на втората част. \"Червените\" обаче не бяха поставени под сериозен натиск от Ботев и в крайна сметка спечелиха срещата с 3:0. Точен във втората минута на добавеното време бе отново Тиаго Родригес. Загубата остави врачаните на предпоследно място с 13 точки и девет повече от Витоша Бистрица.", "date": "2019.11.23", "title": "ЦСКА си тръгна с 3 точки от Враца "}
{"url": "https://www.monitor.bg/bg/a/view/varnenski-firmi-zakysaha-s-kadrite-razchitat-na-pensioneri-181588", "text": "Липсата на кадри, тежката бюрокрация и недостатъчно развитата инфраструктура са сред основните проблеми на варненския бизнес. Те бяха откроени на регионална среща за Североизточния регион, посветена на изготвянето на Национална стратегия за малките и средните предприятия за периода 2021-2027 г. Домакин на събитието, което се проведе по европейски проект, бе Областния информационен център в морската столица. В него се включиха представители на местни фирми, работодателски и неправителствени организации. На пазара на труда във Варна липсват кадри със средно специално образование, което силно затруднява бизнеса. Не се намират служители за леката промишленост, а фирмите са принудени да наемат технолози в пенсионна възраст от други градове, тъй като младите не желаят да работят в производството, оплакаха се участници във форума. Макар че големи предприятия инвестират в обучението на ученици от варненски училища, поемайки подготовката, стажа и стипендиите им, те не могат да ги задържат. За няколко години кораборемонтна компания в морската столица е обучила над 800 ученици от гимназия в областта, но от 30 – 40 наети във фирмата, е останал само един. Проблем в сектора е и пренасищането със стартъп фирми, които не могат да постигнат устойчивост и да се реализират успешно. Често младите хора са привлечени от идеята за собствен бизнес, но нямат представа как да го осъществят. Прогнози за заетостта показват, че през 2024 г. във Варненска област ще работят 195 хиляди души, голяма част от които ще бъдат заети в малки и средни предприятия. По данни на НСИ за 2017 г., над 90 процента от фирмите в областта са микропредприятия, 6 на сто са малките предприятия, а средните са едва около 1 процент. Преобладаващата част от населението във Варненско на възраст от 25 до 64 години е с висше или основно образование. Процентът на хората със средно е изключително нисък, което определя и липсата на работна сила, стана ясно още на срещата.", "date": "2019.11.23", "title": "Варненски фирми закъсаха с кадрите, разчитат на пенсионери "}
{"url": "https://www.monitor.bg/bg/a/view/greta-tunberg-stava-vodeshta-po-bi-bi-si-181593", "text": "Младата шведска екоактивистка Грета Тунберг ще бъде водеща на едно от празничните сутрешни предавания на британското радио Би Би Си 4, предаде Франс прес, като се позова на Би Би Си. Тунберг ще разговаря с известни хора, които се борят с промените в климата и е предложила във воденото от нея предаване да има репортажи от Антарктика и Замбия и интервю с управителя на Банк ъв Ингланд Марк Карни. Шестнадесетгодишната Тунберг, която се превърна в символ на борбата с климатичните изменения, е една от петте известни личности, които ще бъдат водещи на предавания на радио Би Би Си по време на коледните и новогодишните празници. Другите са председателката на британския Върховен съд Бренда Хейл, която отсъди, че решението на премиера Борис Джонсън да спре работата на парламента е незаконно; художникът Грейсън Пери, рапърът Джордж Поета и бившият главен редактор на вестник \"Дейли телеграф\" Чарлс Мур. През минали години водещи на празничните програми на Би Би Си са били личности като британския принц Хари, актрисата Анджелина Джоли и професор Стивън Хокинг.", "date": "2019.11.23", "title": "Грета Тунберг става водеща по Би Би Си"}
{"url": "https://www.monitor.bg/bg/a/view/ubijstvena-osmorka-ot-gru-zad-opita-za-otravjane-na-emilijan-gebrev-s-novichok-181595", "text": "Eкип от осем офицери от подразделение 29155 на руското военно разузнаване (известно преди като ГРУ) са в основата на отравянето на българския бизнесмен Емилиян Гебрев през 2015 г. Това гласят резултатите от съвместно разследване, проведено от сайтовете Bellingcat, The Insider и сп. „Шпигел“. Разследващите сайтове вече неведнъж са писали за това, че в опита за отравяне на Гебрев са замесени служители на ГРУ, но сега екипът е успял да установи истинските имена и „партизанските прякори“ на агентите от подразделение 29155 ( ), както и да изясни обстоятелствата и възможните мотиви за покушението. На 28 април 2015 г. Емилиян Гебрев почувствал парене в очите. Започнал да вижда лошо и започнал да вижда ярки цветни ивици като на екрана на стар телевизор. Няколко минути по късно губи съзнание. За щастие наоколо е имало много хора – всичко се случва по време на прием, организиран от Гебрев за партньорите му. Предприемачът по спешност се озовава в болница. Горе-долу същите симптоми почувствал и синът му, намиращ се в съвсем друга част на града, а също така и директорът на компанията на Гебрев, който също бил далеч. Единственото, което обединява и тримата е, че сутринта на същия ден са били заедно във офиса на фирмата, който се намира в хотел „Орбита“ в София. По-късно ( вече през 2019 г.) следователите идентифицират на записите от видеокамерите на паркинга на хотела офицера на ГРУ Денис Сергеев (оперативно име – Сергей Федотов). Същият онзи Сергеев, който пристига във Великобритания заедно с „Боширов“ и „Петров“ в деня на отравянето на руско-британския двоен агент Сергей Скпал и дъщеря му. А лаборатория в университета в Хелсинки, специализирана на химическо оръжие, успява да открие в организма на Гебрев следи от органофосфати, които са свидетелство за това, че е направен опит предприемачът да бъде убит с нервнопаралитично вещество от семейството „Новичок“. Въпросите за това кой стои зад покушението отпадат от само себе си. Но както са успели да изяснят The Insider, Bellingcat и Der Spiegel, Сергеев не е бил единственият изпълнител – ако се съди по всичко, в операзията са взели участие не по-малко от 8 агента на ГРУ. Съдейки по базата данни за полетите, групата отровители е идвала в България три пъти. Първият път (или това е бил първи опит, или подготовка) – през февруари 2015 г. Първо пристигат трима: Сергей Федотов (истинско име – Денис Сергеев), Сергей Павлов (Сергей Лютенко) и Георгий Горшков (Пьотр Борисов). Те остават в България за седмица – от 15 до 22 февруари, а след това са сменени от друга троица: Иван Лебедев (Иван Терентиев), Николай Кононихин (Николай Ежов), Алексей Никитин (Алексей Калинин). Те също остават около седмица (от 26 февруари до 8 март). Те пък са сменени от Владимир Попов (Владимир Моисеев), известен с участието си в неуспешния опит за преврат в Черна Гора. Той остава в България още пет дни – от 6 март до 11 март. Групата идва за втори път за отравянето. Федотов, Павлов и Горшков пристигат на 24 април и си заминават в деня на покушението – на 28-и. За трети път Федотов идва в компанията на Данил Степанов (Данил Капралов) на 23 май. Те остават в България за седмица, като през последните два дни към тях се присъединява Горшков. Не е ясно дали е съвпадение или не, но през май на Гебрев отново му става лошо и отново е приет в болница. Любопитен детайл – Данил Капралов освен подготовката в ГРУ е квалифициран лекар (това го свързва с Александър Петров (Мишкин) – един от отровителите на Скрипал в Солсбъри).    Разследващите сайтове Bellingcat и The Insider вече са отбелязвали, че сътрудници на ГРУ (и на други руски служби, работещи в чужбина) всеки няколко години издават задгранични паспорти на серии, където номерата са последователно. Затова, когато се определи паспорта на един от сътрудниците, не е сложно да се изловят подобните номера сред неговите спътници. А реалните имена могат лесно да се установят, защото великите конспиратори от ГРУ в повечето случаи оставят за своите фалшиви личности същата година и дата на раждане, след което е повече от лесно да бъдат открити в руските бази данни. След последните разследвания на Bellingcat и The Insider, щом разбират колко лесно ги откриват най-достъпните бази данни, сътрудниците на ГРУ започват да взимат активни мерки за укрепване на конспирацията и започват да заменят снимките и някои други данни във файловете на фалшивите си личности. Но по-добре да не го бяха правили, пише The Insider, защото в крайна сметка в данните на мъже се озовават снимки на жени и паспортната история на съвсем други хора, което само помага да се установи, че става дума за шпионски файл. Съпоставяйки наличните в руските бази данни снимки (онези, които още не са заменени) със снимките, които агентите на ГРУ са си правили, когато са кандидатствали за шенгенска виза, в някои случаи можем да се убедим, че зад реалното име и агентурния псевдоним наистина стои едно и също лице. Ето например две снимки – на едната е Николай Кононихин (роден на 01.01.1978), а на другата — Николай Ежов (роден на 01.01.1978). Ама че съвпадение! (виж снимките горе) Същото важи и за снимките на Сергей Лютенко (роден на 09.12.1981) и Сергей Павлов (роден на 09.12.1981) и за Данил Степанов (роден на 23.03.1983) и Данил Капралов (роден на 23.03.1983) – все невероятни съвпадения. (виж снимките горе) Лицето на Сергеев/Федотов е известно от доста други публикации, но шенгенската снимка е най-добра по качество и затова служи като допълнително потвърждение.    Причината за отравянето на Гебрев предстои да бъде установена от следствието, засега тя не е окончателно ясна дори за самата жертва. Компанията на Гебрев се занимава с износ на оръжие, но не в такива мащаби, че това да стане голям проблем за Кремъл. Например Гебрев наистина е доставял оръжие на Грузия по време на войната през 2008 г., но по думите на самия Габрев, неговото оръжие е било не повече от 10% от всички български доставки за тази страна. Той също така твърди, че по никакъв начин не е доставял оръжие на Украйна след началото на конфликта с Русия през 2014 г. Според една от версиите Гебрев е станал мишена на ГРУ в резултат на провокация, накарала Кремъл да помисли, че той е продавал оръжие на американските съюзници в Сирия. През 2015 година редица български производители на въоръжения си конкурират за американските поръчки за доставки на оръжие за сирийските бунтовници. Гебрев твърди, че неговата фирма Emco не е участвала в това, тъй като основните му клиенти  - Индия и държави от Северна Африка – са искали големи доставки и всичките му ресурси са били насочени за изпълняването на техните поръчки.  И ето, ден преди отравянето (27 април) Министерството на външните работи на България е публикувало заявка от името на Emco за доставка на оръжие в Азербайджан (предполага се, че е било предназначено за Сирия). Гебрев твърди, че тази заявка е фалшива, автор бил негов конкурент (той смята, че знае кой е това, но отказва да го назове). Гебрев смята, че конкурентът има много добри връзки с Кремъл и по този начин той се е опитвал да отстрани Гебрев, като покаже фалшифицираната заявка на Москва. The Insider, Bellingcat и Der Spiegel са изучили кореспонденцията между българското външно министерство и посолството на Азербайджан и са открили, че първоначално Emco е била компанията, която е трябвало да извърши доставката на 5 май. Но в следващото писмо на нейно място фигурират имената на други доставчици - Transmobile и Alguns. Проблемът обаче е в това, че ГРУ ( ) е започнало да готви операцията още през февруари, тоест фалшификатът не е могъл да стане причина за покушението. Ако инцидентът с подправената заявка изобщо е свързан с отравянето, това значи, че или фалшификатът е била едно от многото провокации на конкурентите, или обратното – ГРУ само е подправило документа, за да обоснове покушението (в последния случай реалният мотив на покушението остава отворен).", "date": "2019.11.23", "title": "Убийствена осморка от ГРУ зад опита за отравяне на Емилиян Гебрев с „новичок“ (обновена)"}
{"url": "https://www.monitor.bg/bg/a/view/ochakva-ni-oblachen-nedelen-den-i-podobno-nachalo-na-sedmicata-181597", "text": "През нощта облачността ще е значителна, с временни разкъсвания над Югозападна България. Превалявания от дъжд ще има на отделни места в източната половина от страната и в планините. Ще духа слаб североизточен вятър, в Югозападна България - югоизточен. Минималните температури в Северна България ще са между 0 и 4 градуса, в Южна - между 3 и 8, в София около 3 градуса. Днес облачността в по-голямата част от страната ще се задържи значителна, с временни разкъсвания над Югозападна България. На отделни места в източната половина от страната и в планините все още ще превалява. Ще духа слаб североизточен, в Югозападна България - югоизточен вятър. Максимални температури: в Северна България между 4 и 8, в Южна - предимно между 8 и 13 градуса, София около 11. По Черноморието ще е облачно и на места ще превалява дъжд. Ще духа слаб североизточен вятър. Максималните температури на въздуха ще са между 12 и 14 градуса. Температура на морската вода е около 16 градуса. Вълнението на морето ще бъде 3-4 бала. Над планините облачността ще е значителна, с временни разкъсвания над Югозападна България. На места ще има слаби превалявания от дъжд. Ще духа слаб до умерен юг-югозападен вятър. Максимална температура на височина 1200 метра около 8, на 2000 метра - около 2 градуса. В понеделник и вторник ще преобладава облачно време. От югозапад ще започнат валежи, които постепенно ще обхванат страната. Сутрешните температури ще се повишат и минималните във вторник ще бъдат между 5 и 10 градуса, максимални - между 8 и 13 градуса. Вятърът ще бъде предимно от изток, умерен, в източните райони временно силен.", "date": "2019.11.23", "title": "Очаква ни облачен неделен ден и подобно начало на седмицата"}
{"url": "https://www.monitor.bg/bg/a/view/ludogorec-pobedi-plovdivskija-lokomotiv-i-se-otkysna-na-9-tochki-181596", "text": "Лудогорец се наложи над Локомотив (Пловдив) с 2:1 в дербито на 17-ия кръг на efbet Лига, съобщи БТА. С победата разградчани събраха 45 точки и имат 9 преднина пред днешния си противник, който може да съжалява, че не си тръгна с точка поне. В 6-ата минута гостите създадоха първата реална голова възможност. Звездата на тима Димитър Илиев излезе сам срещу вратаря Пламен Илиев след пас на Ожболт, но се забави и стреля в тялото на вратаря. При добавката Йосип Томашевич стреля в аут. В 11-та минута гостите нанесоха своя удар, след като имаха и още една добра атака преди това. Ален Ожболт намери ъгъла на вратаря Илиев с техничен удар от границата на наказателното поле. Само след още две минути влизане на Бирсент Карагарен в наказателното поле едва не завърши с втори гол, но крилото стреля от много близо до тялото на вратаря и този път Илиев спаси. Но в 15-ата минута домакините изравниха чрез капитана си Марселиньо, който получи пас от корнер от Вандерсон, елементарно литна Георги Илиев и с техничен удар в малката мрежичка по диагонала не остави шанс на вратаря Мартин Луков. В 28-ата минута гостите можеха отново да излязат напред в резултата, но ударът на Георги Илиев се отби в горната греда. Всичко започна от фаул, изпълнен от ветерана, той комбинира с Димитър Илиев. Новопроизведеният национал тръгна от ляво, на малко разстояние проби и центрира, а Георги Илиев от 7-8 метра прати топката в гредата, вместо във вратата. В 31-ата минута обаче Лудогорец излезе напред с гол на Джгоди Лукоки. Всичко стана заради грешно връщане на Йосип Томашевич беше пресечено от Кешерю, който даде на празна врата на Лукоки и за холандското крило нямаше никакви проблеми да вкара за 2:1. Пловдивчани не се отказаха и в 4-ата минута на второто полувреме бяха близо до гол. Сисиньо изчисти в корнер, след като Ожболт проби от дясно и опита да намери някой от двамата си свободни съотборници в наказателното поле пред Пламен Илиев. В ответната атака пък Момчил Цветанов блокира получаващия на 7-8 метра от вратата Марселиньо. Но срещата продължи с двуостри атака и както пред Марселиньо и Вандерсон, така и пред гостите се откриха възможности за промяна на резултата. В 72-ата минута Йосип Томашевич от Локо имаше претенции за дузпа, но съдията Драганов подмина това. В 84-ата минута вратарят Луков спаси опасен изстрел на Лукоки, а при последвалия корнер Козмин Моци вкара гол. Но съдиите маркираха засада, докато на повторението се видя, че румънският ветеран е в редовна позиция.", "date": "2019.11.23", "title": "„Лудогорец“ победи пловдивския „Локомотив“ и се откъсна на 9 точки"}
{"url": "https://www.monitor.bg:443/bg/a/view/kola-pomete-58-godishen-v-invalidna-kolichka-kraj-kustendilsko-181582", "text": "Кола помете 58-годишен мъж в инвалидна количка, който по-късно почина в Кюстендилската болница.  Трагедията се разиграва малко след 18 часа в петък на пътя между селата Копиловци-Шишковци. Именно тогава движещият се по средата на пътното платно 58-годишен мъж е бил блъснат от лек автомобил „Шкода“, управляван от водач от столицата. Веднага след инцидента на място е изпратен екип на Спешен център, който е оказал първа помощ на пострадалия. Той е транспортиран за кюстендилската болница, където по-късно издъхва. „Със сигурност шофьора не е употребил алкохол. Тествали са го. Но този човечец явно е от Дома за хора с увреждания в Кюстендил. Срещнах го час преди инцидента и той пак си караше по средата на пътното платно. Все едно беше решил да сложи край на живота си. Не го интересуваше, че ще го блъснат. Беше без светлоотразителна жилетка, въобще не можеше да го види човек“, коментира кюстендилец. Малко след инцидента пък заваляха коментари в социалните мрежи в подкрепа на водача. Повечето от хората бяха категорични, че не е имало как да бъде предотвратен сблъсъка между шкодата и инвалидната количка. „В тъмнината как да го види човек. Изведнъж е изскочил. Жалко сега единият в гроба, а другият в затвора“, коментираха кюстендилци в социалните мрежи По случая е образувано досъдебно производство, уведомен е дежурен прокурор.", "date": "2019.11.23", "title": "Кола помете 58-годишен в инвалидна количка край Кюстендилско"}
{"url": "https://www.monitor.bg:443/bg/a/view/frenskata-poslannichka-dojde-v-blagoevgrad-181586", "text": "Днес посланикът на Франция Нейно превъзходителство Флоранс Робин пристигна в Благоевград и се среща с новоизбрания кмет Румен Томов. Обсъдена беше идеята за сътрудничество с френското посолство относно продължаването на музикалния фестивал ,,Франкофоли“-2020 г. Кметът сподели идеята си за няколко сцени в града, на които да се представя както модерна, така и традиционна френска музика. „Това е изключителна възможност да представим по-обстойно френската култура“, каза още Томов. Двамата опровергаха спекулациите, относно прекъсването на ежегодния музикален фестивал „Франкофоли“.  „Ще се радваме на съвместно сътрудничество и приятелство. Искам да бъдем полезни за младите хора, да им помагаме, да им дадем алтернатива и избор“, каза нейно превъзходителство Флоранс Робин в обръщение към кмета. Кметът Румен Томов. От своя страна той изказа благодарност и готовност за бъдещи съвместни инициативи и проекти. Съвместна работа, която да подобри качеството на живот в Благоевград, проекти между България и Франция, които да специализират учители и ученици, да им позволят да натрупат опит, да развият познанията си и да упражнят езика си.. На срещата Румен Томов поднесе подаръци, които символизират културата на Благоевград и региона.", "date": "2019.11.23", "title": "Френската посланичка дойде в Благоевград"}
{"url": "https://www.monitor.bg:443/bg/a/view/otmyknaha-stoka-za-15-hiljadi-leva-ot-magazin-za-bijuta-v-sofija-181579", "text": "Магазин за бижута е обран в София. Откраднати са скъпоценности за над 15 хиляди лева. Търговският обект се намира на столичния булевард \"Александър Стамболийски\", съобщава БНР. Пред полицията продавачката обяснила, че няколко души влезли едновременно в магазина. Двама от тях я заговорили и я помолили да им покаже няколко от изложените скъпоценности. През това време техни съучастници успели да откраднат различни бижута на стойност над 15 хиляди лева. Полицията е започнала досъдебно производство по случая. Преглеждат се  камери в района. Издирват се извършителите.", "date": "2019.11.23", "title": "Отмъкнаха стока за 15 хиляди лева от магазин за бижута в София"}
{"url": "https://www.monitor.bg:443/bg/a/view/sumistyt-ivanov-s-osma-zaguba-181580", "text": "Даниел Иванов допусна осмото си поражение по време на турнира по сумо във Фукуока. \"Маегашира-5\" Аоияма отстъпи срещу \"комусуби\" Хакутофуджи след \"ошидаши\" в схватка от 14-ия кръг. Българинът е с баланс 6-8 до момента. \"Йокодзуна\" Хакухо записа 13-ти успех в турнира. Великият шампион се наложи чрез \"сотогаке\" над \"секиваке\" Митакеуми и предсрочно си осигури 43-та купа на Императора. До края на турнира остава само един кръг.", "date": "2019.11.23", "title": "Сумистът Иванов с осма загуба"}
{"url": "https://www.monitor.bg:443/bg/a/view/naj-byrzijat-luksozen-ekspres-181584", "text": "В 60-годишната история на марката MINI, британският автомобилен производител на премиум коли представя най-мощният семеен модел MINI Clubman John Cooper Works. Новият модел залага на индивидуален стил в компактния сегмент с модерната интерпретация на класическата концепция на Shooting-Brake. Обновеното MINI Clubman John Cooper Works затвърждава позицията си на стилен индивидуалист в премиум компактния сегмент с прецизно модифицирания си дизайн, разширената гама от оборудване и модерните технологии при управлението и свързаността. Гъвкавият автомобил с пет места комбинира типичното за марката удоволствие от шофирането с висока пригодност за всекидневието и за дълги пътувания. Цялостният пакет за динамика, пъргавина и прецизност, базиран на опита на John Cooper Works в моторните спортове, е допълнен със специфични за модела дизайнерски елементи в екстериора, които служат за оптимизиране на аеродинамиката и обтичането на каросерията. Големите въздухозаборници в предната част на колата са ориентирани към повишените нужди на задвижването и спирачната система от охладителен въздух. Динамичните възможности се разпознават и по оформените специфично за модела странични прагове, както и индивидуалните задни брони с интегрирани дифузьори. Спойлерите на покрива повишават аеродинамичното притискане при високи скорости. Освен това новото MINI Clubman John Cooper Works е оборудвано с корпуси на външните огледала с оптимизирана аеродинамика. Ексклузивното серийно оборудване и висококачествени опции включват опционално контрастно червено лаково покритие на покрива и корпусите на външните огледала, индивидуалното оформление на страничните светлини в областта на мигачите и логото John Cooper Works на радиаторната решетка и на задния капак. Централните въздухозаборници на модела са със структура тип пчелна пита. Оформената по нов начин радиаторна решетка на новото MINI Clubman John Cooper Works е разделена от червена напречна лайстна. Освен това комбито е оборудвано с фарове в обновения дизайн на модела MINI Clubman и задни светлини с мотив от линиите на британския флаг. Ексклузивното серийно оборудване на върховия спортист в моделната гама на MINI включва и LED фарове, система за комфортен достъп, MINI Driving Modes и радио MINI Visual Boost, включително 6,5-инчов цветен сензорен дисплей и оформена по нов начин графика на изображенията. Новите предложения от гамата дигитални услуги MINI Connected подчертават модерния характер, насочен към съвременния начин на живот. Атрактивните опции от програмата от допълнително оборудване и оригиналните аксесоари осигуряват още възможности за индивидуализация на MINI Clubman John Cooper Works. Серийното оборудване Connected Media позволява ползването на множество онлайн базирани услуги на MINI Connected. Като алтернатива се предлага допълнителното оборудване на свързана навигация с комфортно водене по маршрута и допълнителни информационно-развлекателни функции като Connected Navigation Plus с 8,8-инчов сензорен дисплей. В комбинация с тези опции могат да бъдат ползвани и услугите като данни и информация за трафика в реално време, личната услуга Concierge Service, интернет порталът MINI Online и подготовката за Apple CarPlay. Актуализациите на навигационните карти се прехвърлят директно в автомобила чрез мобилната мрежа. MINI Clubman John Cooper Works е запазило интериора си с петте пълноценни места за седене. За спортната атмосфера в салона на John Cooper Works допринасят спортните седалки с интегрирани подглавници, спортният волан с функционални бутони, новият селектор на трансмисията и черният таван. Всестранните възможности на новото MINI Clubman John Cooper Works се изразяват в комфорта на возене, предлагането на място и гъвкавостта на функционалното багажно пространство. Четирите странични врати и петте места за седене, както и гъвкавият багажник зад двете врати отзад гарантират висока функционалност и характерното за MINI оползотворяване на пространството. Освен че е емоционална луксозна кола, обновеното MINI Clubman John Cooper Works е функционално комби, пригодено за всекидневието и за дълги пътувания. В практичното багажно пространство с обем 360 литра се събира чанта с комплект стикове за игра на голф, както и множество покупки, независимо дали от шопинг на дрехи и обувки или от хранителни продукти от супермаркета. При необходимост от по-голямо товарно пространство, задните облегалки се сгъват и вместимостта на багажника нараства до 1250 литра. Под предния капак на новото MINI Clubman John Cooper Works има нов 2,0-литров 4-цилиндров бензинов турбодвигател с директно впръскване на горивото, който осигурява ненадмината динамика в премиум компактния сегмент. Той е с увеличена мощност със 75 к.с., която сега достига 306 к.с., а максималният въртящ момент е повишен със 100 Нм до 450 Нм и е на разположение още от 1750 до 4500 об/мин. Мощният двигател серийно се комбинира с нова 8-степенна трансмисия Steptronic Sport, включително механичен блокаж на диференциала на предния мост, системата за задвижване на четирите колела ALL4, специфично окачване и допълнителни модификации за подсилване на структурата на каросерията и свързването на двигателя и компонентите на окачването. Още с натискането на бутона за стартиране моторът дрезгаво изръмжава, за да предупреди, че е готов за брутално ускорение. Двигателят е много пъргав и изстрелва комбито напред още с потеглянето, като ускорява от място до 100 км/ч за феноменалните 4,9 секунди, като в същото време осигурява и впечатляваща еластичност при междинни ускорения. Максималната скорост на новия върхов спортист е ограничена електронно до 250 км/ч. В режим Sport при ускорение моторът издава страховит гърлен звук, а при отнемане на газта, специално настроената спортна изпускателна система припуква и радва слуха с тътена от гърнетата. Мощният турбодвигател се комбинира с 8-степенна спортна автоматична скоростна кутия Steptronic Sport. Тя превключва светкавично и има функция Launch Control за ускорение от място с оптимизирано сцепление. При бързо изпреварване трансмисията сваля от осма до трета предавка. Новото MINI Clubman John Cooper Works не е толкова лакомо за гориво и в режим Green при спокойно темпо се задоволява със 7 л/100 км, а в града разходът е в рамките на 10 л/100 км. При динамично и агресивно шофиране, консумацията скача до около 12-13 л/100 км. На пътя новото MINI Clubman John Cooper Works радва хората с бензин в кръвта с директното си управление, наподобяващо усещането за контрол на картинг. Спортното комби завива точно и прецизно, като е много стабилно в завоите. За оптималното сцепление допринася и системата за двойно задвижване ALL4, която подава тягата към четирите колела. Основното задвижване е на предните колела, но при нужда въртящият момент се прехвърля и към задните. Новото MINI Clubman John Cooper Works буквално захапва асфалта и кара водача да се чувства като рали пилот и с всеки завой да увеличава скоростта. Благодарение на спортното окачване със стабилизатори за напречна устойчивост и адаптивните амортисьори, наклоняванията в завоите са неосезаеми. Комбито вози изненадващо комфортно по павирана настилка и с лекота минава през легналите полицай. При необходимост спира отлично, благодарение на новата спортна спирачна система, включваща 4-бутални спирачни дискове на предните колела, както и 1-бутални дискове на задните колела. За високата стабилност допринасят и спирачните дискове с увеличени размери до 360 на 30 мм отпред и 330 на 20 мм отзад.", "date": "2019.11.23", "title": "Най-бързият луксозен експрес"}
{"url": "https://www.monitor.bg:443/bg/a/view/svetovnata-antidopingova-agencija-za-izvajdane-na-rusija-ot-olimpiadata-v-tokio-181581", "text": "Експертна група от Световната антидопингова агенция (УАДА) е на мнение, че Руската антидопингова агенция (РУСАДА) не съответства на определени изисквания и това може да доведе до изваждане на Русия от олимпийските игри през 2020 година, съобщи БТА. УАДА препоръчва ново спиране на правата на РУСАДА, като това решение може да бъде взето на 9 декември в Париж, когато има заседание на Изпълнителния комитет. Световната антидопингова агенция върна правата на РУСАДА преди близо 12 месеца. Това се случи след тригодишно наказание заради фалшифициране на допинг проби в периода 2012-2015 година. Ако лидерите на УАДА приемат препоръките на експертната група, Русия ще получи ново наказание и вероятно изваждане от участие на олимпиадата в Токио догодина. \"Световната антидопингова агенция изпрати експертно мнение относно текуща процедура срещу Руската антидопингова агенция\", заявиха от УАДА.", "date": "2019.11.23", "title": "Световната антидопингова агенция за изваждане на Русия от Олимпиадата в Токио"}
{"url": "https://www.monitor.bg:443/bg/a/view/london-ne-pojela-dori-da-otgovori-shte-nominira-li-evrokomisar-181585", "text": "Правителството в Лондон не отговори в определения краен срок - до полунощ - на писмото от Европейската комисия във връзка с това, че още не е номинирало кандидат за еврокомисар, каза говорителката на комисията Мина Андреева, цитирана от ДПА. \"Комисията ще анализира ситуацията и ще реши какви да са следващите й стъпки, ако има такива, когато сметне за подходящо\", каза тя. На 14 ноември ЕК започна правна процедура срещу Великобритания, уведомявайки Лондон, че като не излъчва кандидат, нарушава законовите си задължения към Европейския съюз. Комисията заяви тогава, че очаква британския отговор. В хода на процедурата ЕК може да сезира за казуса Европейския съд. По принцип в ЕК трябва да има по един комисар от всяка от 28-те страни членки. Отказът на Лондон да предложи свой кандидат отлага встъпването в длъжност на новата комисия под председателството на Урсула фон дер Лайен. Британският премиер Борис Джонсън отказва да номинира еврокомисар с аргумента, че страната му напуска ЕС и че на 12 декември британците ще гласуват на общи избори.", "date": "2019.11.23", "title": "Лондон не пожела дори да отговори ще номинира ли еврокомисар"}
{"url": "https://www.monitor.bg:443/bg/a/view/krasiv-gol-na-cherno-more-ogorchi-slavija-v-sofija-181583", "text": "Отборът на „Черно море“ надделя с 1:0  над „Славия“ в столичния квартал \"Овча купел\" в първия съботен мач от 17-я кръг на efbet Лига.  Голмайстор за моряците стана Исмаил Иса в самия край на мача с красив удар със задна ножица и рикошет в напречната греда. С този успех „Черно море“ се настани в топ 6.", "date": "2019.11.23", "title": "Красив гол на „Черно море“ огорчи „Славия“ в София"}
{"url": "https://www.monitor.bg:443/bg/a/view/zvezdite-ot-divi-i-shtastlivi-shte-razdavat-avtografi-vyv-varna-181587", "text": "Горещите звезди от „Диви и щастливи“ Яна Маринова, Луиза Григорова-Макариев и Александър Сано ще раздават автографи на фен срещата във Варна. Веднага след това започва ексклузивна прожекция на новата българска лента, заредена с екшън и смях. Звездите идват на 25 ноември във Варна за предпремиерния тур на най-новия български филм, който ще бъде показан от 19,30 часа в Кино Арена. Тримата са неговите главни герои. „Диви и щастливи“ на режисьора Мартин Макариев тръгва официално по кината на 29-ти, този месец, но поради големия зрителски интерес, актьорите започнаха своето турне по-рано, като вече премиха през Велико Търново и Русе. След Варна те ще се срещнат с феновете в Пловдив и София. Филмът разказва истории за вярно приятелство и искрена любов, зареден е с див екшън, модерен хумор и интересни обрати. Обикнатият от публиката екип се впуска в романтични преживявания по пътя на „Диви и щастливи“, където Боряна (Яна Маринова) и Мила (Луиза Григорова-Макариев), приятелки от деца, са с буйна кръв и големи мечти. Животът обаче им дава отпор и двете работят нещо, което никога не са искали. Боряна е влюбена отново и е готова да направи всичко за мъжа, който ѝ сваля звезди. „Заема“ 30 хиляди лева от сейфа на богатото семейство, за което работи, но без да иска, отвлича сина им и забърква най-добрата си приятелка в престъплението. Полицията е по петите им, но двете жени отново усещат огъня в кръвта, който им е давал сили и ги е правил пълноценни като деца. Поредица от импулсивни решения и налудничави действия ги праща на диво приключение и шеметна гонка с най-изпечения ловец на хора извън закона – инспектор Донев (Александър Сано). В романтичната екшън комедия участват още международно признатите звезди Базил Айденбенц и Бен Крос, от българска страна са Дария Симеонова, Калин Врачански, Явор Бахаров, Койна Русева и много други наши актьори с пистолетни, но запомнящи се роли. Постоянното преобличане, смяната на визии с различни перуки, наситените с адреналин екшън-сцени и модерният хумор са ключовите елементи в „Диви и щастливи“. Сцени от него показват и най-красивите места във Варна, София, Велико Търново и Русе.", "date": "2019.11.23", "title": "Звездите от „Диви и щастливи“ ще раздават автографи във Варна"}
{"url": "https://www.monitor.bg:443/bg/a/view/hameleonyt-kilean-myrfi-181467", "text": "43-годишният ирландец Килеан Мърфи буквално подлуди не само любителите на седмото изкуство, но и медиите по цял свят. Освен, че гради с лекота коренно различни образи (от главатар на гангстерска банда в сериала Peaky Blinders, през обикновен мъж в объркано търсене на взаимност и любов в The Delinquent Season и злодей в „Батман в началото“, до транссексуален в Breakfast on Pluto), той е успял да обгърне целия си живот и реална личност в пълна мистерия. И не, това не е поза за привличане на интерес, а поведение, което следва още от 1996 г., когато за пръв път се качва на сцена. Не веднъж е описван от чуждите критици като хамелеон, а сам за себе си заявява, че е един обикновен човек. И по малкото, което достига до публичното пространство, му вярваме, че е така – обикновен човек с необикновен талант. Това, което нарушава хармонията му да е далеко от светлините на прожекторите обаче е главната роля на Томи Шелби, която поема през 2013 г. за сериала на Стивън Найт Peaky Blinders. Преди първите серии да се завъртят на малкия екран, дори в най-смелите мечти на екипа, не фигурира такъв глобален успех, граничещ с истинска истерия. Вече шест години и пет сезона от поредицата за бирмингамската банда на Шелби обаче не успяват да вкарат Мърфи в калъпа на звездата. Той продължава да дели времето си 50 на 50 между театрална и кино сцена. По същия начин дели ангажиментите си по равно между Холивуд и местни ирландски или британски проекти. Тотално отказва да се премести да живее в Америка и дори след 14-годишно установяване в Лондон се е върнал в родната Ирландия и заедно със съпругата си и двамата си сина живеят в Дъблин. С художничката Ивон Макгинес се женят през 2004 след дълга любов, датираща от 1996 г., когато се срещнали на рок концерт. Имат двама сина – Малаки на 14 и Аран на 12. Сред беглите щрихи, които е издавал от личния си живот е и това, че но не по морални убеждения, а защото не иска да яде месо от животни, хранени опасно. Влизайки в обувките на Шелби обаче се връща в отбора на месоядните. Музиката е едно от най-важните неща в живота му. „Единствената екстравагантност, която си позволявам е моята стерео система, да си купувам музика и да ходя по концерти“, споделя самият той. Това се корени далеко в миналото му, когато като тийнейджър свири на китара заедно с брат си в ейсид джаз банда и учи право, което изобщо не го вълнува. Тогава мечтае да стане музикант, но неочаквана покана за роля в театъра преобръща живота му. Вече не свири в банда, но понякога се събира с приятели и вади китарата. Още пише и песни, а последният му професионален досег до музикалния бизнес е режисирането на клип за манчестърската банда Money. В интервю за престижното списание GQ, от което е обявен за мъж на годината за 2017-а, разкрива графикът на личното си щастие – 6 месеца работа, 6 месеца със семейството. През почивката си обича се катери по планините, запален бегач е, разхожда лабрадора си Скаут и прави спагети на децата. Няма Инстаграм и Туитър, не се съгласява на снимки с феновете, но с удоволствие се здрависва и говори с тях, след което дава автограф. Не иска да е известен и отказва идеята, че му се налага да бъде. „Не съм добър в това да се показвам. Рано разбрах, че искам да съм добър в занаята си и се фокусирам само върху него. А за да съм добър – колкото по-малко хора знаят подробности за истинското ми аз, толкова по-лесно ще ги убедя че съм някой друг на екрана. Не е ли така?“ Няма собствен стилист и пиар. Когато е на работна среща се движи без антураж, а на премиерите ходи само сам. В ежедневието поддържа имиджа на „класическо момче“ - дънки, тениска, хубав колан. „Харесвам нещата, които вършат работа“, споделя Килеан и признава, че съвсем не е било така, когато е бил тинейджър. В годините, когато играл в пиеса в Уест Енд в Лондон имал навика да ходи с артистични големи плетени жилетки. Точно тогава и да му предложат подслон за през нощта. Накратко, кариерата му стартира от неочакваната покана на Енда Уолш да изиграе главната роля в пиесата й Disco Pig. Постановката мигновено се превръща в хит и е адаптирана за голям екран, където Килеан естествено отново получава главната роля. Така е забелязан от Дани Бойл, който го кани в зомби трилъра си „28 дни по-късно“. Съдбата и тук се намесва и превръща страшния филм в страшен хит. Започнал да се изкачва по стълбата на известността Мърфи попада в полезрението на режисьора Кристофър Нолан, който го вика на кастинг за ролята на... Батман. “Бях наясно, че не ставам за Батман, както и целият екип, но всички решиха, че ще ми измислят роля и направиха Плашилото за мен”, споделя актьорът, който се превръща в истински любимец на Нолан и след това получава роля в почти всеки негов филм – продълженията на Батман, „Генезис“, „Дюнкерк“. Последно пък беше спряган за новия Бонд, като залаганията дори вървяха 3 към 10. През 2013-а завива и към телевизията, след като спечелва кастинга за главната роля в Peaky Blinders на BBC. Физическите му данни пасват идеално на стила на снимане на поредицата. Високите му скули, острите черти на лицето и безкрайносините очи. “Гледаш го през камерата на снимачната площадка и си мислиш: „Боже, колко добро осветление“, а после ти казват: „Не, все още не сме пуснали светлините“. Това е Килеан. Носи своя собствена светлина“, казва Хелън Макрори, която играе Поли Шелби, леля на Томи и сив кардинал на фамилията. Образът му в Peaky Blinders обаче е наистина труден. Томи Шелби е хладнокръвен и жесток, убива без да му мигне окото по всякакъв начин, управлява цяла империя и брани кралския си трон с всички средства. Под повърхността обаче е човек на честта, който въпреки всичките си действия е съвсем наясно, че те имат последствия и ги поема стоически. Дълбоко е закопал травмата си от I Световна война, когато е копач на тунели и само нощем или когато е сам, чува ударите на кирките под земята. Ям протеини, ходя във фитнеса и се настроивам на неговите честоти. Но дори като се завърна на снимачния сет за пръв път, пак не е лесно и си казвам „Уоу, пак се забърквам в това“. А след това, за около седмица вече мисля като него\", обяснява Мърфи. Докато снима историята за семейство Шелби се потапя напълно в образа и единственото, което прави е да снима, да се прибира, да чете сценария и да спи. Не комуникира с почти никого, дори със семейството. И няма как да е друго яче – Томи е истинско предизвикателство не само за актьорския му талант, но и за физиката му. Освен че заради него е започнал отново да яде месо, на Килеан му се налага и да пуши, при положение, че в реалния живот не пали. Екипът на сериала е изчислил, че за един сезон Томи Шелби изпушва по 3000 цигари, а Мърфи се справя с това, като ги пълни с билки или розови листа. Налага му се и да се стриже в култовата прическа за всеки сезон, а признава, че я мрази. Първо, защото с популярността на сериала, всички мъже във Великобритания са подстригани така. И второ – защото дори след края на снимките не му позволява да излезе от кожата на героя, хората не виждат в него Килеан, а Томи. Но точно прическите са един от най-ярките елементи, които те сграбчват в поредицата. Към тях може да прибавим и нечовешки добре ушитите костюми от три части, златните джобни часовници и всички детайли от стайлинга, както и главозамайващия саундтрак с Ник Кейв и Пи Джей Харви, и уникалното снимане, което граничи с рисуване. По всичко това се захласват и истински големи звезди, сред които вече покойната икона Дейвид Боуи. Толкова харесвал сериала, че изпратил своя снимка с каскет и пришито бръснарско ножче в козирката му на Килеан. А според легендите Мърфи върнал жеста като му пратил каскета на Шелби от първи сезон.", "date": "2019.11.23", "title": "Хамелеонът Килеан Мърфи"}
{"url": "https://www.monitor.bg:443/bg/a/view/koi-sa-osnovnite-favoriti-za-nagraden-sezon-2019-2020-181556", "text": "Време е за филмови равносметки! Малко повече от два месеца преди раздаването на най-престижните кинонагради се вглеждаме кои са заглавията, за които тепърва ще се говори. Преди да настъпи вечерта на 9 февруари, когато ще бъдат връчени оскарите, е ред на златните глобуси. Заявките за номинации за тях вече са подадени и ето какво ни направи впечатление: Куентин Тарантино е отбелязал своя последен филм „Имало едно време в Холивуд“ като „комедия“. Тук е важно да отбележим, че за разлика от оскарите златните глобуси разделят жанрово продукциите в две категории - „драма“ и „комедия и/или мюзикъл“. За сметка на това оскарите отличават комедии изключително рядко. Дали решението на Тарантино и продуцентите на „Имало едно време в Холивуд“ ще повлияе на шансовете му за статуетка от Американската филмова академия, предстои да разберем. Тук е важно да отбележим, че това не се случи за големия победител на наградите от миналата година - „Зелената книга“, която първо взе отличието за най-добра комедия или мюзикъл от глобусите, а после се окичи и с голямата награда на оскарите. От друга страна, точно тази категория на глобусите е с далеч по-малко конкуренти. Към момента в нея са записани имената на продукции като „Зубрачките“, „Котки“ (по мюзикъла на Андрю Лойд Уебър), Dolemite Is My Name („Долемайт е моето име“), „Да свалиш Уолстрийт“, „Пералната машина“, „Рокетмен“, „Вчера си е за вчера“ и др. На другия фронт – при драмите, са кандидатствали филми като „Ирландецът“, „1917“, „Към звездите“, A Beautiful Day in the Neighborhood (с Том Ханкс в ролята на Фред Роджърс), Bombshell, „Пълно ускорение“, „Имението „Даунтън“, „Малки жени“, Marriage Story, The Two Popes и др. Дори „Джуди“ - лента за последните концертни изяви на Джуди Гарланд, ще се бори в категория „драма“, както направиха и „Бохемска рапсодия“ и „Роди се звезда“ миналата година. Предвид, че наградите „Златен глобус“ се смятат за репетиция преди оскарите, то същите тези филми фигурират и в предварителните прогнози за номинации на академията. Ето какво вещаят кинокритиците на Запад за най-вероятните списъци с претенденти за наградите във водещите категории.", "date": "2019.11.23", "title": "Кои са основните фаворити за награден сезон 2019/2020"}
{"url": "https://www.monitor.bg:443/bg/a/view/kolekcioneri-izkupiha-za-vecher-bg-kartini-za-170-000-leva-181559", "text": "Картини на български художници за близо 1 000 000 лева събраха 130 инвеститори и ценители на изкуството на галавечеря във Военния клуб през седмицата. Първият аукцион, организиран от учредения през март инвестиционен фонд Експат Глобално Изкуство, предизвика огромен интерес сред акционери и колекционери. Изложба от над 100 платна на всепризнати, утвърдени и млади творци, подредени край стените на изящната бална зала, елегантно показа какво стои зад акциите на фонда, а гостите имаха възможност да наддават на таен и на явен търг за част от тях. Димитър Казаков-Нерон, Бенчо Обрешков, Светлин Русев, Дечко Узунов, Генко Генков, Георги Баев, Иван Кюранов, Свилен Стефанов са само част от авторите на творбите... Преди аукциона „Монитор“ също успя да разгледа произведенията. С се оказа едроформатното платно на Атанас Яранов „Окови“, изобразяващо стилизирано в 3D формат човешко тяло, разкъсало веригите. Композиция на Димитър Казаков-Нерон с фигура на „космически“ труженик в абстрактен работен пейзаж имаше начална цена 40 000 лв., а ефирната акварелна негова „Мома със стомна“ – 21 000. Въздействащи пейзажи на Светлин Русев – в синьо, с дървета и зимен, се предлагаха за наддаване съответно от коти 23 000, 15 000 и 13 000 лв., а композициите на мариниста Георги Баев с типичните за него изникващи от земята обгорели вертикални отломки, напомнящи за опожареното му ателие – от 4500. С реминисценции от соца бе представен класикът Васил Стоилов – подписан от него маслен портрет на вожда Георги Димитров бе със стартова цена 7000 лв. На другия полюс като настроение и цена бе младата Алина Папазова: нейната керамична „тухла“ с нарисувана отгоре „въображаема стая“, зовяща за разрушаване на стените и излизане от мисловната клетка, тръгваше едва от 1600 лв. Много творби ни харесаха, обаче не бяхме готови за наддаването. 20 картини на обща стойност над 170 000 лв. обаче бяха купени от ценители на изкуството същата вечер след тайния и явния търг. Най-висока цена след наддаването беше дадена за картината „Три фикуса“ на Свилен Стефанов. Впечатляващо внимание в наддаването имаше и за творбите „Самолет“ и „Бъкингам“ на Иван Кюранов, който е известен сред познавачите и с новаторските си фотографски техники. Картините на едно от младите открития на фонда – Петра Димитрова, бяха сред най-атрактивните за гостите. Платното „Казаните“, с което перспективната художничка от Варна спечели националния конкурс на фонда за млади таланти, вдигна цената си 5 пъти по време на наддаването и беше продадено за 10 000 лв. То е вдъхновено от носталгията по духовност в свят, в който материалното ни залива отвсякъде, както и от тревогата за околната среда. „Това е точният пример как Експат Глобално Изкуство може да печели в полза на своите акционери. Непрекъснато активно търсим добри сделки – стойностни творби с добър потенциал за реализация на пазара, така че да осигурим на акционерите си печалби от покачването в цените на произведенията в средносрочен и дългосрочен план. Това дава възможност и на хора, които не са задълбочени познавачи, да спечелят от инвестициите си във фонда. И в същото време, гласувайки доверие на таланти като Петра Димитрова, да подкрепяме тяхното развитие“, сподели Никола Янков, управляващ партньор на „Експат Капитал“. Специален гост на събитието бе международният експерт по инвестиции в изкуството Джоу Ла Плака. Собственик на престижна галерия в Лондон, той говори пред родните инвеститори и колекционери за особеностите на пазара и възвръщаемостта на вложеното в произведения на изкуството, както и за смисъла перспективни творци да бъдат подкрепяни. „Важно е да дадете бъдеще на вашите млади творци, с подходяща реклама можете да им осигурите път и по света“, каза в лекцията си пред гостите той. И още: „Заслужава си публиката да обърне внимание на изкуството като отделен клас активи. която пълни окото, но вече може да пълни и джобовете“. Експат Глобално Изкуство е първият в Източна Европа фонд за инвестиции в изкуството и само за няколко месеца натрупа сериозна колекция от активи. Той дава много предимства за акционерите. Сред тях са значително по-изгодните цени за придобиване и продажби на активи в сравнение с индивидуален купувач или продавач на свободния артпазар. Част от стратегията на фонда е да купува изкуство на пазари, където цените са ниски (какъвто е българският, например) и да продава на пазари с установени традиции за колекционерство и в пъти по-високи цени, каквито са тези в Западна Европа и САЩ. Фокусът на фонда е глобалното изкуство: макар неслучайно да стартира дебютния си търг с български автори, управата му не смята да спре до границите ни и скоро ще се насочи и към сделки на международната сцена. В кулоарите на събитието Диляна Тодорова – един от членовете на съвета на директорите на фонда, сподели за „Монитор“, че най-интересни в дейността им са преговорите с авторите и собствениците на творбите. И разказа, че е имало куриозен случай, когато картина на именития Бенчо Обрешков (1899-1970) е закупена от тях 3 пъти под оценката, на рекордно ниска цена – защото достатъчно убедително са обяснили на продавача, че гледат в една посока и всъщност имат и по-нататъшни цели за постигане заедно. „Ние правим пари за нашите акционери. Има хора, от които просто откупуваме произведенията и те стават наша собственост. С други имаме отношения по механизма на сделките при последващи продажби“, изтъкна тя. Припомнихме скандала около изложбата „Модернизъм и авангард. Българската перспектива“ в галерия „Структура“, където доста от експонатите от частна колекция бяха изобличени като фалшификати. Това се случи точно в зората на учредяването на техния фонд, така че им е обица на ухото. и измами в бъдеще? „Това за съжаление е проблем, който винаги е съществувал в бранша и ще продължи да го има. Това, което ние правим, е да се допитваме до експерти и до независими източници, които да могат да ни посъветват независимо едни от други дали да инвестираме в дадени произведения. При нас нещата се случват много чисто документално, единствено и само по банков път, цялата организация по придобиването на активи изисква огромна документация и административно оформление от страна на нашия екип. Така че всичко е на светло“, подчерта Диляна Тодорова. Сред консултантите им са експертът по изящни изкуства Десислава Зафирова, художниците Иван Кюранов, Свилен Стефанов, Емил Чушев и други не толкова популярни, но не по-малко компетентни специалисти. „Откакто създадохме фонда, доста хора ни пишат. Много автори имат желание да ни продадат творбите си. Но когато се усъмним в нещо, прилагаме ограничения. Например нашите изкуствоведи тактично отклониха един от художниците, когото аз като непрофесионалист харесах, защото предположиха, че творбите, които ни е представил, не са от един автор, не са само негови. Написаха обосновка, че отделните работи в портфолиото му не си кореспондират по стил и имат съмнения, че не са рисувани от един човек. Това беше достатъчно да не инициираме каквито и да било преговори оттам насетне...“, разказа Диляна Тодорова.", "date": "2019.11.23", "title": "Колекционери изкупиха за вечер БГ картини за 170 000 лева (СНИМКИ)   "}
{"url": "https://www.monitor.bg:443/bg/a/view/oskarite-igra-na-diskvalifikacii-181547", "text": "Наградите „Оскар“ ежегодно са сред най-обсъжданите филмови събития. През последните години – за добро или лошо, обаче призовете влизат в светлините на прожекторите не заради заглавията, при които отиват статуетките, а заради спорните решения на присъждащата ги Американска филмова академия. От „белите оскари“, през пълно недоумение в процеса на избора на водещ, та до несполучливия (засега) опит да се въведе „популярна“ категория, в която супергероите да възтържествуват. Тази година академията смени своя президент и сега начело на институцията е кастинг режисьорът Дейвид Рубин, чиято заслуга е връчването на първия в историята на наградите „Оскар“ на кастинг режисьор в лицето на Лин Сталмастър. Рубин има безупречна репутация на поста към момента. Тя не спаси обаче академията от това да си навлече гнева на стотици любители на седмото изкуство. Повод станаха двете дисквалификации от международната категория в последния месец. Докато чистокръвният егоист в мен крещи, че отстраняването на две продукции повишава шансовете на нашия „Ага“ да стигне до мечтаната номинация, то ходът наистина повдига много въпроси. Но да се върнем малко назад. На 7 октомври академията обяви кои филми се класират за международната (до тази година се наричаше „чуждоезична“) категория. Предполага се, че за да се случи това, институцията е успяла да провери всяко едно от заглавията дали отговаря на необходимите условия за участие. Факт е, че общо 93 държави бяха протегнали ръка към номинация за най-добър международен филм – което е рекорд като количество продукции, но все пак човек би си помислил, че не е непостижимо всяко едно от предложенията да бъде разгледано преди заветната дата 7 октомври. Цял месец по-късно академията реши да дисквалифицира нигерийския филм Lionheart, защото едва 11 минути от него са на език, различен от английския. Тук е важно да се уточни, че според регламента на наградите диалозите в един филм трябва да са „доминиращо на други езици“, не на английски. Така първото участие на Нигерия в наградите беше опропастено. Между другото именно английският е приет за официален език в Нигерия. Самите кинодейци в страната отбягват да правят филми на някой от местните езици, защото техният брой надхвърля 500. Разбира се, Нигерия не е единствената страна, която изпада в такава ситуация. Така в редица от британските предложения за „Оскар“ се говори на филипински, турски, испански, руски и т.н. Тоест „прецакани“ далеч не са само нигерийците от тази гледна точка. Въпреки това британците имат предимство – техните филми, в които се говори предимно на английски, имат хиляди пъти по-големи шансове да се борят и в другите категории. Само до 2010 г. 10 британски заглавия са заковавали „Оскар“ за най-добър филм. А нигерийците дори нямат номинация. Като имаме предвид, че Ноливуд е немалък пазар с немалко възможности. Това не е всичко обаче. Седмица след като дисквалифицира Lionheart на режисьорката Дженавийв Наджи академията направи същото и с австрийското предложение за „Оскар“ - Joy на Судабех Мортезай. Причината отново се крие в английската реч. „Както прави всяка година, и сега академията е в процес на разглеждане на филмите, които са предложени за международната ни категория, за да разберем дали покриват изискванията. Филмът Joy, който бе предложен от Австрия, бе тъкмо разгледан и не бе приет поради това, че само 33% от диалога е на език, различен от английския“, гласи изявлението на Американската филмова академия пред The Hollywood Reporter. И тук авторите на Joy са недоволни. Тяхната позиция е, че във филма се говори на немски, английски, но и на английски диалект, който трудно би бил разбран от средностатистическия човек, говорещ езика на Шекспир. Тазгодишните дисквалификации засега спират дотук. Но това далеч не е първият път, в който академията с уважителен или не повод лишава филми от възможността да се борят за заветната статуетка. Играта на дисквалификации всъщност датира от много по-рано – още от първата церемония на наградите, която се провежда през 1929 г. (но всъщност оценява филмите от 1927 и 1928 г.) Тогава Въпреки че институцията номинира него и филма му „Циркът“ в четири категории – за най-добър филм, актьор, сценарист и режисьор на комедии (категорията вече не съществува), по-късно се взима друго решение, а именно – премахването му от всички списъци с претенденти за призовете. Причината за това е страхът на академията, че Чаплин ще доминира в абсолютно всички категории. Не оставят кинолегендата с празни ръце обаче, като му връчват почетна статуетка за „сценарий, актьорско майсторство, режисура и продуцентство“ на „Циркът“. Други дисквалификации са далеч по-добре обосновани. Като тази на филма „Хондо“ от 1953 г. Уестърнът на Джон Уейн бе номиниран за 27-ата церемония за връчването на наградите „Оскар“, като трябваше да се бори в категорията за сценарий. По-късно обаче става ясно, че диалозите са базирани на краткия разказ The Gift of Cochise. По това време академията все още не оценява в отделна категория адаптираните сценарии, заради което и „Хондо“ губи шансовете си за златната статуетка. Три години по-късно академията отново сътворява куриоз, като номинира Едуард Берндс и Елууд Улман за сценария на музикалната комедия High Society, в която участват Бинг Кросби и Грейс Кели. Уви, споменатите сценаристи не са автори на този филм, а на продукция със същото заглавие, но създадена две години по-рано. Предвид, че академията номинира погрешка Бендс и Улман, двамата оттеглят имената си от номинацията. Има само един случай, в който даден През 1969 г. документалният „Млади американци“ печели „Оскар“. След като става ясно, че продукцията се е въртяла на голям екран още през 1967 г., статуетката й е взета. Според правилата филмът трябва да е обиколил киносалоните само в предхождащата една година. Това означава, че за да задържи наградата си, „Млади американци“ е трябвало да стартира разпространението си през 1968 г. В крайна сметка оскарът отива при „първия подгласник“ - Journey Into Self. „Кръстникът“ пък безспорно е най-популярният филм, който е бил изваждан от уравнението на наградите. През 1973 г. лентата на Франсис Форд Копола получава номинации в цели девет категории, сред които за най-добър филм, режисьор, актьор и оригинален драматичен саундтрак. Тук дисквалифициран се оказва композиторът Нино Рота, а причина за това става фактът, че той е използвал стара своя музика от италианската комедия Fortunella (1958 г.) и за „Кръстникът“. Филмът бележи оскарите през 1973 г. и с друго. Въпреки че печели в категорията за най-добър актьор, Марлон Брандо отказва да вземе наградата си, като вместо това изпраща своя приятелка на сцената. Тя обяснява, че звездата „за съжаление не може да приеме тази великодушна награда. И причините за това е начинът, по който са третирани американските индианци във филмовата индустрия“. Чуждоезичната (вече международна) категория също не е за първи път във фокуса, когато става дума за дисквалификации. През 1992 г. Уругвай предлага филма A Place in the World за номинация. В крайна сметка успява да се подреди сред 5-те топзаглавия на институцията. Впоследствие обаче бива премахнат, защото се оказва, че уругвайска компания е била миноритарен копродуцент, който не е имал творчески контрол върху заглавието, което в крайна сметка бива лепнато с етикет „аржентинско“. Оказва се, че самият режисьор Адолфо Аристараин е отправил молба към Уругвай да предложат филма му за оскарите, предвид, че продукцията е частично финансирана там. След дисквалификацията кинодеецът праща казуса и в съда. В крайна сметка обаче губи. Сред късометражните филми също има заглавия, паднали в боя с регламента на оскарите. Такъв е случаят с Tuba Atlantic, който през 2012 г. е премахнат от списъка с номинираните, защото става ясно, че е бил ротиран по норвежка телевизия, преди да тръгне в кината, което е в противоречие с правилата на академията. Откритото лобиране пред членовете на институцията също е остро поругаване на регламента, става ясно от дисквалификациите на Alone Yet Not Alone и звуковия монтажист Грег Ръсел („13 часа“). В случая с филма композиторът Брус Брохтън изпраща през 2014 г. мейл до всички членове на академията, за да ги „уведоми“, че ще се бори за номинация с оригиналната си песен. Три години по-късно Грег Ръсел се е свързвал по телефона с различни представители на институцията, за да изтъкне, че е номиниран, и тайно се надява да се прибере с голямата награда в категорията.", "date": "2019.11.23", "title": "Оскарите: игра на дисквалификации (ГАЛЕРИЯ)"}
{"url": "https://www.monitor.bg:443/bg/a/view/katedralata-sv-aleksandyr-nevski-otbeljazva-hramovija-si-praznik-181571", "text": "Патриаршеската катедрала \"Св. Александър Невски\" отбелязва днес своя храмов празник, предаде БТА. Той се чества в деня на църковния празник на патрона на катедралата - Светия благоверен княз Александър Невски, покровител на руското войнство през Руско-турската освободителна война /1877-1878 г./. Катедралата \"Св. Александър Невски\" е и храм-паметник, защото е построена в памет на 200 000 воини, загинали за Освобождението на България. Строителството на храма започва на 7 август 1904 г. и продължава до 1912 г. Осветен е със специална церемония, състояла се от 12 до 14 септември 1924 г. Същата година храмът е обявен за паметник на културата, а през 1951 г. - за патриаршеска катедрала. Всяка година традиционните празници на храма \"Св. Александър Невски\" се отбелязват на 30 август - деня, в който през 1724 г. мощите на княза са пренесени и положени в построената в негова чест и памет Александро-Невска лавра в Санкт Петербург, и на 23 ноември - в деня на неговото успение. Св. Александър Невски е роден през 1220 г. Живял е по времето, когато руските земи били под татарско владичество. Александър бил княз на Новгородската област. По време на неговото управление шведският крал с многобройна войска се отправил на поход срещу Новгород. Княз Александър поел защитата на града си, като възложил всичките си надежди за победа на Бога. Двете армии се срещнали при река Нева. Новгородският княз, с Божията помощ, удържал славна победа, за която бил наречен \"Невски\". По-късно Александър бил утвърден от татарския хан за велик княз Владимирски, Киевски и Новгородски. Тогава той станал единствен защитник на православната вяра и на народа против татарите, но княз Александър действал не с меч, а с мъдрост и търпение. Св. Александър управлявал десет години и за това време направил много добри дела за вярата, Църквата и народа. Починал е на 14 ноември 1263 г. на 44-годишна възраст. Бил погребан в съборната църква в манастира \"Рождество Богородично\", близо до град Владимир. На гроба му ставали много чудеса. Преди години при посещението си в Москва църковната делегация, водена от българския патриарх Максим, получи безценен дар - частица от мощите на Св. княз Александър Невски. На 18 октомври 1998 г., след Светата литургия, с тържествено литийно шествие от Синодалната палата, богато украсената ракла с частицата от мощите на светеца беше пренесена и положена за поклонение в патриаршеската катедрала \"Св. Александър Невски\". Тя се съхранява и сега пред иконата на светеца - върху иконостаса на храма.", "date": "2019.11.23", "title": "Катедралата \"Св. Александър Невски\" отбелязва храмовия си празник"}
{"url": "https://www.monitor.bg:443/bg/a/view/iskat-dojivot-bez-zamjana-za-ubieca-na-7-godishnata-krisi-181578", "text": "Доживотен престой в затвора  без право на замяна поиска прокуратурата за 21-годишния изверг Мартин Трифонов, който на 15 август блудства и  уби 7-годишната Кристин Георгиева от сливенското село Сотиря. Обвинителният акт е внесен  късно следобяд в петък, очаква се да бъде насрочена дата за разпоредителното заседание пред Коледа, уточни говорителят на сливенската окръжна прокуратура Надежда Белева. Обвинението срещу младия мъж е за убийство по особено мъчителен за жертвата начин, след като преди това е блудствал с детето и е направил опит да го изнасили.По данни на прокуратурата до скоро Трифон е бил в столичната затворническа болница, където са го лекували от раните, получени при залавянето му . Трагичният инцидент стана посред бял ден на 15 август, когато изпилият стотина грама домашна ракия безработен Мартин пресрещнал отиващата към дома на родителите си жертва, замъкнал я под моста недалеко от центъра на Сотиря  и се гаврил с нея. Извършителят направи опит да се укрие, но в крайна сметка бе задържан денонощие по-късно след оказана от него яростна съпротива, при което се наложи да бъде прострелян в лявото бедро и дясната подбедрица. Смъртта на детенцето, на което предстояло да бъде първокласничка потресе обществеността и стана повод за промени в НПК, за да не могат престъпниците да се възползват от намаляне на присъдата при самопризнания.", "date": "2019.11.23", "title": "Искат доживот без замяна за убиеца на 7-годишната Криси"}
{"url": "https://www.monitor.bg:443/bg/a/view/fobi-2019-trygna-s-izlojba-za-vladigerov-i-rajnhard-181576", "text": "С концептуална изложба под наслов „Райнхард- Владигеров. Взаимовлияния и проекции“ стартира петдесетото юбилейно издание на Фестивала за оперно и балетно изкуство в Стара Загора, тя бе представена от директора на музея „Панчо Владигеров“ Надя Сотирова. Двадесетината пана, подредени във фоайето на оперния театър  разкриват а детайли от един сравнително малко познат период от творческата биография на композитора, когато той живее и работи в Германия. В нея са събрани материали, които припомнят за достойното присъствие на българския класик в кръга на европейския интелектуален елит на XX в. Надя Сотирова припомни, че Панчо Владигеров постъпва в берлинското държавно висше училище през 1914 г., след което продължава обучението си тамошната Академия по изкуствата, а в последствие /през периода 1920-1930/ работи в театрите  на забележителния немски режисьор Макс Райнхард в Берлин и Виена. По музика на Владигеров в Дойчес театер в Берлин са поставени спектаклите \"Цезар и Клеопатра\", \"Сънна игра\", \"Юдит\", \"Тебеширеният кръг\", \"Много шум за нищо\" и др., а във Виенския \"Театер ин дер Йозефщад\" се играят \"Венецианският търговец\" и \"Хуарес и Максимилиан\", също по музика на българския творец. От този период в немските и австрийските архиви са запазени оскъдни данни, а настъплението на фашизма и войната заличават много от документите. Нотните ръкописи, събирани и грижливо пазени в архива на композитора, са свидетелствата на това време и неговите проекции в музикалното и театралното изкуство в България.Концепцията на изложбата е осъществена от творческия екип Надя Сотирова и Светлана Авдала, а художественото оформление е дело на Ивелина Велинова и Стоян Бунджулов. Включването й в програмата на юбилейния ФОБИ 2019 кореспондира с балканската премиера на операта „Африканката“, написана от немския композитор Джакомо Майербер и поставена за пръв път в Берлин през далечната 1863 година. В Стара Загора тя е поставена от Вера Немирова като са използвани декорите и част от костюмите, подарък от Дойче опера след последния спектакъл там през 2015 година.В премиерния спектакъл пяха косоварката Беса Лугичи /Инес/  и румънският тенор Даниел Магдал /Васко Да Гама/.Поздравителен адрес до старозагорската опера и меломаните от Града на липите за ФОБ изпрати министърът на културата Боил Банов. Следващият спектакъл в програмата на феста е на 27 ноември, когато на сцената ще бъде Опера Балтик от Гданск с „Таис“ на Жул Масне.", "date": "2019.11.23", "title": " ФОБИ 2019 тръгна с изложба за Владигеров и Райнхард"}
{"url": "https://www.monitor.bg:443/bg/a/view/mvr-ot-34-dni-naprazno-izdirva-shofior-ubil-velosipedist-kraj-stadion-lokomotiv-v-stolicata-181573", "text": "Още не е заловен шофьорът, блъснал и убил велосипедист на кръстовището при стадион \"Локомотив\" в столицата, издирват се очевидци. На 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил. Шофьорът е избягал и е оставил пострадалия тежко ранен на пътя. Въпреки усилията на лекарите в \"Пирогов\", Константин почина от тежките травми. Остави наша колежка вдовица и две момиченца - сираци. От СДВР апелират хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.11.23", "title": "МВР от 34 дни напразно издирва шофьор, убил велосипедист край стадион \"Локомотив\" в столицата"}
{"url": "https://www.monitor.bg:443/bg/a/view/borisov-zaminava-na-oficialno-poseshtenie-v-sa-sht-181577", "text": "Министър-председателят Бойко Борисов ще бъде на официално посещение в САЩ, където ще се срещне с президента на САЩ Доналд Тръмп на 25 ноември в столицата Вашингтон. Това съобщиха от пресслужабата на МС. В рамките на разговора им в Белия дом, премиерът Борисов и президентът Тръмп ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ. Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми. По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк \"Арлингтън\". Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Премиерът Борисов ще проведе и среща с представители на американския бизнес в сградата на Американската търговско-промишлена палата. В ръководената от министър-председателя Бойко Борисов официална делегация във Вашингтон ще участват вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов.", "date": "2019.11.23", "title": "Борисов заминава на официално посещение в САЩ"}
{"url": "https://www.monitor.bg:443/bg/a/view/chetirima-zaginali-i-40-raneni-v-katastrofi-za-denonoshtie-181574", "text": "През изминалото денонощие на територията на страната са станали 39 тежки катастрофи. Четирима са загинали, 40 са ранени, информира МВР. В София са регистрирани 46 леки и 4 тежки катастрофи. Петима са ранени.", "date": "2019.11.23", "title": "Четирима загинали и 40 ранени в катастрофи за денонощие"}
{"url": "https://www.monitor.bg:443/bg/a/view/orlin-goranov-horata-na-izkustvoto-sa-lakmusyt-na-dyrjavata-181549", "text": "Ако постигнеш паритет между бялото и черното, то живееш в хармония, казва певецът в интервю за \"Монитор\" - След много мислене как да наречем този концерт, стигнахме до извода, че искаме на 30-ти да споделим музиката, да споделим приятни и положителни емоции, хубави вибрации, нещо позитивно, в началото на рождественските празници. Да си пооткрием ония малко позацапани и поръждясали ценности, да изпратим годината чиста и да започнем наново.  - Принципно да. Но уникалното в нашата професия е, че всеки концерт е сам за себе си и никой от нас не знае как ще мине, затова винаги има сценична треска, топка в корема, притеснение, което е много приятен гъдел. Идеята за този концерт се роди преди около 4-5 години. Все пак дружбата ни с „Акага“ е отдавнашна, още от миналия век. Всяко лято сме на Арапя, едно прекрасно местенце с много караванаджии, навремето почти цялата столична бохема беше там, и сега е почти така. И решихме да направим едно парти на поляната там. Кръстихме го „Караван парти“. То вече има 3 или 4 издания и всеки път пристигат все повече и повече колеги, които искат да вземат участие. Още от тогава се зароди идея да направим нещо заедно и тук в София. - Много отдавна. Едно огромно благодаря на акад. Хачо Бояджиев, светла му памет, който създаде и назначи „Акага“ като щатен оркестър на БНТ. Доста музиканти минаха през състава на групата и общо взето на този концерт ще поканим и тях като бивши членове. Желанието ни е да внесем усещане за социум, че ние заедно може да правим нещата по-добре. Никой човек не е самотен остров. Когато нещата са споделени, те са 5 пъти по-хубави. А музиката е най-обединяващото звено, защото за нея няма език, място, култура, религия, внася вибрации, които действат подсъзнателно и с тях се надяваме да изпълним зала 1, за да може публиката да се почувства по-специално. - Поканихме прекрасните девойки от трио „Тринити“, едни чудесни певици. Поканихме и страхотния щрайх квартет „Дестини“. Стига са ни питали само мъжка компания ли ще сме. Аз много обичам да работя с млади хора, пък и винаги имаме какво да обменим с тях. Мислихме да каним и мои дуетни партньори, но нямаше как да стигна до някакво решение по тази идея, защото имам над 20 колеги, с които съм пял и ако поканя само един-двама, другите ще се обидят. Така че решихме в този концерт да няма никакви мои дуетни проекти. По-скоро ще има нови такива. И то не само дуетни, ами и квартетни, и квинтетни. Хората да си облекат хубавите дрехи за танци, да обуят удобни обувки и да са готови за парти. - Не е много лесно. В този концерт ще направим малка ретроспекция на това какво сме направили и в моя и в техния репертоар. Ще се опитаме да направим и един малко по друг поглед на нашите парчета. Моите песни през погледа на „Акага“ и техните - през моя поглед. Много по-лесно е като представяш нов албум. За подобен тип изява обаче мислим много, защото трябва да се съберем в рамките на 100-120 мин. Работим по сетлиста от миналата година.  - Споделям само хубавите неща. Така съм възпитан. Боклука си го изхвърлям сам. Когато споделиш хубавото с хората, които обичаш, стават най-прекрасните моменти в живота. - Тази борба е до края на живота, защото в нас има минимум двама, да не кажа понякога цяла орда други „аз“, които нон-стоп не се разбират. Но като емоционална зодия – Лъв, от време на време ми изпушват бушоните, разтоварвам и се започва наново. Гледам общо взето да контролирам емоциите, защото не е здравословно. Ако човек има очи, сърце и душа да търси хубавите неща, той ще ги намери. Защото ако постигнеш паритет между бялото и черното, т.е. между доброто и лошото, то ти живееш в пълна хармония. Усмихва ме едно „Добър ден“ от случайни хора на улицата.  - Искам да се заселя на Марс, но едва ли ще ми се случи (смее се). Има още неща. Един живот не стига. Аз съм експериментатор. Ето приключението с „Фермата“. Не съм фен на риалититата, но специално към това имам съвсем друго отношение, защото мисля, че е едно от много позитивните и положителни предавания в нашия ефир. Когато влезеш в едно такова предаване, ти влизаш тет-а-тет сам със себе си и може да бръкнеш доста надълбоко в твоите си дебрички, които да видиш и да пренаредиш. Не трябва да се губи връзката с природата. - О, да. Това е една ниша, която е затворена все още за чужди очи. Много обичам да правя шаржове, но не мисля, че се справям чак толкова добре. Затова бях много притеснен и при издаването на книгата, защото не съм добър в писането и съм много критичен.  - Напоследък има бум на мюзикълите. Това е един жанр, който през последните години започнахме да преоткриваме. Операта е опера, оперетата – оперета, театърът-театър. Въпреки че през последните години се наблюдава уникално размиване на жанровите граници в световен мащаб. Вече не се говори за даден вид изкуство. Така че няма граници какво ще правиш на сцената.  - Все пак претендирам да съм професионалист. Всяко едно разводняване на границите е опасно. Все едно на една сграда да й махнеш темелите – може и да успееш, но трябва да знаеш как. Иначе става тюрлю гювеч. Тези жанрове не са измислени от вчера, те са базирани на някаква основа. Пак стигаме до важността да имаш основа.  - Може би догодина ще продължим с още няколко представления на Mamma Mia. След „Клетниците“ идва още един хит от „Бродуей“ – „Шрек“, но там нямам пръст. Хубавото обаче е, че се прави от един разкошен режисьор от Бродуей, който направи „Авеню Q“ в Кукления театър. Вече пием вода от извора – работи се с човек от Бродуей. Много често – на спектакли, на концерти на колеги, на театрални и оперни постановки. Последният концерт, на който ходих, бе на Любо Киров в НДК. Едно момче, което израсна пред очите ми. Уникален творец, много широкоспектърна личност – интелигентен, пише прекрасни текстове, музикант е. Дай боже да има повече такива музиканти. - Ние сме обречени да имаме страшно много таланти на тази малка територия. Имаме талант и ген, обаче къде ни е самочувствието? Защо българинът не може да изправи глава, да стъпи здраво на земя и да има самочувствие, че е някой? Защо винаги стои свит в ъгъла и чака някой да дойде да го оправи? Така е и с изкуството – рефлексът на всичко, което се случва в обществото. Хората на изкуството са лакмусът на държавата. Доста хора емигрираха. Специално в нашите симфонични и оперни среди почти няма точка в света, където да няма български музикант, диригент, оперни певци. Също художници, спортисти.  - Малко сме индивидуалисти повече, отколкото е необходимо. За да функционира едно общество, трябва да има толерантно отношение. Както казват часовникарите - в един механизъм има и малки и големи зъбни колела, но едно без друго не могат. Трябва да осъзнаем, че всеки е нужен и е дошъл с някаква мисия. Това са простички неща.  - Това е един вид малко признание на държавата за тези хора, които по някакъв начин са нейното лице. Въпросът е принципен - дали тази награда трябва да има финансова или само морална стойност. Става дума за това на какво държи държавата – дали да има такива хора или  - Хайде да се обзаложим. Някой беше казал, че държава без култура е духовен труп.  - Въпреки че не мога да пиша, много обичам да чета. Последно прочетох една много интересна книга „Истината има значение“ (б.а. автор Уолтър Файт). Сега в момента ме интересуват най-различни транскрипции на свещената книга. - Както повелява традицията - вкъщи, край семейното огнище ще сложим на трапезата всички необходими ястия за Бъдни вечер, ще се съберем с най-близките, запалваме тамяна, прекадяваме, ще се помолим за хубавите неща. Един от най-обичаните български оперни и поп певци, Орлин Горанов е роден на 8 август 1962 г. в Берковица Носител на редица награди у нас и в чужбина, сред които и „Златен Орфей“ Завършва Консерваторията през 1990 г., а година по-рано става солист на Пловдивската опера Изявява се в различни форми на изкуства, като през 2010 г. участва във филма „Мисия Лондон“, през 2018 г. стана част от състава на мюзикъла Mamma mia! и издаде биографията си „Да започнем от начало“ На 30 ноември, в зала 1 на НДК, заедно с група „Акага“ ще направят голям концерт под мотото „Споделено“.", "date": "2019.11.23", "title": "Орлин Горанов: Хората на изкуството са лакмусът на държавата "}
{"url": "https://www.monitor.bg:443/bg/a/view/srybskijat-ministyr-na-otbranata-bylgarija-umee-da-dopuska-drug-da-j-izbira-prijatelite-j-i-vragovete-j-181575", "text": "Сръбският министър на отбраната Александър Вулин отправи тежки обиди към България. Това става само ден, след като председателят на парламентарната комисия за Косово Милован Дрецун заяви, че на територията на Сърбия действа голяма мрежа от български разузнавачи, съобщи БНР. \"България умее да допуска друг да й избира приятелите й и враговете й. Като независима държава Сърбия сама решава за себе си и сама избира приятелите си\", каза Вулин, който се счита за най-близкия министър на президента Александър Вучич. Коментарът на министъра на отбраната бе разпространен от държавната новинарска агенция Танюг. Същевременно Милован Дрецун, председател на парламентарната комисия за Косово в сръбската Скупщина, който заяви по-рано, че на територията на Сърбия действа голяма мрежа от български разузнавачи, каза: \"Българският министър на външните работи не може да дава уроци на един депутат от сръбския парламент. Тя (Екатерина Захариева, бел.ред.) няма да определя и какво ще говори един депутат. Вчера българският дипломат №1 остро осъди поведението на Дрецун и съобщи, че сръбският посланик в София ще бъде извикан по този повод в МВнР. \"Когато говорим за присъствието на разузнавателните структури и техните съюзнически мрежи, естествено имам предвид Косово\", каза още Дрецун и припомни \"ролята на България по време на въздушната операция на НАТО през 1999 г., когато Атлантическият пакт използвал българските данни за бомбардировки\".", "date": "2019.11.23", "title": "Сръбският министър на отбраната обижда България"}
{"url": "https://www.monitor.bg:443/bg/a/view/19-godini-zatvor-za-agent-na-cru-shpioniral-za-kitaj-181566", "text": "Дългогодишен служител на ЦРУ беше осъден на 19 години затвор в петък за шпионаж в полза на Китай, въпреки че неговата вина остава загадка, предаде The Washington Post. Прокурорите не успяха да докажат, че 55-годишният Джери Чун Лий е дал класифицирана информация на китайците, но твърдят, че това е единственото обяснение за над 840 000 долара, които е получил, докато е предавал информация на ЦРУ. Лий призна, че е получил 21 задачи от китайски оперативни разузнавачи. \"Мога само да кажа, че съжалявам\", каза Лий във федералния съд в Александрия в петък. \"Предадох страната си. Предадох много хора.\" На пресконференция след изслушването на присъдата служителите на реда отбелязаха рязко увеличение на случаите на шпионаж в Китай - на трима души са повдигнати обвинения само тази година. ЦРУ ще извърши оценка на щетите след приключване на случая, като се предполага, че всичко, което Лий събра, е дадено на китайците. Според адвоката на Лий, нищо не е било доказано. Лий, натурализиран американец, работи за ЦРУ от 1994 до 2007 година.", "date": "2019.11.23", "title": "19 години затвор за агент на ЦРУ, шпионирал за Китай"}
{"url": "https://www.monitor.bg:443/bg/a/view/angus-e-mercedesyt-pri-govedata-181278", "text": "След влизането на страната ни в Европейския съюз се поставиха високи изисквания към качеството на кравето мляко и оборудването на млекопроизводителните стопанства, които се оказаха непостижими за голяма част от тях. Поради редица причини голяма част от тях са неконкурентоспособни и трудно ще оцелеят при свободното навлизане на евтино сурово, сухо мляко и млечни продукти от страните в ЕС. Алтернативата на тези ферми е преориентиране към говеда за месо. Същевременно в световен мащаб се наблюдава тенденция към увеличаване на търсенето на висококачествено говеждо месо и нарастване на цената му. Това е една възможност за пренасочване на свободните капиталови, фуражни и човешки ресурси в нашата страна към месодайното говедовъдство. Специализираното месодайно говедовъдство е изключително атрактивно поради няколко свои особености: по-малко вложение на ресурси – (финансови, трудови и др.); възможност за сезонна и допълнителна ангажираност; възможност за използване на естествени ливади и пасища, вкл. и в по-бедни, засушливи или планински райони. Възможности за износ на говеждо и телешко месо на добри цени обаче може да има само при покриване на високите изисквания на съвременния консуматор – висококачествено месо с отлични вкусови и кулинарни качества. Осигуряването на големи партиди еднородни качествени трупчета също е важно условие за добри цени на международния пазар. Това посочват от Националната асоциация за месодайно говедовъдство в България в анализ за основните характеристики на трите породи – „Абердин Ангус”, „Лимузин” и „Херефорд”. Според редица проучвания резултатите за породата „Абердин Ангус” превъзхождат повечето други месодайни породи говеда по отношение на дела на продаваемите на висока цена части от трупа (над 70%). Затова породата е предпочитана от консуматорите при пазари, ориентирани към качественото крехко и сочно говеждо месо. Освен това тя е предпочитана и от фермерите месопроизводители поради изключителните качества на животните: биковете са с висока плодовитост и замускуленост; кравите (както чистопородните, така и кръстоските с „Ангус”) са с подчертано висока заплодяемост, плодовитост, млечност и леко отелване. Друга особеност на тази порода е, че произвежда висококачествено месо при екстензивни условия – отглеждане на телетата с майките почти целогодишно, дори при сурови и неблагоприятни условия. Особено ценно предимство, важно за нашите климатични и фуражни условия, е отличната поносимост на високи температурни амплитуди и възможността да използват и по-бедни пасища при засушавания. Това е причината за високата икономическа ефективност от отглеждането на говеда „Ангус”. В днешно време, когато продукцията на екологичното и биологичното земеделие има все по-широко търсене на световния пазар, месодайното говедовъдство има своето огромно значение за подобряване на ландшфта и оползотворяване на наличните естествени и подобрени пасища. Родината на породата „Абердин Ангус” е Великобритания, а развъдната област – Шотландия. В североизточната част на Шотландия се намират 4 графства – Абърдийн, Банф, Кинкардин и Ангус. Тези графства граничат със Северно море, обхващат няколко острова и планински терени. Те се характеризират с умерен климат, много добър тревостой и неравен терен. Поради постоянните мъгли влажността е висока и това благоприятства развитието на пасищата, а поради течението Гълфстрийм зимите са топли, а летата са прохладни. Обилната трева и почти идеалната температура за развитие на говедата са предпоставка за създаването на високопродуктивни породи говеда. Графство Абърдийн е било най-високопродуктивният селскостопански район в Шотландия с основни източници на печалба растениевъдството и животновъдството, а малките графства Банф и Кинкардин са били известни като животновъдни центрове.  Лекота на отелване и жизнени телета – кравите „Ангус” раждат безпроблемно, а телетата бързо се изправят и скоро започват да тичат. Майчиният инстинкт на кравите е много силен, както и инстинктът на телето веднага след като се изправи да забозае. - Изключителни майчини качества и отлична млечност - кравите „Ангус” са известни с майчините си качества, лекотата на отелването и висока млечност, която позволява на телето за година да достигне повече от половината на нейното тегло. - Скорозрелост, плодовитост и дълголетие – може да се заплождат още на 15-16-месечна възраст, дават средно по 95 живородени телета от 100 крави и може да се използват до 7-9-годишна възраст и повече. - Естествено безроги – отпада необходимостта от обезроговяване поради доминантния ген за безрогие. - Приспособимост към всякакви условия – „Ангус” преживява при всякакви климатични особености с минимум грижи. - Превъзходно оползотворяване на фуражите – редица сравнителни проучвания при различни породи доказват, че кръстоските с „Ангус” са най-ефективни, осигуряващи най-висока възвръщаемост на инвестициите. - Естествена мраморираност на месото (вътремускулни тлъстини), отличен вкус и крехкост – задоволява консуматорското търсене за по-голяма мраморираност на месото, при което и нежността е по-висока. - Височина на кравите 125-127 см, живата маса – 650 - 700 кг, на биковете съответно 135 см, жива маса 900 - 1000 кг. - Цвят на космена покривка – черен и червен. Естествено безроги. - Характеризират се с подчертана лекота на отелване и силен майчин инстинкт.  - Изключителни майчини качества и висока млечност, която осигурява, високи растежни способности на телето. - Породата е скорозряла, с висока плодовитост и стопанско дълголетие (използване 7 - 9 години).  - Възраст на първо заплождане 15 - 16 месеца.  - Много добра приспособимост и устойчивост към различни условия на отглеждане.  - Отлично оползотворяване на фуражите.  - Среднодневен прираст 900 - 1300 г.  - Висок кланичен рандеман 65 - 70%. Тънки кости и високо качество по конформация и степен на залоеност на кланичния труп. - Подчертана мраморираност на месото (вътремускулни тлъстини), отличен вкус, крехкост и нежност. Средно едра порода. Тялото е добре замускулено, пропорционално, дълбоко и широко, с добре оформени предна част, гръб, поясница, крупа и бутове.  Височината на кравите от породата е около 140 cм, живата маса - около 600 - 800 кг, бикоте съответно - 150 cм и жива маса 1000 – 1200 кг.  Живата маса на телетата при раждане за мъжките е средно 40 кг, а за женските телета – 35 кг. На 10-11 месеца при интензивно угояване достигат 516-648 кг при среднодневен прираст над 1100 – 1200 г за угоителния период. Средно скорозряла порода. Стопанска зрялост достигат на 18-21 месеца.  Угоените говеда от породата имат високо качество на месото и достигат кланичен рандеман 65-68%.  Животните са със спокоен нрав и лесни за обслужване. Кравите имат дълъг продуктивен живот, като много от тях дават телета почти до 15-годишна възраст.  Кравите имат добри майчини качества, леки отелвания и добра млечност, осигуряваща добър прираст на телетата до отбиване. Херефордът се характеризира като непретенциозна порода, пригодна за пасищно отглеждане с добра приспособимост. Породата „Лимузин” се отличава с едро, много добре замускулено и дълго тяло. Има отлично оформени месодайни форми на телосложението, за производството на повече месо.  Средната жива маса на кравите е 650 – 700 кг, а на биковете 1100 – 1200 кг. Живата маса на женските телета при раждане е 39 кг, а при мъжките е 42 кг. Среднодневният прираст през млечния период е 1,160 кг, а през угоителния период - 1,500 кг. Кланичният рандеман е 62 – 65%. Породата има добра репродуктивна способност. Плодовитостта е 98%, лесните отелвания - 99%. Характеризира се с добри майчини качества и подчертано дълголетие. Стопанското използване е 7-8 години. Полова зрялост достигат на 10-12 месеца, а стопанска зрялост на 18-19 месеца. Породата се характеризира с бързи темпове на растеж в млада възраст, добро оползотворяване на фуража и издържливост. Месото е с подчертана нежност и мраморираност, както и с нисък процент на кости и мазнини в трупа. Животните от породата са здрави, устойчиви и при подходящи условия могат целогодишно да се отглеждат на открито. Смята се, че историята на говедата „Лимузин” е може би толкова стара, колкото и самият континент Европа. В пещера, намираща се в местността Монтиняк във Франция, са намерени рисунки на говеда, датиращи отпреди 16 000 години, които доста приличат на „Лимузин”. Тези говеда произхождат от централните планински райони на Югозападна Франция – областите Лимузен и Марш, характеризиращи се с неравен и хълмист терен, каменисти почви с бедна растителност и суров климат – горещо лято и студена, тежка зима. В резултат на тези условия говедата от този район се отличават с необикновена здравина, устойчивост и приспособимост. Неблагоприятните условия в тези райони са осигурили на тази популация говеда известна изолация от външно генетично въздействие. Векове наред говедата „Лимузин” са били добре известни като работни животни с добри месодайни качества. За разлика от традиционното за Франция отглеждане на говедата в затворени или полуотворени помещения, говедата „Лимузин” са се отглеждали почти целогодишно на открито, подложени на суровия климат в региона. Голямо предимство било, че юниците се отелвали още на 3-годишна възраст (доста добра скорозрелост за това време), а кравите - кръглогодишно, дори и през зимата, са се отелвали навън и са давали постоянен и добър доход на своите стопани. Най-важното за консуматора са вкусовите и кулинарни качества на месото на „Лимузин” – нежна консистенция на месото, крехкост и сочност, цвят, аромат и вкус. Животните са с добро развитие на мускулатурата, отлично количество на постното месо, голям дял на продаваемите части (70% от живото тегло и 75% от кланич ния труп), което се дължи на ниския дял на костите и мазнините (само 11%). Поради посочените по-горе здравина и устойчивост, отлични угоителни и кланични качества животните от породата „Лимузин” са подходящи за различни производствени системи и угояване за получаване на различни категории месо (в зависимост от възрастта на заколване).  Характеристика на чистопородните животни от породата „Лимузин”: Цвят на космената покривка: трябва да е ярко златисточервен до тъмно златисточервен. Допустими са известни варирания в нюансите, но без крайните отклонения - много светло или много тъмно. Оцветяването трябва да е с ясно изразени по-светли кръгове около очите и носното огледало, по корема и вътрешната част на бутовете, в областта на ануса и края на опашката.  Размер и жива маса: животните „Лимузин” трябва да имат широко тяло, но с нежна и здрава костна система. Възрастните крави трябва да са с живо тегло 650-750 кг, а биковете - 1000-1200 кг. Телетата се раждат с тегло 39 кг за женските и 41 кг за мъжките.  Главата трябва да е къса, с широко чело и широка муцуна. Ако животните са с рога, те трябва да са тънки и извити напред, с леко повдигнати краища, с по-светъл цвят от останалата част на рога. Липсата на рога не може да бъде пречка за включването в племенната книга, след като има отбелязан произход според стандартите на асоциацията. Тялото трябва да има добре замускулени задни части; дълбок, закръглен гръден кош с добре извити ребра; широк, прав, добре замускулен гръб; дълга, широка и добре закръглена крупа, с не много изпъкнали седалищни кости; дълбоки и добре закръглени бутове. Коремът трябва да бъде обемист, но не провиснал, да не е твърде издаден от долната линия. Кожата трябва да е нежна и еластична. Краката трябва да са с нежни, но здрави кости, с правилна постановка и здрави копита. Цветът на копитата е восъчножълт до светлобежов. Темперамент: Животните трябва да имат спокоен темперамент и да са послушни.", "date": "2019.11.23", "title": "Ангус е мерцедесът при  говедата"}
{"url": "https://www.monitor.bg:443/bg/a/view/kolednata-zvezda-idva-ot-meksiko-181280", "text": "Красивото и ефектно цвете коледна звезда се превърна в неразделна част от празничната украса. Тя притежава приказна магия и ни дарява по Коледа с невероятни огнено-червени цветове. Като декоративно саксийно цвете, популярно в целия християнски цвят, коледната звезда е произведена за пръв път в САЩ. Коледната звезда (Euphorbia pulcherima) принадлежи към семейството на млечките. Нейната родина е Мексико и Гватемала. Там тя е многогодишен вечнозелен храст, достига до 3 м на височина. Появата й в страната на ацтеките е свързана с красива коледна легенда. В нощта на Рождество малко момиченце тръгнало за църковната служба, огорчено, че няма какво да поднесе като подарък на Младенеца. Когато наближило, спряло до храстче край пътя и горчиво заплакало. Горещите му сълзи закапали по листата по върховете на клончетата и те ставали яркочервени. Удивено и зарадвано, момиченцето откъснало тези клончета с красиви листа и поднесло своя подарък пред яслата на Младенеца. Днес коледната звезда е един от коледните символи, особено в Америка, а в последните десетилетия на 20-и век – и в Европа. Култивирана още от ацтеките като лечебно растение и за получаване на червена боя, днес се отглежда като декоративно растение практически в целия християнски свят. За първи път коледната звезда е предлагана на американския пазар като рязан цвят и саксийно растение през двадесетте години на века от Пол Еке, който поставя началото на това производство в САЩ и полага основите на една от най-големите компании за селекция и производство на това изумително растение. В днешно време коледната звезда е едно от най-продаваните растения в света, въпреки че се произвежда и предлага единствено по коледните празници. Поради големия непрекъснато нарастващ интерес към коледната звезда с нейната селекция се занимават редица водещи цветарски компании, предимно в САЩ, Холандия и Германия. Ежегодно на големите изложения за цветя селекционерите показват нови сортове с различно оцветени прицветници. Коледната звезда развива листна маса през лятото, когато денят е дълъг, а цъфти през зимата, когато денят е къс. Коледната звезда се тори с комплексен тор през лятото всяка седмица, за да се развие листната маса и на всеки 14 дни, докато цъфти, като торът трябва да съдържа повече калий, за да се подпомогне формирането на цветове. Растението има нужда от достатъчно светлина и температури 17-21 градуса през нощта и 20-24 градуса през деня в зависимост от сорта. Ако тези температури се поддържат, докато коледната звезда цъфти, се развиват по-едри прицветници (истинските цветове са дребни и невзрачни, но са заградени от ярки прицветници, които ги наричат \"цветове\"). Освен това растенията се изнежват и стават нетрайни. Растението се полива само с вода със стайна температура, тогава когато усетите с пръсти, че почвата е засъхнала. В никакъв случай не бива да се преполива. По време на коледните празници поливайте с малко вода, като държите почвата постоянно влажна. През лятото може да се пръска с вода. Трябва да се избягва пряката слънчева светлина в помещението, течение или близостта с отоплителни уреди. След отминаването на коледните и новогодишните празници растението скоро губи декоративността си и заради това често бива изхвърляно. Добре е обаче да задържите саксията вкъщи, осигурявайки й условията, от които се нуждае, за да се развие. След прецъфтяването трябва да осигурите период на покой, в който растението се полива с по-малко вода. Този етап от развитието на растението продължава около 2 месеца, в който коледната звезда трябва да се настани на светло място. В това време тя ще развие листната си маса. Можете и да пресадите и да подрежете клонките. За да се развие красиво растение, оставете на всяко клонче по две-три възелчета. От спящите пъпки в тях ще се появят нови разклонения.", "date": "2019.11.23", "title": "Коледната звезда идва от Мексико"}
{"url": "https://www.monitor.bg:443/bg/a/view/petja-boncheva-po-pytja-na-uspeha-181466", "text": "Коя е Петя Бончева? Ако все още не свързвате името с лицето й – няма да е за дълго, защото тепърва ще чуваме много за нея. Петя е едно изключително чаровно, талантливо и скромно момиче, макар самата тя да не се определя като последното. За капак на всичко това, един разговор с младата звезда от „Пътят на честта“ е като среща с приятел от детството, който ти стопля сърцето в ноемврийските студени дни. \"Коя съм аз? Аз съм съвсем нормален човек, обичащ абсолютно простичките неща. Наслаждавам се на всичко, което ми се случва“, каза пред „Монитор“ актрисата. Любовта на Петя към киното се заражда през детските й години, макар тогава погледът й да е бил насочен към режисьорския стол. „Бях доста малка и не помня конкретна причина. Ние се съревновавахме вкъщи кой знае повече за филмите, кой успява да разпознае повече актьори и затова имах по-скоро режисьорски пориви. Впоследствие се преориентирах“, сподели тя. Като дете родителите й я записват на актьорска школа, но по-скоро „за да я разкарат от вкъщи за целия уикенд“. „Там беше супер. Спомням си, че трябваше да разиграваме сънища. Веднъж направих етюд с един рибар и всички много ми се смяха. Оттогава по-скоро винаги съм влизала в такива роли, отколкото да съм драматична актриса“, разказа през смях, но с носталгични нотки в гласа тя. Че е предложение за ролята на Симона тя разбира, докато разпуска на плажа в родния си град Варна. „Трябваше да снимам видео за прослушването и честно казано бях 100% сигурна, че нещата ще се случат. Но Бети Радева много се забави, след като й пратих втория каст. След това две седмици – нищо. докато не получих обаждане, че съм приета за ролята“, спомня си Бончева. На въпроса притеснила ли се е от сложния образ, който й е поверен, Петя отговаря така: „Ааа, тук има уловка. Аз чета сценария в движение и реално знам само три епизода напред какво ще се случи. Нямаше кога да го обмисля. Истината е, че към Симона подходих много интуитивно. Опитах се да я преживея. На моменти ми беше трудно да я разбера. Не че съм я винила за постъпките й. В някои случаи никога не бих направила това, което прави тя. Също правя компромиси, но такива, от които не зависи животът ми. Това беше по-трудното. Аз преживявам много емоционално това, което се случва със Симона, затова двете се свързахме“. Бончева разказа и за тежките сцени с колегата си Благовест Благоев, или иначе казано екранният й съпруг Димитър, който обича да си пийва и да раздава шамари без причина. „О, има извинения след сцените. Но, честно казано, и двамата правим разлика между играта и реалния живот. Благовест е един много благ човек. В никакъв случай не е агресивен“, категорична е тя. Що се отнася до позицията й към насилието над жени – актрисата вярва, че всяка жертва трябва да намери сили да преодолее страха и срама си и да даде гласност на ситуацията си, за да избегне фатални последствия. От другите попълнения в каста на „Пътят на честта“ Бончева симпатизира много на Моника Иванова (Лазарина), тъй като „това е една много трудоемка роля, защото не говори и трябва да е хем обрана, хем експресивна, и тя доста ловко се справя с тази задача“. Все пак намигна, че харесва много всичките си колеги и това, което правят. пошегува се тя, визирайки екранното си семейство в Царево. Откакто се разхожда в обувките на Симона, Петя постоянно изпада в интересни ситуации с фенове. Често й подвикват „Симонооо“, дават й съвети как да се спаси от кошмарния си брак и т. н. „Веднъж, докато пътувам към НДК, една жена ме спря и ми каза „Искам ти да си ми снаха, а аз да бъда твоята Бонка. Беше много зловещо“, разказа още тя. Петя Бончева се изявява и на театралната сцена. Тя се разписва с участие в „Апарт“ в театър „Азарян“ - документален спектакъл по текстове и интервюта на едни от най-значимите български режисьори и актьори като Наум Шопов, Крикор Азарян, Емилия Радева, Стефан Илиев и Ицхак Финци. Тя и още пет млади актьори разказват историите от сборника „Артисти със сребро в косите“. „Това е един много човешки и емоционален спектакъл. Един олицетворява хумора, друг носи поезията... На мен ми се падна флиртът този път“, сподели пред „Монитор“ звездата. Тя обаче се чувства по-уверена на снимачната площадка. Покрай изявите си в театъра, снимките на „Пътят на честта“ и честите пътувания до родна Варна, Петя не разполага с много свободно време. Когато получи такова обаче, тя често се отдава на най-голямото си хоби – да гледа филми. „Дейна съм. Работя и по други проекти, занимавам се и с деца. Общо взето, нямам празно време в ежедневието си. Но когато ми се паднат такива дни – лежа, гледам филми и ям“, призна с усмивка актрисата. Лентата „Гадни копилета\" на Куентин Тарантино намира място в списъка й с любими заглавия, но й е трудно да посочи само едно. „Също така обичам да чета. Сега нямам търпение в това дъждовно време да се завия с одеяло и да започна нова книга“, допълни тя. В момента красавицата се е заела с прочитането на биографичната книга на френския писател и музикант Борис Виан.", "date": "2019.11.23", "title": "Петя Бончева по пътя на успеха"}
{"url": "https://www.monitor.bg:443/bg/a/view/v-blagoevgrad-kolednata-elha-e-izkustvena-181572", "text": "На централния площад „Георги Измирлиев“ в Благоевград монтирането и украсяването на Коледната елха е към края си. За втора поредна година елхата е изкуствена и е висока 19 м. На 5 декември тя ще светне с „любезното съдействие“ на новия кмет Румен Томов. На още няколко места в областния град на Югозапада се монтират по-малки елхи. По традиция се подготвят поредица от празнични Коледни и Новогодишни събития.    Другата седмица ща зацвърчи скарата и започне да се лее вино и ракия в традиционните коледни колибки, които благоевградчани гальовно наричат \"кочинките\"", "date": "2019.11.23", "title": "Изкуствена елха за Коледа в Благоевград"}
{"url": "https://www.monitor.bg:443/bg/a/view/pytnata-policija-prodyljava-treti-etap-na-akcija-zima-181568", "text": "В ход са нови проверки по пътищата. Акция „Зима” – епизод 3, съобщи Нова телевизия. Пътните полицаи в цялата страна проверяват готовността на автомобилите за студения сезон. По време на втория етап от акцията са били установени над 50 000 нарушения- половината от тях за превишена скорост. До 30 ноември полицията ще проверява и техническата изправност на автомобилите. През това време ще се направи и оглед на пътищата. Там където е нужно, осветлението ще бъде подменено, а пътната маркировка ще бъде освежена.", "date": "2019.11.23", "title": "Пътната полиция продължава Трети етап на акция „Зима“ "}
{"url": "https://www.monitor.bg:443/bg/a/view/amazon-sydi-pentagona-zaradi-porychka-za-10-miliarda-dolara-vyzlojena-na-majkrosoft-181570", "text": "Компанията Амазон (Amazon) съди Пентагона заради договора за облачни услуги на стойност 10 милиарда долара, спечелен в края на октомври от Майкрософт (Microsoft), предаде АП. Жалбата, оспорваща сделката, е внесена във федерален съд вчера. Търгът за огромния проект, известен като ДЖЕДИ (JEDI - Joint Enterprise Defense Infrastructure), изправи един срещу друг водещите технологични гиганти Майкрософт, Амазон, Оракъл (Oracle) и Ай Би Ем (IBM). Огромната поръчка привлече обществено внимание и в ранните етапи на процеса имаше спекулации, че победителят ще бъде Амазон. Оракъл и Ай Би Ем оттеглиха офертите си и официално оспориха тръжната процедура миналата година. По-късно Оракъл оспори процедурата и в съда, но загуби делото. Новата система ще съхранява и обработва големи количества класифицирани данни, давайки възможност на въоръжените сили на САЩ да използват изкуствен интелект, за да ускорят планирането на военни действия и да повишат боеспособността си. Сделката бе победа за облачната платформа на Майкрософт Ажур (Azure), която отдавна се опитва да настигне пазарния лидер Амазон уеб сървисиз (Amazon Web Services).", "date": "2019.11.23", "title": "Амазон съди Пентагона заради поръчка за 10 милиарда долара, възложена на Майкрософт"}
{"url": "https://www.monitor.bg:443/bg/a/view/angelkova-plajyt-na-sozopol-shte-byde-vyzstanoven-a-koncesioneryt-globen-181567", "text": "Министърът на туризма Николина Ангелкова ще разпореди да бъде съборена пясъчната дига на Централния плаж между старата и новата част на Созопол, както и да бъде възстановен брегът от плажа на морето. Това увери самата тя пред \"Нова телевизия\" по повод изземването на пясък от плажа в Созопол. Вчера от Министерството на туризма съобщиха, че проверяват Централния плаж в старата част на Созопол. След това \"Басейнова дирекция\" разпореди да спре изземването на пясък от плажа в Созопол. По думите на Ангелкова това, което са установили експертите от туристическото министерство е, че категорично има разминаване от уведомлението на концесионера. За предаването „Тази събота” по bTV Ангелкова обясни, че предстои концесионерът да бъде глобен с неустойка от 6900 лв. Освен това Ангелкова беше категорична, че е изземан неправомерно пясък от ивицата, което е нарушение.", "date": "2019.11.23", "title": "Ангелкова: Плажът на Созопол ще бъде възстановен, а концесионерът - глобен"}
{"url": "https://www.monitor.bg:443/bg/a/view/kevr-hvana-v-narushenie-vi-k-pernik-izpompvani-sa-1-milion-kubika-nad-razreshenoto-181569", "text": "От ВиК-Перник са изпомпвали 1 милион кубика над резрешеното от язовир \"Студена\". Това се казва в официална позиция на енергийния регулатор КЕВР, съобщи Нова телевизия. Прокуратурата вече разследва безводието в града. Проверяват се договорите за управление на язовира и режимите на източването му. След среща с главния прокурор, кметът на града Станислав Владимиров предупреди, че водният режим може да продължи до март, ако няма обилни валежи. За периода юли-октомври се наблюдава трайна тенденция за намаляване на наличния обем на язовира като към края на октомври достига 6 408 млн. м3 – съответно 15 590 млн. през 2018 и 12 751 млн. през 2017 г. Според справката в началото на годината наличният обем е бил по-голям спрямо предходните две години, се казва още в писмото на ВиК до регулатора. Междувременно жители на пернишкото село Мещица се събраха на протест заради водния режим. Според графика те ще имат вода само веднъж на 48 часа, и то през нощта. „Ние искаме да имаме вода. Но това зависи от ВиК – Перник, а дружеството ни има като „трета ръка хора”, защото сме една шепа народ”, коментира недоволен жител на селото. Водата едвам стига до хората, оплакаха се ощетените жители на Мещица.  „Този режим не ни устройва. От градския резервоар водата преминава през ул. „Граово”, захранва един от кварталите и не може да стигне до нас. Преди час разговарях с директора на ВиК и той ми каза, че ще има корекция на режима за Мещица”, обясни кметът на селото Деян Станимиров.", "date": "2019.11.23", "title": "КЕВР хвана в нарушение ВиК-Перник - изпомпвани са 1 милион кубика над разрешеното"}
