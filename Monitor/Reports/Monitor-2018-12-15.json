{"url": "https://www.monitor.bg:443/bg/a/view/loko-pd-pregazi-botev-vraca-za-edno-poluvreme-152297", "text": "„Локомотив“ (Пловдив) прегази „Ботев“ (Враца) за едно полувреме. \"Смърфовете\" надвиха врачани с 4:0 в среща от 20-ия кръг на Първа лига. Първият гол за пловдивчани реализира Бирсент Карагарен в 62-ата минута. В 68-ата минута Карагарен асистира за гола на Вилим Посинкович във вратата на врачани. Отново Посинкович бе точен в 81-ата минута след извеждащ пас на Елитон, а в добавеното време Ален Ожболд оформи крайното 4:0. Пред днешната среща \"смърфовете\" нямаха нито един успех в последните си 6 мача, а в този период врачани събраха 12 точки. В момента пловдвичани заемат 8-а позиция с актив от 25 точки, като изостават на 6 точки от топ 6. „Ботев“ (Враца) пък е 9-и с точка по-малко.", "date": "2018.12.15", "title": "„Локо“ (Пд) прегази „Ботев“ (Враца) за едно полувреме"}
{"url": "https://www.monitor.bg:443/bg/a/view/sybarjat-ostankite-na-mosta-v-genua-4-meseca-sled-ruhvaneto-mu-152298", "text": "До Коледа догодина Генуа ще има нов мост, който ще замени частично рухналия \"Моранди\". Това обеща днес кметът на града Марко Бучи, предадоха световните агенции и италиански електронни издания. Бучи присъства на церемония, на която бе поставено символичното начало на процеса за разрушаването на онова, което е останало от виадукта, срутил се на 14 август и отнел живота на над 40 души. Церемонията се състоя на нова строителна площадка, на която ще бъдат разрушавани демонтираните елементи на моста. Същинските работи по разрушаването би трябвало да започнат в началото на идната седмица, пише dir.bg. В понеделник се очаква съдия от Генуа да отмени забраната за достъп до останките от виадукта и тогава разрушаването може да започне, съобщи Джовани Тоти, областният оправител на Лигурия, в която се намира Генуа. Достъпът до останките от моста беше забранен със съдебна заповед, за да се позволи на експерти да извършат своето разследване на причините за рухването на виадукта. Кметът на града заяви днес, че разрушаването би трябвало да продължи до март догодина. В разрушителните дейности ще участват пет подбрани от властите компании. Процесът ще струва 19 милиона евро. Очаква се в понеделник или вторник кметът на Генуа да обяви кои компании ще изградят новия мост. Световноизвестният архитект Ренцо Пиано, който е роден в Генуа, беше един от архитектите представили проекти за новото съоръжение.", "date": "2018.12.15", "title": "Събарят останките на моста в Генуа 4 месеца след рухването му"}
{"url": "https://www.monitor.bg:443/bg/a/view/zvezda-na-real-m-dade-start-na-detski-futbolen-turnir-v-simitli-152301", "text": "Звездата на „Реал“ (Мадрид) от близкото минало Мичел Салгадо даде днес по обед старт на на юбилейния 20-и детски футболен турнир в памет на Иван Янчев, който е родом от Симитли.  В турнира  в спортна зала „Симитли“ участваха деца от школите на Симитли, Благоевград, Петрич и Разлог. Знаменитият гост е придружаван от бившия президент на „Белия балет“ Лоренцо Санс, кмета на Симитли Апостол Апостолов-Поли и неговия син - депутата от ГЕРБ и международен футболен съдия Стефан Апостолов. Те бяха посрещнати с бурни овации от стотици млади фенове още с пристигането си. Повече от половин час знаменитият десен защитник на Кралския клуб раздаваше автографи и се снимаше със свои почитатели преди да успее да се добере до спортната зала. Лоренцо Санс донесе със себе си купата трофей от Шампионската лига, спечелен от „Реал“ (Мадрид) през 1998 г. след успех с 1:0 на финала срещу „Ювентус“ в Амстердам. Тогава победния гол за „кралете“ реализира сърбинът Предраг Миятович. „Гостуването ни в Симитли има и делови характер. „Реал“ (Мадрид) е готов да реализира идеята на няколко места в България да се създадат детско-юношески футболни школи. Една от тях ще бъде в Симитли“, сподели за Агенция Монитор Мичел Салгадо. Точно в 12,30 часа Салгадо ритна първата топка от центъра, с което откри турнира. Римейк направи и кметът Поли Апостолов. Първият футболен мач между децата на Петрич и Симитли беше предшестван от музикална програма, в която участваха мажоретки и детски фолклорен танцов ансамбъл. Гостите ще останат в България до неделя.", "date": "2018.12.15", "title": "Звезда на „Реал“ (М) даде старт на детски футболен турнир в Симитли"}
{"url": "https://www.monitor.bg:443/bg/a/view/mile-kitich-iznese-4-chasovo-shou-v-arena-armeec-152302", "text": "Сръбската звезда Миле Китич отбеляза 35 години на сцена с 4-часово шоу в столичната „Арена Армеец“. Концертът започна малко след 20 часа снощи и продължи до полунощ. Изпълнителят откри с една от най-емблематичните си песни “Kralica trotoara”, а след нея се чуха и хитовете “Plava ciganka”, “Milioni, kamioni” и ”Pije mi se”. Не бе минал и час и цялата публика вече бе на крака и размяташе пълни чаши. Градусът на настроението продължи да се покачва с “Kopka me kopka” и “Kilo gore kilo dole”, след които настъпи и кулминацията на първата част. Под звуците на гайда на сцената при Миле Китич се качи и родната родопска певица Таня Скечелиева. Двамата изпълниха народната песен „Девойко мари, хубава“, като сръбският певец даде тон на български. Веднага след това на сцената се появи и Галена, която намекна на публиката скоро да очаква неин дует с Миле Китич. Докато сръбската звезда си почиваше, красавицата поддържаше настроението в залата. Тя също бе подготвила изненада за публиката – до нея се качи Фики. Двамата изпълниха хита си „Кой“ и запяха „Йовано, Йованке“. Галена не пропусна да поздрави жената и дъщерята на Миле Китич, които също бяха в залата. Сръбската звезда се завърна на сцената с нов външен вид и продължи шоуто с най-новата си песен „Kazanova”. Миле Китич показа, че знае как да забавлява публиката и  на два пъти слезе сред най-верните си фенове, за да се снима с тях. Преди да слезе от сцената за финал изпя „Lucifer” по желание на всички в залата. От името на организаторите и с помощта на Галена Миле Китич се отправи с молба към публиката да се включат в дарителската кампания за Иван Тодоров.", "date": "2018.12.15", "title": "Миле Китич изнесе 4-часово шоу в \"Арена Армеец\""}
{"url": "https://www.monitor.bg:443/bg/a/view/pomoshtnici-na-djado-koleda-redjat-plochki-v-sofija-152300", "text": "Работници в премяна като Дядо Коледа редяха днес плочки по ул. \"Граф Игнатиев\" в София, очевидно помагайки на кмета Йорданка Фандъкова да спази дадената дума, че трамваят по улицата ще тръгне за коледните празници, предаде БНР. Заради обществена поръчка, свързана с този ремонт, заместник-кметът по транспорта Евгени Крусев подаде оставка и бе обвинен в длъжностно престъпление. Неясните срокове и отлагането на края на реновирането създаде проблеми на търговците и заведенията по столичната улица, както и на жителите по протежението ѝ. Напредването на ремонта, и то извършвано от работници в празнична дегизировка, вероятно ще ги зарадва. Но някои от тях се питаха дали дрехите на Дядо Коледа не ограничават производителността им.", "date": "2018.12.15", "title": "Помощници на Дядо Коледа редят плочки в София"}
{"url": "https://www.monitor.bg:443/bg/a/view/dvama-zaginaha-pri-pytni-blokadi-na-jyltite-jiletki-152299", "text": "Водач в Белгия е загинал заради блокада на път във Франция от протестиращите \"жълти жилетки\" днес, предаде АФП. Шофьорът e загинал след като се е ударил в камион, който е намалявал скоростта заради пътна блокада от протестиращи \"жълти жилетки\", съобщи служител на местната власт, цитиран от агенцията. Инцидентът се е случил в района на Еркелин в Белгия, близо до границата с Франция на кръстопът между пътищата N40 и N54 \"след блокада във Франция, предизвикана от\" жълтите жилетки \", съобщиха властите в Северна Франция, предаде \"Фокус\". При друг инцидент 44-годишна жена е загинала в района на френския град Соасон, отново заради пътна блокада от протестиращи, съобщава France info. Това е седми смъртен случай, свързан с протестите на \"жълтите жилетки\" във Франция, започнали на 17 ноември тази година. Франция днес е отново блокирана за пети пореден уикенд от протеста на \"жълтите жилетки\" въпреки обявените през седмицата икономически мерки от президента Еманюел Макрон и атентата в Страсбург във вторник. Мерките за сигурност са същите като миналата седмица, 89 000 полицаи охраняват страната. Според френските власти около 16 000 \"жълти жилетки\" са излезли на протест из страната до този момент.", "date": "2018.12.15", "title": "Двама загинаха при пътни блокади на „жълтите жилетки“"}
{"url": "https://www.monitor.bg:443/bg/a/view/rumen-radev-v-jordanija-i-na-balkanite-mojem-da-imame-visokotehnologichen-centyr-152303", "text": "SESAME е едно невероятно съоръжение, което показва, че когато няколко държави от региона се обединят в името на високите технологии, получат подкрепата на ЕС и на ЦЕРН, нещата са възможни. Това каза пред журналисти президентът Румен Радев, който посети Съоръжението за синхротронно лъчение за експериментални науки и приложения в Близкия изток SESAME (Synchrotron-Light for Experimental Science and Applications in the Middle East). Международният изследователски център е разположен близо до столицата Аман. Президентът и членове на делегацията присъстваха на брифинг за съоръжението, след което го разгледаха. „Това е нещо, за което аз лично настоявам и се боря от година и половина, в пълна подкрепа и на доц. Леандър Литов, ръководител на научния ни екип в ЦЕРН, това да стане и на Балканите. Примерът, че могат държавите да се обединят, вече е достатъчно показателен, че ние можем да подходим по същия начин - да имаме и ние център, който да внедрява най-високите технологии, който да ни позволява да извършваме изследвания в различни области на науката - физика, химия, ядрена физика - до медицина и археология. Трябва да го направим“, каза президентът Радев. Той коментира, че когато решаваме как да инвестираме парите си, трябва да се мисли не само за магистрали. „Да, те са жизненоважни, кръвоносната система на икономиката са, но трябва да се мисли \"поне за малко мозък\", за инвестиция в човешкия капитал, в наука, в лаборатории за научни изследвания, защото виждаме, че държавите вече се обединяват и правят точно това. Ние сме членове на ЕС и все още не можем да направим така, че да получим помощ за такива инвестиции, а получават страни, които не са членове на ЕС“, коментира Радев. Той каза, че когато в началото на тази година е събрал управляващия комитет на идеята да се направи такъв център на Балканите, е предложил да се направи и сключи меморандум за разбирателство, който да подпишат всички премиери по време на срещата на върха през май в София, но това не се е случило. „Ще продължаваме, радвам се, че имаме подкрепата и на йорданската страна, можем да сътрудничим, на проф. Хойер, който ще окаже методическа помощ, и на ЦЕРН за внедряване на технология“, каза Радев. „Президентът ви току-що посети изключително съоръжение“, каза бившият генерален директор на ЦЕРН проф. Ролф-Дитер Хойер, който добави, че то се подкрепя от осем участващи държави, които не са с лесни отношения помежду си, но в науката са заедно. Това може да бъде модел също и за Балканския регион, каза той. Мога само да окуража балканските държави да построят подобно съоръжение, ще спечелите от това, добави Хойер. SESAME е единственото съоръжение за синхротронно лъчение в Близкия изток и едно от около 60-те в света.", "date": "2018.12.15", "title": "Румен Радев в Йордания: И на Балканите можем да имаме високотехнологичен център"}
{"url": "https://www.monitor.bg:443/bg/a/view/beroe-nadvi-levski-v-myglata-v-stara-zagora-152304", "text": "„Берое“ победи с 2:1 като домакин „Левски“ в мач от 20-и кръг на Първа лига. Срещата в Стара Загора се игра в гъста мъгла и бе последна за двата тима за тази година. Мартин Камбуров най-после успя да накаже столичани с екипа на „Берое“, а другото попадение за тима на Александър Томаш вкара Александър Василев. Габриел Обертан също най-после успя да вкара гол за отбора на Славиша Стоянович този сезон, но попадението му се оказа недостатъчно дори за точката в мача. Загубата остави „Левски“ с 41 точки на третото място. Вторият ЦСКА има 42 и мач по-малко, а лидерът „Лудогорец“ е с 48 и също мач по-малко. \"Червените\" са домакини на „Ботев“ (Пловдив), а шампионите гостуват на „Дунав“. При победи  за двата отбора, то шансовете на „Левски“ за титла са почти нулеви.", "date": "2018.12.15", "title": "„Берое“ надви „Левски“ в мъглата в Стара Загора"}
{"url": "https://www.monitor.bg:443/bg/a/view/prokopiev-probutva-tri-fejka-za-peevski-152305", "text": "Флагманът на Фабриката за фалшиви новини „Капитал“, принадлежащ на подсъдимия олигарх Иво Прокопиев, пробута цели три фейка за Пеевски. След като тотално изчерпа всичките си опорни точки, този път в хартиеното си издание „Капитал“ си послужи с метатагове. Както не веднъж сме обяснявали - на случаен принцип и без никакви връзки със съдържанието, се намесва името на депутата и наш издател Делян Пеевски, като целта е търсачките да вдигнат текста на по-висока позиция. За да поддържа темпото на машината за клевети, шефът на фабриката Прокопиев даде пример как да се изпълнява нормативът от фейкове по адрес на Пеевски. Във фамозната статия, публикувана в  рубриката „Тема на броя“ и със заглавие „ГЕРБ сглоби машина за репресии“, се прави внушението, че КПКОНПИ „даде пълна индулгенция на Д. Пеевски, а селективно преследва опозиционни политици“. че самият Пеевски поиска резултатите от проверката на КПКОНПИ да бъдат огласени, тъй като ако няма нарушения на закона, както е в неговия случай, комисията не дава публичност на резултатите си от проверката. Вероятно Иво Прокопиев е изпаднал в раздвоение на личността, тъй като един път се представя като издател, а после иска да попадне в графата „опозиционни политици“. Преди време евродепутатът Николай Бареков цитира заключение по съдебно-психологическата експертиза към гражданско дело, което Прокопиев води срещу него за обида. В експертизата на вещото лице пише, че олигархът страда от „постравматично стресово разстройство” и има наличие на необходимост от „сериозна психологическа работа”. върху имуществото и активи, наложен му от КПКОНПИ и потвърден от Апелативния съд – Бургас. Смята се, че средствата са от приватизацията на „Каолин“, харизан му навремето от Командира на тъмния преход Иван Костов. Само че жалбоподателят Прокопиев не е възразил срещу адекватността на обезпечителната мярка, въпреки медийния шум във Фабриката за фалшиви новини. Този факт се съдържа в решението на Апелативния съд – Бургас, което е достъпно на сайта на съда и медиите на олигарсите услужливо премълчават това обстоятелство. На помощ на Прокопиев се притече съдията на олигархията Лозан Панов, който се опита в тълкувателно решение на подопечния му ВКС да върже ръцете на КПКОНПИ. Скандалното решение гласеше, че прекратяването на наказателното дело е абсолютна пречка за внасянето на иск за гражданска конфискация. Така ВКС се опита да вкара във фризера дела за 3 млрд. лв., по които парите са с недоказан произход. Сред тях са знаковите дела срещу Прокопиев, банкера беглец Цветан Василев и ексминистъра Трайчо Трайков. Вторият фейк е как изданията ни бълвали клевети срещу Панов и съпругата му (виж долу). По отношение на Панов „Телеграф“ и „Монитор“ разкриха как той като висш магистрат не е подал декларацията си пред Сметната палата, скандално се укриваше от НАП и накрая беше глобен от съда с 1000 лв. Всеизвестен факт са и топлите връзки на Лозан Панов с Иван Костов, а самият Панов изкачва стълбицата на Темида с помощта на видния костовист и бивш конституционен съдия Румен Ненков, за когото „Телеграф“ разказа на 19 ноември. За да е атаката по-силна, на помощ на Прокопиев се притече и неговият приятел и провалил се правосъден министър Христо Иванов. В приложението World Review на печатното издание на „Капитал“ уж в свой анализ Пинокио приглася на фабриката, като преповтаря опорните точки от предишната статия, а именно, че имало очерняща кампания на медиите ни срещу Лозан Панов. В петък депутатите орязаха напъните на Лозан Панов и олигарсите, като приеха на първо четене промени в Антикорупционния закон, с които обезсилват скандалното тълкувателно решение на ВКС. Само че целта на тази медийна пушилка е да се изкара олигархът Прокопиев жертва на КПКОНПИ и Темида. Тя е и опит да се скрият подсъдимите му авери Цветан Василев, който източи КТБ,  и Огнян Донев - клиент на СГС за укриване на 62 млн. лв. данъци. Не на последно място задачата е гуруто на престъпната приватизация Иван Костов да бъде забравен, за да може да твори инженерните си политически проекти в Нов български университет и в къщата в Драгалевци, докато си говори с теменужките.               ", "date": "2018.12.15", "title": "Прокопиев пробутва три фейка за Пеевски"}
{"url": "https://www.monitor.bg:443/bg/a/view/grejano-vino-i-stykleni-igrachki-nosjat-duha-na-koleda-152247", "text": "Още от средновековието западняците са си доставяли празнични удоволствие на коледните базари не само в столиците на държавите си, но и в малките градчета. Особено в немскоговорящите държави тази традиция, която пази ревностно духа на Коледа, е отстоявана и съхранявана с всички сили. У нас малките дървени къщички с вкусотии, украса за елхата и дървени играчки пристигнаха едва преди няколко години, но се радват на все по-голям интерес. За осма поредна година на площад „Батенберг“ Немският коледен базар посреща гости, а сгушиш ли се сред уюта му, лесно може да се принесеш в приказните истории за празника, докато пийваш греяно вино, с някое немско вурстче, избираш си изящна стъклена топка за елхата или ръчно направена играчка за детето. Всяка вечер на малката сцена за малчуганите се играе театър, а по-късно има празнични концерти, които съвсем да повдигнат настроението. Светят хиляди светлини и за миг може да забравиш, че си в иначе неособено празнична София. Освен че ще срещнеш дядо Коледа, може и да се запаметиш в празничната атмосфера на малкото фотоателие, приютено в една от дървените къщички. Тази година в австрийската столица ще бъдат открити 20 големи коледни базара с общо 1000 щанда, без да броим множеството малки благотворителни базари и празнично украсени будки за греяно вино. Най-известният сред тях е на площада пред виенското кметство, който тази година беше открит на 16 ноември. 152 щанда, коледна работилница за най-малките и след няколкогодишна пауза отново Дърво на влюбените. Дървото, украсено с червени сърца, е любимо място за среща и за снимки на двойките. И другите дървета около кметството са украсени празнично, а някои от тях и тематично: едно е посветено на сладкишите, а друго - на железничарите. Коледният базар е любимо място и за децата, които със сигурност няма да скучаят, защото е пълно с най-различни развлечения - въртележки, разходка с пони и елени, разнообразни игри, коледен експрес, пощенски офис на Дядо Коледа, музикален павилион с кукли, които пеят. Непосредствено до базара, на площ от 3000 кв. м, се намира и романтичната ледената пързалка, така наречената \"Малка ледена мечта\". И тя е само предвестник на голямата \"Ледена мечта\", която се открива на 18 януари. Но главният герой на базара пред кметството е огромната коледна елха. Традицията датира от 1959 г. като част от инициативата \"Коледна елха за всички\" и оттогава всяка от осемте австрийски провинции и Южен Тирол (най-северната италианска провинция) се редуват като доставчици на дървото. Тази година това е 28-метров смърч на 150 години от Каринтия, който за три дни пропътува разстоянието от 337 км, за да бъде празнично украсен, а на 17 ноември официално бяха запалени и светлините му. Традиционно коледните дръвчета остават украсени до Богоявление на 6 януари, а базарите са отворени до Коледа.  Друга традиция на коледните базари във Виена е изборът на Младенеца Христос, който е пръв помощник на Дядо Коледа и също носи подаръци. Всяка година във Виена се провежда кастинг за ролята на младенеца, която се дава само на млади момичета. Тази година за втори път това е 28-годишната студентка по медицина Щефани, която ще трябва отново да се погрижи за коледното настроение на малки и големи, болни и здрави. През дните до Коледа Щефани ще посещава старчески домове, болници и детски градини, а всяка неделя от 16 до 19 ч. тя ще бъде в кметството, където са детските работилници, ще разказва приказки на малките и естествено ще приема писмата им до Дядо Коледа. Близо до кметството е още един коледен базар, който си заслужава да бъде посетен. Това е \"Коледното село\" на площад \"Мария Терезия\", между Музея за история на изкуствата и Природонаучния музей. За празничното настроение тук освен щандовете с коледни играчки ще има и концерти. А на 27 декември на същото място се открива \"Новогодишно село\". Друг любим на виенчани базар е Старовиенският базар на площад Фраюнг. Тези, които предпочитат романтика на фона на имперската култура, могат да посетят базарите пред двореца Шьонбрун и в градините на бароковия дворец Белведере. Базарите на Карлсплац и Шпителберг са специализирани в продажбата на произведения на художествените занаяти. За тези, които търсят по-спокойна атмосфера, градът предлага малкия и уютен базар на централния Щефансплатц пред катедралата \"Свети Стефан\". Там щандовете са само 40, но предлагат само висококачествени австрийски продукти. За любителите на кулинарните изкушения е задължително посещението на коледния кулинарен базар до Виенската опера. Според проучванията на Стопанската камара на Виена тази година се очаква рекорден брой посетители на коледните базари в австрийската столица - над 8 млн. души, които ще изхарчат там близо 100 млн. евро, съобщи сайтът eurocommpr.bg. За виенчани базарите си остават любимо място за среща с приятели и близки. Изчислено е, че 80 % от жителите на града ще посетят коледен базар средно по 3,5 пъти тази година и ще изхарчат по 21 евро на посещение. Коледа привлича все повече чуждестранни гости във Виена. Преди десет години броят на нощувките във виенските хотели през декември е 880 000, а миналата година са регистрирани 1,4 милиона нощувки, което означава ръст от 60 % за последните десет години. Голяма част от туристите посещават Виена именно заради неповторимата коледна атмосфера и понятието \"Коледа във Виена\" се е превърнало в международна марка. Само виенчани харчат около 350 млн. евро годишно за коледни подаръци. Чрез този оборот се подсигуряват 1900 работни места. Наближи ли декември, не само централния площад, но и цяла Прага се превръща в коледна приказка с изящната си богата украса и стотици малки магазини, претрупани с настроение. Най-големият се строи всяка година до астрономическия часовник Орлой в стария град. Той приютява и централното коледно дърво, което се носи всяка година от планината Крконоше. Ако сте избрали чешката столица за своя дестинация не пропускайте да се отдадете на гастрономически изкушения на базара. Може да гарнирате греяното си вино с уникалната пражка шунка, която майсторите приготвят на място в малките къщички и пред очите ви. Не пропускайте и местният специалитет от пържено тесто, наподобяващ нашите мекици, който те комбинират с кашкавал и много ситно настъргано кисело зеле, което на българското небце допада особено много. Може да финализирате вкусната вечеря с традиционния сладкиш тръдло – най-просто казано на вид и вкус е като най-добрата част на нашите козунаци – коричката. Сладкото тесто се овива около дебели прътове, поръсва се със захар и се пече пред вас. Не пропускайте да опитате и някои от традиционните местни бири, които се леят повече и от виното по тези базари. Може да напълните кошницата си и с безброй подаръци, от ръчно изработени кукли до бохемски кристал, дървени играчки за елха и традиционни, празнично опаковани, меденки. Разбира се, пространството около къщичките е пълно и с различни забавления – може да наблюдавате традиционни занаяти, да видите как ковачите са работили в миналото, или пък да се насладите на концерти, в които музикантите пеят и танцуват в традиционни костюми. Най-старият Коледен базар във Франция, и един от първите в цяла Европа, е този в Страсбург. Така осквернен само преди няколко дни, когато атентат почерни празничното настроение и отне живота на няколко души, този базар датира от 1570 година и носи името Christkindelsmarik. Издига се в сърцето на Елзас, логично - френският регион с немско влияние, който се счита и за родния дом на първото коледно дърво. Подстъпите към базара са приказно озарени от хиляди лампички, които водят до спиращата дъха гигантска коледна елха. Щом се озовете на това място, което сякаш е излязло от приказките не пропускайте да се сдобиете с коледна декорация, която Страсбург произвежда от 1600 г. А щом се уморите от пазаруването може да разпуснете с елзаски специалитети. Възрастните могат да вдигнат наздравица с греяно вино, а децата с топъл портокалов сок с мед. Въпреки че сте във Франция трудно ще отриете разлика с храната на традиционните немски коледни базари, но пък може да разнообразите менюто с традиционните Бределе - елзаски маслени сладки с различни вкусове като джинджифил и анасон, и сладки кифлички. Единствената конкуренция по дълголетие на базара в Страсбург е този в Дрезден, за който се твърди, че датира от 1434 г. Разположен е на централния площад Алтмаркт, където се издига и въртележката с височина 14 метра. Тази базар се свързва с една от най-интересните легенди за традиционния сладкиш щолен. Някога той се е наричал хефещрицел, откъдето идва и името на базара Щрицелмаркт. В началото на 15-и век той се правел съобразно постите само от брашно, вода и овес и не бил особено вкусен. Затова двама братя - Електор и Алберт Ернст, изпратили писмо до папата с молба да бъде премахната забраната върху маслото по време на постите. В отговор получили така нареченото Маслено писмо, в което главата на Римокатолическата църква позволява използването на мляко и масло, но само с чисти помисли. Благодарение на тази инициатива днес щоленът е един от любимите празнични десерти на половин Европа. През четирите седмици на базара се организират десетки фестивали като този на джинджифиловите курабийки, на който се избира Мис джинджифилова курабийка, на щолена, на коледната пирамида, на коледната арка. Посетите могат съвсем да се вживеят в легендата за Добрия старец като посетят къщичката на елфите или пощенската станция на дядо Коледа.", "date": "2018.12.15", "title": "Греяно вино и стъклени играчки носят духа на Коледа"}
{"url": "https://www.monitor.bg:443/bg/a/view/oon-shte-zasedava-zaradi-armijata-na-kosovo-152296", "text": "Заседанието на Съвета за сигурност на ООН, на което ще се обсъжда решението на косовския парламент за формиране на армия, е насрочено за понеделник, съобщава сръбската държавна телевизия. Западните страни и Русия обаче не могат да се договорят за формата на заседанието. Русия иска то да бъде открито за обществеността, а западните сили - да се състои при закрити врата, предаде БТА. До понеделник председателстващият Съвета за сигурност ще направи допълнителни консултации, за да се осигури обща позиция по въпроса.", "date": "2018.12.15", "title": "ООН ще заседава заради армията на Косово"}
{"url": "https://www.monitor.bg:443/bg/a/view/vitosha-sprja-pobednata-serija-na-cherno-more-152289", "text": "Отборите на „Витоша“ (Бистрица) и „Черно море“ завършиха наравно 1:1 в среща от 20-ия кръг на Първа лига. \"Моряците\" излязоха напред в резултата с гол на капитана Георги Илиев в 20-ата минута, а през второто полувреме домакините от Бистрица изравниха чрез Ивайло Лазаров, който отбеляза с глава в 73-ата минута. \"Тигрите\" сложиха край на победната серия на „Черно море“, който бе спечелил последните си три срещи от шампионата. \"Моряците\" бяха победили последователно „Етър“ с 1:0, „Берое“ с 1:0 и „Локомотив“ (Пловдив) с 2:0. След днешното равенство „Витоша“ (Бистрица) ще зимува на 11-а позиция с актив от 20 точки, а „Черно море“ е 6-и с 31 т.", "date": "2018.12.15", "title": "„Витоша“ спря победната серия на „Черно море“"}
{"url": "https://www.monitor.bg:443/bg/a/view/ski-legenda-iska-sreshta-s-premiera-i-resornite-ministri-za-bansko-152290", "text": "Петкратният носител на Световната купа в ските и посланик на Банско по света Марк Жирардели иска спешна среща с премиера Бойко Борисов и ресорните министерства за решаване казуса с втората кабина на Банско. Това стана по време на откриването на новия зимен сезон в ски курорт номер 1 у нас. \"И в навечерието на новия сезон много мои приятели от чужбина не спират да ме питат, защо все още в Банско няма втора кабина\", обяви на пресконференцията Жирардели, цитиран от Sportal.bg. \"Мисля, че е дошло време за по-решителни действия, защото в противен случай туристите от цял свят, които идват в Банско, ще видят, че не искате да развивате курорта и ще сменят дестинацията. Време е за среща с премиера Борисов и министрите, които са отговорни за решението на въпроса с втората кабина и за бъдещето на Банско\", добави австриецът.", "date": "2018.12.15", "title": "Ски-легенда иска среща с премиера и ресорните министри за Банско"}
{"url": "https://www.monitor.bg:443/bg/a/view/petja-dikova-razkri-v-efir-che-ochakva-sin-152288", "text": "Телевизионната водещата Петя Дикова разкри пред зрителите в национален ефир, че с приятеля ѝ - поета Илиян Любомиров, очакват първото си дете. Тя спонтанно обяви новината в предаването, което води, днес и призна, че гостуването на световноизвестния илюзионист Андрю Басо я е предразположило най-накрая да сподели щастливото събитие. \"Преди интервюто, без да съм очаквала, Вие разбрахте нещо, което не съм обявявала публично до момента и пожелахте да го споделя в ефир\", каза Петя. След това тя призова Басо да каже той какво е разбрал. А той обяви, че Дикова ще стане майка и то скоро. Тя допълни, че това ще се случи през пролетта. Басо, който е и менталист, успя да познае, че бебето ще е момче и с колко букви ще е името му. \"Има нещо приказно точно магьосник да съобщи новината, че очакваш бебе\", развълнувано сподели водещата след ефир. Дикова разкри, че приятелят ѝ харесва името Александър и е редно тя да се съгласи, тъй като те са като италианска фамилия и правят това, което мъжът каже. Петя и Илиян Любомиров, известен и с псевдонима Августин Господинов, са заедно от повече от две години. Двамата се запознават в bTV, докато той чака за участие в сутрешния блок заедно с писателя Захари Карабашлиев.", "date": "2018.12.15", "title": "Петя Дикова разкри в ефир, че очаква син"}
{"url": "https://www.monitor.bg:443/bg/a/view/delo-za-napadenie-nad-taksimetrov-vodach-vliza-v-syda-152292", "text": "До месец ще бъде внесено в окръжния съд делото за въоръженото нападение и опит за убийство на таксиметров водач от 11 декември м.г. Следствието е приключено, повдигнати и предявени са обвинения срещу двамата съизвършители. Това съобщи зам. окръжният прокурор на Ямбол Димитринка Георгиев. Изявлението бе направено след мирния протест в петък пред съдебната палата, в който участваха близки на разминалия се по чудо със смъртта преди година таксиджия Апостол Вълчев. 31-годишният мъж се отзовал на обаждане за клиенти в района на село Дражево, където е бил причакан от въоръжени с въздушна пушка, газов пистолет и ножове двама младежи на по 18 и 14 години. Те направили опит да го убия като целта им е била да отнемат парите от оборота. С тях по-малкият Костадин Стоянов имал намерение да си купи самолетен билет до Лондон, за да отиде при майка си. Извършителите на престъплението бяха задържани няколко часа по-късно на бензиностанция по АМ \"Тракия\", след като потърсили по телефона съдействие от треньора си по бокс в ямболското спортно училище Ангел Димов. Оказало се, че стрелецът е 14-годишният Костадин, а негов съучастник е 18-годишният Симеон Димитров. Месец по-късно непълнолетният бе пуснат на свобода под надзора на детската педагогическа стая, а баткото е с подписка. Протестиращите издигнаха лозунги за справедлив процес. Те изразиха недоумението си, че 12 месеца по-късно делото не е започнало, а извършителите са на свобода. 12-токласникът Димитров от  спортното училище  е златен медалист от международния боксов турнир „Мемориал Емил Жечев“, името му дори е фигурирало в националната юношеска гарнитура. По думите на заместник директора на гимназията Дичо Тодоров младият атлет не пиел, не пушел, имал почти отличен успех. Никога преди това той не е създавал проблеми.", "date": "2018.12.15", "title": "Дело за нападение над таксиметров водач влиза в съда"}
{"url": "https://www.monitor.bg:443/bg/a/view/ek-odobri-oshte-210-mln-lv-za-remont-na-uchilishta-po-oprr-152291", "text": "Европейската комисия одобри още 210 млн. лв. за ремонт на образователната инфраструктура в страната по Оперативна програма „Региони в растеж“ 2014-2020 г., съобщиха от МРРБ. Средствата се прехвърлят от инвестиционен приоритет „Енергийна ефективност“ на първата ос на ОПРР, бенефициенти по която са 39-те големи градове, към приоритет „Образователна инфраструктура“ на същата ос. Целта е да се постигне по-високо ниво на качеството на образование в градовете, определили най-високи нужди в рамките на инвестиционните си програми. С преразпределението на ресурса се покрива и недостигът от средства по вече сключени договори за „Образователна инфраструктура“ за големите градове. Това ще допринесе за постигане на правителствения приоритет за по-високо ниво на качеството на образованието. В момента по ОПРР 2014-2020 се изпълняват 119 проекта на обща стойност 623 млн. лв. С тези средства ще се рехабилитира материално-техническата база на общо 442 детски градини, основни и средни училища и университети. Изпълнението на 7 от проектите на обща стойност 12,2 млн. лв. вече приключи. В резултат 5 716 лица се обучават и работят в модернизираните 21 образователни институции. Изменението на програмата е предложено след извършен вътрешен анализ по изпълнението й от Управляващия орган в МРРБ, и е одобрено от Комитета за наблюдение и от Министерския съвет. С промените се намаляват рисковете по отчитане на някои междинни индикатори към края на 2018 г., заложени в ОПРР. Сред тях са тези за първично потребление на енергия, социални услуги и социални жилища, обусловени от актуализация на нуждите, изпълнението на целенасочени политики в социалната сфера, както и при отчитане възможностите за реализация през програмния период.  Одобрените промени в ОПРР 2014-2020 не водят до промени на общия ресурс на програмата, както и в бюджета на приоритетните оси, не се нарушава и тематичната концентрация, установена в Споразумението за партньорство на Република България. Одобрението от страна на ЕК дава възможност за намаляване рисковете за изпълнение на програмата, повишава се значимостта й за подобряване на достъпа до образование и подобрен образователен процес в регионите на страната.", "date": "2018.12.15", "title": "ЕК одобри още 210 млн. лв. за ремонт на училища по ОПРР"}
{"url": "https://www.monitor.bg:443/bg/a/view/85-zadyrjani-v-nachaloto-na-dneshnite-protesti-v-parij-snimki-152293", "text": "85 души бяха задържани в Париж в петия пореден уикенд от протестите на \"жълтите жилетки\", предаде Асошиейтед прес. Хиляди хора отново излязоха да протестират във френската столица. Органите на реда казаха, че за 46 от арестуваните е постановена мярка \"задържане под стража\". Между демонстрантите и полицията избухнаха сблъсъци на някои места, основно в района на булевард \"Шан-з-Елизе\". Органите на реда използваха сълзотворен газ, за да разпръснат групи протестиращи от страничните улици на главния булевард. Около 8000 полицаи и 14 бронетранспортьора модел VBRG на френската жандармерия бяха разположени в Париж заради протестите. През последните няколко уикенда протестите бяха белязани от прояви на насилие, при които демонстранти изпотрошиха и плячкосаха магазини, издигнаха барикади по улиците, и после ги подпалиха, и буйстваха в Триумфалната арка.", "date": "2018.12.15", "title": "85 задържани в началото на днешните протести в Париж (СНИМКИ)"}
{"url": "https://www.monitor.bg:443/bg/a/view/kilde-specheli-spuskaneto-vyv-val-gardena-152294", "text": "Норвежецът Александър Аамод Килде спечели спускането от Световната купа по ски-алпийски дисциплини в италианския зимен център Вал Гардена. 26-годишният Килде финишира за 1:56,13 минути. Така той записа втора победа в тази дисциплина и трета в кариерата си за Световната купа. По-рано този месец Килде беше трети в супергигантския слалом в Бийвър Крийг (САЩ). Втори на 86 стотни от секундата остана Макс Франц (Австрия), а трети на 92 стотни завърши световният шампион в дисциплината Беат Фойц (Швейцария). Спускането във Вал Гардена беше прекъснато за около половин час след ужасяващо падене на швейцареца Марк Гизин, който беше с 18-и стартов номер. 30-годишният швейцарец загуби контрол върху ските при един скок, летейки във въздуха и се приземи тежко странично и по гръб на пистата. Той изглеждаше в безсъзнание преди лекарите и други служители по трасето да пристигнат на мястото на инцидента. След това на пистата кацна хеликоптер, който откара Гизин в близката болница. Олимпийският шампион в спускането от Пьончан 2018 и победител от вчерашния супергигантски слалом във Вал Гардена Аксел Лунд Свиндал (Норвегия) остана седми с 1:57,21 минути. Той имаше малшанса да бъде със следващ стартов номер след Марк Гизин, а прекъсването вероятно се отрази на концентрацията му. След второто си място днес Макс Франц оглави генералното класирането за Световната купа с 340 точки. Втори с 333 точки е Свиндал, а след него е Мауро Кавизел (Швейцария) с 283 точки. В подреждането за малката световна купа в спускането водят Макс Франц и Беат Фойц с по 200 точки, а Аксел Лунд Свиндал е на трета позиция със 128 точки.", "date": "2018.12.15", "title": "Килде спечели спускането във Вал Гардена"}
{"url": "https://www.monitor.bg:443/bg/a/view/ucheni-po-kysnite-chasove-vodjat-do-po-dobri-rezultati-v-uchilishte-152295", "text": "Хроничното недоспиване заради ранното начало на учебните занятия влияе върху психиката на подрастващите, съобщава сп. \"Сайънс адвансис\". Учени под ръководството на Орасио де ла Иглесия от Вашингтонския университет установиха, че пренасянето на учебните занятия за по-късен начален час повишава успеваемостта на учащите се и влияе върху качеството на съня им. Било констатирано, че учениците си лягат по-късно не заради продължителното ползване на смартфони и различни джаджи, а заради половото си съзряване, което е съпроводено със смяна на биологичния часовник. Изследването обхванало две групи тийнейджъри в училища в САЩ през 2016 г., като учебните занятия на 94-ма ученици започвали в 07:50 ч., докато тези на 84 техни връстници - в 08:45 ч. Учениците в двете групи лягали да спят приблизително по едно и също време. През 2017 г. онези, чиито занятия започвали по-късно, спели с 34 минути по-дълго в денонощието, чувствали се по-бодри и успеваемостта им в училище била с 5 процента по-висока. Закъсненията им и пропуските в обучението им намалели. Специалистите смятат, че ако учебните занятия са с още по-късен начален час, това ще донесе повече ползи на учениците.", "date": "2018.12.15", "title": "Учени: По-късните часове водят до по-добри резултати в училище"}
{"url": "https://www.monitor.bg:443/bg/a/view/narychnik-za-zvezdni-roditeli-152257", "text": "Едва ли има родител, който да не е допускал грешки в отглеждането на децата си. Когато обаче си под светлината на прожекторите, а папараците се бият да снимат дори мръсните ти чорапи, нямаш право на стъпка встрани. Проблемът може би не се корени в малките пропуски на звездните майки и бащи, а във все по-изострените представи на обществото относно моралните граници. Ако съберем най-често срещаните забележки към известните родители в наръчник, то първото правило ще гласи „Не целувай детето си!“. Живеейки в ерата на движението #MeToo, което се роди след скандалите за сексуален тормоз в Холивуд, мнозина известни личности получиха клеймо. Духът на организацията не подминава и връзката родител – дете. Преди броени дни един от най-известните футболисти в историята Дейвид Бекъм бе нападнат заради отношенията с дъщеря си. Спортната звезда сподели в социалните мрежи снимка, на която целува 7-годишната Харпър Севън Бекъм по устните. Макар че за някои от нас е трудно да си представим, че невинна близост между родител и рожба може да предизвика скандал, мнозина скочиха срещу кадъра. „Тя е твоя дъщеря. Защо я целуваш по устните?“ и „Това изглежда много нередно“, са само малка част от коментарите в интернет пространството. Дейвид не пропусна да се защити и дори сподели, че целува по устата и синовете си. „Критикуват ме, че съм целунал дъщеря си по устните. Целувам всичките си деца по устните. Може би без Бруклин (б. а. - най-големият син на Дейвид и Виктория Бекъм). Той вече е на 18 години и може би ще изглежда наистина странно. Но съм много привързан към децата. Така сме отраснали с Виктория и така се отнасяме с нашите наследници“, заяви във видео той. Припомняме, че Дейвид и Виктория възпитават една дъщеричка и трима сина – Бруклин, Ромео и Круз. След нарасналия скандал, фенове и известни личности публикуваха снимки, на които целуват наследниците си по устата, в защита на футболиста. Това далеч не е единственият подобен пример. Не една и две знаменитости са си навличали гнева на последователите си с целувка с отрочетата си. През 2016 година скандал на същата тематика се заформи и на стената в Инстаграм в профила на Тогава тя публикува кадър, на който със сина й Лука разменят целувки в „Дисниленд“. Това повдигна дебат редно ли е да допираш устни до децата си, ако те са от противоположния пол. Цяла армия от майки тогава защити звездата от комедията „Деца на килограм“, а самата тя написа следното: „За всеки, който намира за нередно да целуна по устата 4-годишния си син – вие и тесногръдието ви можете да спрете да ме следвате в социалните мрежи“. В края на септември чаровната блондинка посрещна на бял свят и дъщеричка - Банкс Вайлет. Изповедите й след раждането също се натъкнаха на критици. Актрисата е изпила плацентата си след раждането, като я е погълнала в шейк. „Това беше най-невероятното смути, което някога съм пила. Не съм пробвала толкова вкусен шейк, откакто бях на 10 години. Смесих го със сок и плодове.“, разказа в подкаста Berlin’s Informed Pregnancy тя. Причината за начинанието й са теориите, че поглъщането на плацентата може да предотврати следродилна депресия и обилни кръвотечения. 31-годишната красавица е запазила част от плацентата и я е замразила на кубчета, които да взима вместо лекарства, ако се разболее. Това провокира някои от онлайн последователите й да я опишат като „поредната откачила след раждането жена“. Истината е, че всеки си има право на своите странности и ако не беше актриса, на никой нямаше да му прави впечатление. Историята все пак можем да обобщим като правило №2: „Не се доверявай на теории относно здравето си след раждането!“. също получи критики относно качествата си на родител преди дни. Причината – певицата сподели видео, на което се вижда, че близнаците й не носят колани. Видеото запечатва мил момент от пътуване с кола, по време на което 8-годишните Марокан и Монро пеят с майка си. Песента, която семейството изпълнява, е вечният хит на Кери - All I Want For Christmas Is You. „Рок и Ро се упражняват като беквокали за All I Want For Christmas Is You. Ще действаме стъпка по стъпка, но много се вълнуваме. Това е първото ни видео, в което правим това. Празнично е!“, написа 48-годишната красавица в социалните мрежи. Почитателите на звездата обаче бързо я затрупаха с негативни коментари относно каква майка е тя. „Децата ти са очарователни. Но, моля те, слагай им колани“ и „Всичко, което искам за Коледа, е тези деца да си сложат коланите“, са само част от подмятанията на феновете. В този случай забележките са по-адекватни, въпреки че видеото очевидно е заснето с цел и не в бързо движеща се кола, поради което не може да се стигне до заключението, че децата на Кери винаги са без колани. Самата певица поясни, че клипът е направен по време на задръстване и близнаците са си свалили коланите за пред камерата. Заключението тук е „Не се снимай с децата си, преди да провериш всички мерки за сигурност!“. Феновете зорко следят и хранителните навици на звездните наследници. Така преди година бе набедена за калпав родител, защото захранва дъщеря си с шоколад. Поводът бе видео в социалната мрежа, което показва как изпълнителката на Because of You дава за първи път на 2-годишната си тогава щерка Ривър Роуз да опита от сладкото изкушение. Клипът достигна до близо 4 милиона зрители за дни. Последваха редица негативни коментари, като част от тях обвиняваха звездата дори във физически тормоз. Първата победителката от музикалното предаване American Idol не отговори в своя защита, но част от почитателите й го направиха вместо нея. „Някои хора трябва да си намерят свой живот. Това не е отрова. Ако това е тормоз над дете според вас, значи си нямате идея какво е тормоз наистина. Няма нищо лошо да поглезиш детето си.“, заяви един от тях. Ето го следващото правило в наръчника за звездни родители - „Не тормози физически детето си с храна“. В България феновете не остават по-назад и също коментират родителските заложби на родните знаменитости. Добър пример е за която се упорито се говори, че неглижира грижите за първородната си рожба. Певицата гушна дъщеричката си Паола в средата на септември, а според мнозина тя се отдава на далеч по-различни занимания от смяна на памперси и дундуркане. Две седмици след раждането 34-годишната майка поднови клубните си участия и започна периодично пуска снимки в социалните мрежи от разходки в планината, изкачване на върхове и дори каране на ATV. Някои от почитателите на звездата на „Пайнер“ негодуват, че вместо да стои вкъщи и да се грижи за детето си, тя се е отдала на живот. Други пък я адмирират, че не е изпаднала в следродилна депресия, а е намерила път към забавленията. „Моля всички „разбирачи“ да си затворят устите най-накрая! Преси много добре си гледа бебчето и не е нужно да се обаждате неподготвени! Не е проблем някой да я отмени за няколко часа в грижите за малката принцеса!“, коментира неин поддръжник. Други пък смятат натоварването й като потвърждение на наскоро появилата се теория, че Преслава се е доверила на сурогатна майка и затова се е скрила в Турция през последните дни от евентуалната си бременност. Произхождащото правило след нападките срещу Преслава е „Не се връщай на работа след като родиш“ и „Когато станеш майка - не се забавлявай поне година“. Певицата бе укорена и че тренира във фитнеса до късна бременност. Миналата година пък бе нападната, че вае фигура в залата след раждането. Гневен изблик на тема „суета“ тя провокира два месеца след като роди сина си Миро, когато призна, че е свалила с диета и упорити кардио тренировки над 16 кг и се връща към топ формата си. „Вече констатирах някои неща относно майчинството: 1. Щом изглеждаш в отлична форма, малко след раждане, си лоша майка! 2. Щом имаш време за всичко, значи има нещо гнило, просто не си добра майка! 3. Щом имаш време за себе си, си лоша майка и не си гледаш детето! Това са коментари за две “майки”! Смея се с глас!“, написа в своя защита чернокосата изкусителка. Което води до последното правило в наръчника ни - „Не сваляй килограми след раждането!“.", "date": "2018.12.15", "title": "Наръчник за звездни родители"}
{"url": "https://www.monitor.bg:443/bg/a/view/nikol-shercinger-sys-zashemetjavashta-nova-fotosesija-152279", "text": "Никол Шерцингер често открито е споделяла за страстта си към фитнеса и за желанието си да поддържа добра форма, особено откакто отпразнува 40-я си рожден ден, съобщава в. „Дейли мейл“.   А последната фотосесия с нейно участие доказва, че усилията в спортния салон дават резултати. Певицата изглеждаше във фантастична форма, позирайки в бежов плетен пуловер на фона на зашеметяващата гледка, разкриваща се през панорамните прозорци на нейния нюйоркски апартамент. Разбира се бившият вокал на „Пусикет долс“ демонстрира забележително оформените си крака едва прикрити от къса копринена пола. Никол разкри и новата си по-къса прическа, която допълнително подчертава деликатните й черти. Певицата има връзка с 27-годишния български тенисист Григор Димитров от три години, припомня британското издание. Двамата се запознаха малко след като певицата се раздели със звездата от Формула 1 Люис Хамилтън през 2015-а след доста бурна 8-годишна връзка. Въпреки 13-годишната разлика във възрастта между Григор и Никол, певицата все още твърди, че се чувства като на 27.  ", "date": "2018.12.15", "title": "Никол Шерцингер със зашеметяваща нова фотосесия"}
{"url": "https://www.monitor.bg:443/bg/a/view/dryzki-se-zavyrna-ot-misija-152287", "text": "Рано тази сутрин във Военноморската база в Бургас акостира фрегата „Дръзки\" след поредната си успешна мисия, предаде БНТ. В продължение на 40 дни моряци патрулираха край северните брегове на Африка. Командването на постоянната група кораби на НАТО в Средиземно море е дало висока оценка на българския екипаж за извършените проверки на кораби и патрулиране край бреговете на Либия и Сирия. Командващият Военноморските сили на България вицеадмирал Митко Петев поздрави екипажа и обяви, че следващата година флотът ще се сдобие с нов модерен патрулен кораб.  ", "date": "2018.12.15", "title": "„Дръзки“ се завърна от мисия"}
{"url": "https://www.monitor.bg:443/bg/a/view/lyvovete-na-arate-shampioni-v-nacionalnata-boksova-liga-152280", "text": "Тимът на „Лъвове“, воден от националния треньор Жоел-Солер Арате, спечели отборната купа в тазгодишното издание на Националната боксова лига. Заключителният трети кръг от веригата се проведе снощи в зала „София“. „Лъвовете“ постигнаха общо 10 победи в трите кръга на Лигата и изпревариха „Ханове“ (9 победи) с треньор Валентин Поптолев и „Багатури“ (8), воден от Александър Александров. Всички участници в тима на Арате взеха премии по 200 лв. за отборната титла, а за наставника им имаше бонус от 1000 лв. Освен отборния победител, бяха излъчени и шампиони на Лигата в отделните категории, които също получиха по 1000 лв. от общия награден фонд. Завърналият се на ринга след контузия Даниел Асенов стана първенец в кат. до 52 кг, след като записа втора победа във веригата снощи с 3:0 над Дарислав Василев. По-малкият брат Боян Асенов също триумфира като победител при 56-килограмовите, а батко им Катин Асенов отстъпи приза на безапелационния в кат. до 60 кг Кирил Русинов. По време на гала вечерта Българска федерация по бокс и Национална боксова лига проведоха и благотворителна кампания, като част от събраните средства ще отидат за лечението на Иван Тодоров. 52 кг – Даниел Асенов (Априлец) 56 кг – Боян Асенов (Априлец) 60 кг – Кирил Русинов (ЦСКА) 64 кг – Иван Атанасов (Победа, Бс) 69 кг – Николай Коев (Локомотив, Русе) 75 кг – Георги Донков (Лаута) 81 кг – Пламен Петков (Габрово) 91 кг – Кристиян Димитров (Славия) +91 кг – Александър Георгиев (Мизия, Пл)", "date": "2018.12.15", "title": "„Лъвовете“ на Арате шампиони в Националната боксова лига"}
{"url": "https://www.monitor.bg:443/bg/a/view/borisov-se-sreshtna-sys-zam-dyrjavnija-sekretar-na-sa-sht-152282", "text": "Министър-председателят Бойко Борисов се е срещнал със заместник-държавния секретар на САЩ Джон Съливан, съобщиха от правителствената пресслужба. Във фокуса на разговорите са били сигурността, енергетиката, инвестициите и двустранните отношения. Премиерът Борисов отново е уверил, че България напълно изпълнява поетите ангажименти към НАТО и препотвърди повишаването на разходите за отбрана на 2 процента от БВП до 2024 г., както и за отделяне на повече инвестиции във въоръжение и оборудване. Заместник-държавният секретар на САЩ Джон Съливан подчертал, че България е стабилен и предвидим партньор в рамките на Алианса и на двустранна основа. Съливан е предал на премиера Борисов послание от американския президент Доналд Тръмп за значимостта за САЩ на приятелските и партньорски двустранни отношения с България и високата оценка за тях. Акцент в срещата между Бойко Борисов и Джон Съливан е била още енергийната сигурност и сътрудничеството между двете страни в тази област. Министър-председателят запознал Съливан с напредъка по интерконектора между България и Гърция, с амбициите на страната ни да съхрани ролята си в преноса и търговията с газ, както и с проекта \"Белене\". \"България води политика, насочена към гарантиране на енергийната сигурност както за страната, така и за ЕС\", заявил премиерът Бойко Борисов. Той посочил, че работим активно за енергийна диверсификация и по проектите за газови връзки със съседните страни.", "date": "2018.12.15", "title": "Борисов се срещна със зам.-държавния секретар на САЩ"}
{"url": "https://www.monitor.bg:443/bg/a/view/opitvat-da-razchetat-belejnik-zahvyrlen-kraj-pachki-s-banknoti-i-revolver-152283", "text": "Експерти сушат самоделно направен от картонени листове бележник, намерен край пачките с банкноти и кобура с револвер, за които се предполага, че са изхвърлени от открития мъртъв между селата Бузовград и Горно Черковище началник на КАТ-Казанлък Тодор Николов, съобщи наблюдаващата досъдебното производство прокурор Таня Димитрова. По думите й страниците били доста увредени от престоя в утайника, тепърва специалистите щели да кажат дали са годни за допълнителна информация. При първия оглед в личния автомобил „Мерцедес“ на Николов и в дома му не са били намерени два от трите му мобилни телефона, за които се знаело, че ползва в ежедневието си. Това наложило повторен оглед в събота, при който се проверявали няколкото вили и пчелин по пътя, който катаджията е изминал преди да сложи край на живота си с изстрел в дясното слепоочие със служебния си „Макаров“. Трупът беше открит при обход на полицейски патрул в близост до язовир Копринка към 13,30 часа в петък. Аутопсията установила, че смъртта на 44-годишния мъж е настъпила малко преди полунощ  в сряда, когато вече е бил обявен за общодържавно издирване по молба на сестра му Мирослава. По думите й за последно с Тодор по телефона разговарял съпругът й, на когото направило впечатление, че катаджията е забравил ключовете си на входната врата на къщата в Бузовград, където живеели заедно. Николов помолил да ги приберат и затворил защото имал… работа. Жителите на Бузовград са изненадани от това. По думите им мъжът бил изключително стриктен и нямало как да остави общият дом отворен. Повод за различни догадки е и липсата на двата мобилни телефона, от които се предполага, че може да бъде извадена ценна информация за контактите на полицая. Тялото на Николов е било намерено заключено в купето на автомобила, бил е със служебната униформа. Пистолетът, с който се е гръмнал в слепоочието, е бил в дясната му ръка, уточни прокурор Димитрова в събота. Все още не били изброени всички банкноти от петте пачки, захвърлени в утайника край канала, но сумата едва ли надхвърляла 10 000 лв. Очаквали се експертните заключения от взетите натривки от дланите на мъртвия за наличие на барутни частици по тях. Тялото е било аутопсирано в катедрата по съдебна медицина при Тракийския университет в Стара Загора още в петък вечерта, предстояло заключенията на патоанатома да бъдат предадени на разследващите. На този етап не се коментира дали Николов е имал преживе някакви сериозни здравословни проблеми. За болно сърце и предстоящо лечение съобщи в петък началникът му Стойчо Крачолов. Предполага се, че погребението ще бъде в неделя. Близки на Тодор Николов са категорични, че той е бил здрав, дори през седмицата бил с приятели на дискотека в Казанлък и се забавлявал, биейки барабаните на оркестъра. Мъжът е бил душа на компанията, винаги бил готов да услужи. От няколко години, въпреки служебните си задължения, поел и председателството на бузовградското читалищно настоятелство. В няколко от полицейските форуми се лансират различни версии за смъртта на Николов. Според едни той е бил „касичка“ за пари, идващи от тукашната дървосекаческа мафия. Според други парите и пистолетът са били нарочно подхвърлени в канала, за да бъдат покрити други следи. Директорът на ОД на МВР-Стара Загора Георги Хаджиев категорично отрече за Николов да са постъпвали сигнали относно някакви корупционни действия.", "date": "2018.12.15", "title": "Опитват да разчетат бележник, захвърлен в близост до тялото на Николов"}
{"url": "https://www.monitor.bg:443/bg/a/view/pandizchija-opita-da-se-obesi-v-debelt-s-charshaf-152285", "text": "Пандизчия от затвора в Дебелт опита да се обеси с чаршаф в килията си. Инцидентът е станал в петък след обяд. Осъденият Бяндо Милев накъсал чаршафа си на ленти и усукал от тях въже, после измайсторил и примка. Около 14.30 часа той увиснал на въжето в килията си. Точно в този момент обаче по коридора минали дежурният надзирател и фелдшерът на затвора. Двамата веднага влезли в килията и свалили примката от врата на Бяндо. Пандизчията е бил откаран с линейка в реанимацията на бургаската болница, където лекарите се борят за живота му. Доскоро той бил в централния корпус на бургаския затвор, но се наложило да го преместят в Дебелт. Бяндо излежал по-голямата част от присъдата си и трябвало да излезе на свобода само след месец и половина. Причините, заради които опитал да сложи край на живота си, не са ясни. Това обаче е третият подобен случай за последната година. Точно преди три месеца по абсолютно същия начин - с въже от чаршафи в затворническото общежитие се обеси 39-годишен рецидивист. Мъжът бе открит обесен в килията си и без никакви признаци на живот. В края на миналата година с примка от чаршафите се самоуби и 29-годишният Вельо Минчев, който излежаваше присъда за кражба.", "date": "2018.12.15", "title": "Пандизчия опита да се обеси в Дебелт с чаршаф"}
{"url": "https://www.monitor.bg:443/bg/a/view/angelkova-trjabva-da-prodyljim-da-investirame-v-turisticheska-infrastruktura-152286", "text": "Тази година през зимния сезон очакваме 5 процента ръст на туристите, като най-много очакваме от Гърция, Румъния, Сърбия и Македония, както и от Великобритания - с около 10 процента ръст. Тази прогноза направи в предаването \"Седмицата\" по Дарик радио министърът на туризма Николина Ангелкова. Туристическият бранш полага големи усилия, за да подобри качество на услугите, тъй като туристите - 50-70 процента от тях, отсядат в 4- и 5-звездни хотели, допълни Ангелкова. Според нея трябва да продължим да инвестираме в туристическа инфраструктура. Лифтовете и влековете, които са \"зелен\" транспорт, трябва да продължат да се развиват. Освен това по думите й трябва да се намери балансът между различните интереси. Ангелкова подчерта, че София разполага с огромно богатство - близостта на Витоша, и то трябва да се използва. Според нея има потенциал за развитието на зимните спортове в Стара планина, дори за развитие на нов зимен курорт. Министър Николина Ангелкова подчерта, че развитието на туризма и в частност на зимния туризъм, трябва стриктно да се придържа към законодателството за опазването на околната среда.", "date": "2018.12.15", "title": "Ангелкова: Трябва да продължим да инвестираме в туристическа инфраструктура"}
{"url": "https://www.monitor.bg:443/bg/a/view/rekorden-budjet-ot-891-mlrd-gotvi-japonija-za-2019-g-152284", "text": "За следващата финансовата година, която в Япония започва през април, в Страната на изгряващото слънце подготвят рекорден бюджет в размер на 891 млрд. долара, съобщава телевизия NHK. Ръстът на постъпленията в японската хазната догодина се очакват да нараснат значително, като основно парите ще дойдат от повишаването до 10% на данъка върху печалбите на бизнеса.", "date": "2018.12.15", "title": "Рекорден бюджет от $891 млрд. готви Япония за 2019 г."}
{"url": "https://www.monitor.bg:443/bg/a/view/igrachki-uchat-decata-na-polezni-umenija-152281", "text": "Съвременните детски играчки са изключително напреднали, което не винаги е от полза за децата. Роботите, дроновете и добавената реалност са мания сред децата, но има и играчки, които може да ги научат на някои полезни умения. Това са някои от най-интересните играчки за 2018 година. PlayShifu е използвала простите дървени фигурки, които е осъвременила за днешните деца, като ги е направила съвместими със таблет.  Предлагани в два комплекта Monsters и Animals, Minglings са дървени фигурки с взаимозаменяеми глави, които могат да бъдат разменяни, за да се създават нови същества. Дървените фигурки оживяват в приложение, след като бъдат сканирани, в което с тях се играят игри и разкриват загадки. Minglings са съвместими с iOS, Android и Kindle устройства, и са на цена от $ 19.99 за комплект. Технологията понякога се усеща като магия, така че уроците по кодиране може  да са част от магическия свят на Хари Потър. Harry Potter Kano Coding Kit е програмируема магическа пръчка, оборудвана с жироскоп, акселерометър и магнитометър, които регистрират движенията, докато се движи във въздуха. Тези движения се използват, за да се премине през 70 предизвикателства в приложение, което също учи децата как да програмират пръчката, като контролер, така че специфични движения да активират различни „заклинания”. Harry Potter Kano Coding Kit е с $ 99, но в момента се продава за $ 69.99. Предлаганите дронове за деца са безброй, , но както винаги, DJI изпреварва останалите. Tello е направен да бъде лесен и забавен за пилотиране, като не прави компромис с качеството. Tello предоставя 13-минути време за полет и може да се управлява от смартфон или DJI контролер, като също е съвместим с VR устройството на компанията. Малкият дрон може да изпълнява въздушни трикове с натискането на един бутон, да заснема 5-мегапикселови снимки и видеоклипове по предварително зададени маршрути, като Circle. С приложението Tello Edu, децата могат да се научат да програмират дрона. Tello се предлага на цена от $ 79. Nintendo Switch е страхотна конзола с игри за децата, но Labo е малко по-практична. Тези картонени комплекти комбинират забавлението на видеоигрите, удовлетворението от сглобяването, творчеството при изработката и обучението със STEM (наука, технология, инженерство и математика) играчка. Всеки Labo комплект, включва няколко листа картон, които трябва да се сгънат и сглобят във форми, обгръщащи Switch конзолата и контролерите. Екранът, контролът с движение, вибрациите и инфрачервените сензори превръщат картона в истинско пиано, които могат да се възпроизвеждат, костюм на робот, въдица и много други физически играчки. Те могат да бъдат използвани за игра във включените игри, като някои работят и с други игри за Switch, като Mario Kart 8 Deluxe. Nintendo Labo се предлага в три комплекта, Variety, Robot и Vehicle, с цена започваща от $ 59.99. Въпреки, че е подходящ и за малко по-големите поребители, Vector има какво да предложи и на децата.  Най-новият домашен робот на Anki е комбинация между домашен любимец и асистент. Vector може да проучва, да играе игри, да настрои таймер, да даде актуална прогноза за времето и да отговаря на някои основни въпроси. Големите, изразителни очи, наподобяващи на малко кученце, биха накарали човек, лесно да се привърже към робота. Vector представлява асистента Alexa, но с индивидуалност, като интеграцията на Alexa ще започне в началото на 2019 година. С цена от $ 250, в момента Vector се предлага за $ 175. Новата версия на търкалящата се роботизтана топка от Sphero е Bolt. Оборудван с някой нови джаджи, Bolt е фокусиран повече върху кодирането, отколкото други роботизирани топки на Sphero. Sphero Bolt все още може да се движи с помощта на приложение или да се използва като контролер, за да се играят игри в това приложение. Вътре в прозрачната му обвивка се намират усъвършенствани сензори, които му да се движи и инфрачервена връзка, за да може да комуникира с други, намиращи се в близост, Bolt роботи. Най-интересното ново допълнение е 8x8 LED решетка, която може да бъде програмирана да показва цветове, емотикини и прости анимации. Sphero Bolt се предлаг на цена от $ 149.99. Това образователна игра, съчетаваща таблет с осем физически карти и лупа. Всяка карта е изпълнена с предмети, персонажи и сгради, като играчите трябва да намерят определени неща, например забележителност, злодей или изгубено коте, преминавайки с лупата над тях. Приложението разпознава правилния обект и съобщава последващи указания, както и факти от географията, историята и културата. Osmo Detective Agency е на цена от $ 39. Всяко дете ниска да бъде Железния човек. Hero Vision Iron Man Augmented Reality Experience позволява на децата да сложат маска и да се бият с Thanos, в хола. Телефон с приложението Hero Vision се поставя в шлема на Iron Man, като кранът на телефона показва стаята, с анимирани персонажи, насложени отгоре. Тези персонажи се проследяват чрез AR маркери поставени на пода, а движенията на ръката на детето се проследяват чрез гривна, която носят. Iron Man AR Experience е на цена от $ 49.99.", "date": "2018.12.15", "title": "Играчки учат децата на полезни умения"}
{"url": "https://www.monitor.bg:443/bg/a/view/planinski-spasiteli-izvadiha-ot-snega-mlad-avanturist-s-dobavka-152273", "text": "Планински спасители извадиха от дълбок сняг в Пирин младият почитател на силни усещания Цветан Найденов вчера в късния следобед. Той тръгнал от село Ощава в четвъртък рано сутринта без храна и вода, само с два ножа и запалка, но с благородна мисия. Целта му била да прекоси Пирин планина и да дари дрехи в защитено жилище в Банско, които натъпкал в раницата си. Още в началото на прехода обилен снеговалеж се изсипвал върху младия авантюрист, но въпреки това той успял да пренонощува в планината. Вчера около 17 часа придвижването му станало невъзможно, защото снегът стигал до шията му и след разговор по телефона с планинските спасители успял да се върне до района на село Сенокос. Мисията му да занесе дрехи на децата все пак е изпълнена, защото със съдействието на ПСС той стигнал до Банско и предал подаръците в защитеното селище. Цветан Найденов е в добро здравословно състояние, успял е да заснеме видеоматериал по пътя си, видял на доста места в снега следи от мечешки лапи. „През целия ден валеше сняг. Започна да духа вятър. Появи се мъгла. Знаех точно накъде се движа, но в един момент просто стъпваш и пропадаш до гърдите в сняг. Няма излизане. И прецених, че това е голям риск. През цялото време държахме връзка с Планинска спасителна служба. Тогава усетих, че не мога да продължа”, разказа още Найденов. Пред Нова тв той допълни , че въпреки лошите метеорологични условия през цялото време е знаел къде се намира. От Планинската спасителна служба предупреждават никога да не се тръгва в планината сам и без храна, вода и телефон.", "date": "2018.12.15", "title": "Планински спасители извадиха от снега млад авантюрист (ОБНОВЕНА)"}
{"url": "https://www.monitor.bg:443/bg/a/view/marian-bachev-bashta-za-milioni-152248", "text": "Шеметният актьор Мариан Бачев обича да сменя жанровете и да хвърля ръкавица на новостите, за да е интересен не само на зрителите, но и на себе си. В последните 5 години талантливият комик доказа, че е и гласовит и очарова публиката на няколко родни опери – Старозагорската, Варненската, Бургаската, Пловдивската и Русенската, с превъплъщенията си в прочути мюзикъли: „Човекът от Ла Манча“ и „Да пееш под дъжда“, режисирани от Борис Панкин, и „Лелята на Чарли“ под палката на Ники Априлов. Сега Мариан е развълнуван, защото му предстои да вдигне на крака „Лелята...“ с абитуриентите и камерния оркестър на Музикалното училище в Града на липите. Младежите са много навити, а известният актьор с удоволствие им помага: за него това не е случаен ангажимент, с който отбива номера. „И аз в момента работя в тази „ниша“. Не смея да се наричам чак педагог или ментор, а просто театрален пътеводител. Ясно е, че не всички тези деца искат и ще станат актьори, но ще са част от аудиторията, която ще ходи на театър“, обяснява Бачев. Формирането на подобна аудитория – не на базата на цифрово-икономически, а на смислови фактори, е и темата на дипломната му работа, с която преди десетина години възпитаникът на проф. Надежда Сейкова в НАТФИЗ става и магистър по мениджмънт на сценичните изкуства. Имиджът му на комедийна звезда от екрана и сцената е само от полза във взаимоотношенията с децата и юношите от неговата театрална работилница „Мариан Бачев и Аркадия Фюжън Арт“ и Клуба по БГ драма, който ръководи в Американския колеж в София. „Навсякъде Да научиш тийнейджърите да приемат иронията е трудно, а виждам, че някои от тях започнаха дори да се самоиронизират. Свикнаха да не се цупят и сърдят и да не се обясняват, когато им се правят забележки. По същия начин се отнасям и с моите дъщери“, казва Мариан, който е татко на 11-годишната Александрина и почти 5-годишната Косара. Когато попълвала някакъв тест в училище, срещу въпроса кой е по-строгият родител, Али посочила баща си. Всъщност Мариан Бачев и половинката му – актрисата Милена Видер, никога не играят на доброто и лошото ченге вкъщи. „Обикновено имаме еднакъв вкус и естетика към живота, възпитанието, образованието и много рядко изпадаме в различие по дадени казуси. Ако някой не е съгласен с другия, избягваме да го казваме на глас пред децата, за да не ги „разклащаме“ чие мнение да приемат“, отбелязва той. Във възпитанието Мариан не приема принципа „Дай им до 6 години свобода да правят каквото си искат, защото в училище така или иначе ще влязат в рамки“. Да де, но ако ти не им зададеш от самото начало рамка, те после не знаят как да ползват тази свобода, опонира артистът. А ако им поставиш някаква рамка, макар и широка, малките няма да се чувства озадачени и притеснени, когато тя в даден сегмент се стесни, убеден е той. „Проверили сме това през Александрина, сега виждам, че върви и при Косара“, казва Бачев. И допълва: „Когато детето поиска нещо, аз не му го давам веднага. Днес всичко се урежда с няколко клика на мишката: покупки, пътувания, почивки. Но понякога не може да се случи толкова бързо и...срещаме истерясали деца по молове и родители, които трудно успяват да удържат кълбата от нерви. Когато водя малката на балет, и тя се чуди: „Ама защо е това тръшкане и реване?!“, с което ме убива. Нямам отговор на този въпрос. При нас не е така“. Той е научил своите деца за всичко, което поискат, Тъй като се оказва, че двамата с Милена с лекота си отглеждат дъщерите, преди няколко години Видер приема да замества своя колежка, преподавател в детски театрални школи в столично училище и в колежа „Любен Гройс“. Лека полека обаче поема целия товар. Тогава семейството си задава въпроса защо пък да не отворят своя. Имат достатъчно опит: Милена също е дипломирана актриса, дълги години е играла в трупата на Пътуващ театър, преди да го закрият и слеят с Народния. Малко преди разбиването му тя напуска, за да се посвети на майчинството, междувременно завършва курс по медицинска козметика и като сертифициран козметик бързо си намира работа, но тогава още не си е отговорила окончателно на въпроса какво иска да прави. Мариан пък, за разлика от нея, по същото време трябва да се запише в Бюрото по труда, след като е напуснал със скандал театър „София“ при управлението на Доротея Тончева. „Мислех, че с 4 номинации за „Аскеер“ и награда „Иван Димов“ за млад актьор ще съм добре дошъл във всеки театър, действителността обаче показа друго“, признава той. Пуска се активно в дублажа, печели няколко кастинга за озвучаване на анимационни филми, гласовете за които се одобряват отвъд Океана. Вземат го и в „Шоуто на Слави“ и колегите му даже започват да се шегуват, че сигурно Бюрото по труда му е намерило тази работа... В един момент идва ред и на създаването на собствена школа. Налага се обаче първо Милена и Мариан да си отговорят с какво тя ще бъде по-различни от вече съществуващите. Обединяват се около концепция „Голям професионализъм с малки артисти“. И започват да действат като професионален театър: всички, които канят – техните асистенти по актьорско майсторство, хореографи, художници, музиканти, са професионалисти. Година по-късно Бачев се представя отлично и на прослушване за спец по българска драма към Департамента по изкуства в Американския колеж и става част от преподавателския екип. Миналата година с възпитаниците си оттам поставя разкази на Чудомир, а сега подготвят „Лисицата и гроздето“ на Гилермо Фигерейду. Ролята на Езоп в тази творба у нас са играли бележити артисти – Иван Кондов, Ивайло Христов, а сега хитона ще облече някой почти юноша... Мариан Бачев се стреми учениците му да свикнат да работят с лекота в екип, а не всеки да напира да бъде лидер. „В Американския колеж образователната система е такава, че бързо се научават и там не ми се сърдят“, отбелязва там. Едно от момчетата, Калоян, и именитият кинорежисьор е много доволен от него. В частната школа с повече от 50 начинаещи кандидати за слава е малко по-трудно, но и там Бачев налага стила младоците да са готови да поемат отговорност за думите и действията си. Той пък черпи от тяхната свежа енергия. „Зареждам се от тях емоционално“, не крие. И Александрина, и Косето са „генетично обременени“. И двете са артистични: голямата сега е в средната група на школата, а малката също идва да гледа и помни наизуст дълги и сложни текстове. Често кара баща си „да й пусне Сийките“ - запис на спектакъла по Чудомир „Филмирана провинция“. Още вярва в Дядо Коледа и е убедена, че той идва през „кабината“, а не през камината – може би защото у тях са на климатици... При нея на Бъдни вечер ще дойде същият добър старец, който е радвал и Али. Каката е наясно, че той е колега на татко им. Тя е голямо момиче и вече се занимава със сериозни неща. Неотдавна по собствено желание дарила дългата си гъста коса за перука на онкоболно дете. „Аз съм изключително щастлив от това. Ето защо някоя четворка по математика няма особено значение, когато имам дете отговорно, мислещо, чувстващо и съчувстващо“, категоричен е Мариан Бачев. Пък и освен всичко Александрина е много добре по езиците. „Дали добре сме ги възпитали, ще разберем когато заживеят самостоятелен живот. До 18-годишна възраст децата живеят демо версия на живота, когато всичко е безплатно. Чак след това започват да плащаш за ъпгрейда“, обобщава актьорът.", "date": "2018.12.15", "title": "Мариан Бачев – баща за милиони"}
{"url": "https://www.monitor.bg:443/bg/a/view/britancite-shte-plashtat-po-7-evro-za-bezvizovo-pytuvane-v-es-sled-brekzit-152274", "text": "Британците ще трябва да плащат след Брекзит по седем евро, за да получат 3-годишно разрешително да пътуват в Европейския съюз, съобщи Ройтерс. ЕС е в процес на подготовка на нова система за безвизово пътуване, която трябва да е готова до 2021 г. Целта й е увеличаване на сигурността. Европейската комисия предложи Великобритания да бъде освободена от визи, ако страните постигнат споразумение за Брекзит преди напускането на Обединеното кралство на 29 март 2019 г. Новата система на ЕС, която се разработва, е сходна на системата, използвана от САЩ, и ще се прилага спрямо страни извън блока, чиито граждани могат да пътуват в Европа безвизово. В момента броят на тези страни е 61. Системата ще започне да се прилага за Обединеното кралство след края на преходния период след Брекзит. Засега се предвижда този преходен период да приключи в края на 2020 г., въпреки че може да бъде и удължен. Таксата от 7 евро няма да се плаща от пътуващи лица под 18 и над 70 години. Мярката ще важи и за страни, асоциирани с европейската зона за свободно пътуване. Това означава, че британците ще трябва да плащат, за да пътуват до Норвегия, Исландия, Швейцария и Лихтенщайн, тъй като те са част от така наречената Шенгенска зона, въпреки че са извън ЕС. Новата система няма да важи за страни, които не са в Шенген, като Ирландия. Ако Великобритания напусне блока без споразумение, британците ще трябва да кандидатстват за визи, за да пътуват в ЕС, каза говорителка на Еврокомисията.", "date": "2018.12.15", "title": "Британците ще плащат по 7 евро за безвизово пътуване в ЕС след Брекзит"}
{"url": "https://www.monitor.bg:443/bg/a/view/aresti-v-parij-predi-porednite-protesti-dnes-152278", "text": "Най-малко шестима души са били задържани в Париж днес преди поредните протести на т.нар. „жълти жилетки“, съобщава телевизия Бе Еф Ем. Медията посочва, че около десетина души вече са се събрали на площада при Триумфалната арка. В града са мобилизирани около 8 хиляди полицаи, по улиците има и бронирани машини. Около 40 станции на метрото в централната част на Париж и няколко спирки на градската железница ще бъдат затворени заради планираните и днес протести на „жълтите жилетки“. Няма да работят станциите до Айфеловата кула, Латинския квартал, Лувъра, Операта и площада на Бастилията. Очаква се и значително нарушение в графика на наземния транспорт и експресните автобуси за летищата „Шарл де Гол“ и „Орли“. Полицията вече контролира центъра на френската столица. Засилено е присъствието на гара Сен Лазар, където пристигат пътници от предградията и други френски градове. Около сградата са разположени полицаи с маски и автомати, а вътре дежурят патрули, които проверяват част от хората. Близо 70 хиляди полицаи са мобилизирани за очакваните днес поредни протести във Франция, посочват от вътрешното министерство на страната. Протестите продължават, въпреки че в началото на седмицата президентът Еманюел Макрон предложи поредица от мерки, сред които повишение на минималната заплата със 100 евро и отмяна на налозите за пенсионерите, които получават по-малко от 2 хиляди евро на месец. Междувременно властта отправи призив за прекратяване на недоволството. На среща с представители на протестиращите кметът на Бордо Ален Жюпе поиска те да направят жест на добра воля. Подобни бяха и думите на президента Еманюел Макрон, който каза, че страната се нуждае от спокойствие, ред и връщане към нормалния живот.", "date": "2018.12.15", "title": "Арести в Париж преди поредните протести днес"}
{"url": "https://www.monitor.bg:443/bg/a/view/novijat-range-rover-evoque-debutira-pyrvo-u-nas-152270", "text": "На ексклузивно събитие в София, официалният представител на Land Rover за България - „Мото-Пфое”, представи изцяло новия луксозен всъдеход Range Rover Evoque. Второто поколение на компактния SUV беше разкрито в модерния столичен шоурум на Jaguar Land Rover, намиращ се на „Околовръстен път” 483. България е първият европейски пазар, на който предпремиерно Range Rover Evoque е представен на живо, по-малко от месец след световна му премиера в Лондон. Гостите в новия шоурум бяха приветствани от Александър Костадинов - директор маркетинг и продажби на „Мото-Пфое”, който в речта си акцентира върху огромния принос на модела за големия успех на марката Land Rover в България. Най-важните новости и акценти за модела бяха представени от Волен Чинков, бранд мениджър на Jaguar Land Rover. Всички желаещи да се докоснат на живо до новия Range Rover Evoque могат да го направят и между 3 и 6 януари 2019 г. в шоурума на „Мото-Пфое” във Варна. Официалната ценова листа на новия Range Rover Evoque се очаква да бъде качена на сайта www.landrover.bg до края на месеца. Ориентировъчната стартова цена на новия модел у нас ще бъде 72 000 лева с ДДС. Новият Range Rover Evoque е еволюция на оригинала, който постигна огромен пазарен успех с продажби от 772 096 броя в световен мащаб и спечели повече от 217 международни награди. Новият Evoque съчетава славното наследство на всъдеходите Range Rover със свръхмодерни технологии. Той е проектиран и се произвежда във Великобритания, за да отговори на нуждите и на най-претенциозните клиенти. Второто поколение на Range Rover Evoque много наподобява на по-големия си родственик Range Rover Velar, като приликата е най-вече в предните и задните светлини на двата модела. Тънките матрични LED фарове осигуряват по-изтънчена светлинна графика отпред и отзад. По-дълго междуосие осигурява още пространство за коленете на пътниците на задните седалки и повече място за съхранение на дребни вещи. Пространството за багаж е по-голямо и достига 591 литра, много по-широко и лесно При необходимост от повече товарно пространство, седалките на втория ред се сгъват в съотношение 40:20:40 и багажният обем се увеличава до 1383 литра. Новият Range Rover Evoque се предлага с избор между шест 4-цилиндрови двигатели Ingenium, сред които три бензинови и три дизелови варианта. Най-икономичният от тях е турбодизеловият двигател със 150 к.с. със среден разход от 5,4 л/100 км, а най-мощният е бензиновият вариант с 300 к.с. и въртящ момент от 400 Нм със смесен разход от 8,1 л/100 км. Всички двигатели са съчетани с 9-степенната автоматична скоростна кутия ZF, която осигурява плавно задвижване върху всякакви терени. Новият Evoque е и първият в света, оборудван с технологията Ground View, която от камерата върху горния сензорен екран, за да предостави на водача 180-градусов изглед под предната част на автомобила. Това е полезно при трудни маневри по паркиране, за избягване на високите бордюри или преодоляване на неравни терени. Второто поколение на Range Rover Evoque вдига летвата по отношение на проходимост върху всякакви терени в сектора на компактните луксозни SUV с уникално съчетание на присъщи офроуд възможности и усъвършенствани технологии, за да осигури сцепление върху всякакви повърхности и при всякакви условия. Новият Evoque има пътен Terrain Response 2, която автоматично разпознава повърхността, върху която се движи автомобила и регулира настройките спрямо нея. Водачите могат да избират между четири режима - комфорт, пясък, трева/чакъл/сняг и кал/коловози за оптимизиране на динамиката и проходимостта, а автоматичният режим позволява на Evoque сам да избира най-подходящия спрямо условията и терена. Максималната дълбочина на газене от 600 мм може се следи със сензори, а предният и задният ъгъл на заход са съответно 25 и 30,6 градуса.", "date": "2018.12.15", "title": "Новият Range Rover Evoque дебютира първо у нас"}
{"url": "https://www.monitor.bg:443/bg/a/view/hiljadi-evakuirani-v-kioln-zaradi-bomba-ot-vtorata-svetovna-vojna-152275", "text": "Около 8000 души бяха евакуирани от домовете си, за да може да бъде обезвредена бомба от Втората световна война, открита в Кьолн, предаде ДПА, като се позова на местните власти. Тежащата 500 кг авиобомба била открита в Браунсфелд, район западно от центъра на Кьолн. Това наложи хората в радиус от 500 м да напуснат домовете си, за да могат сапьорите да отстранят боеприпаса. Железопътният и автобусният транспорт в района бяха спрени, затворено бе и въздушното пространство над зоната. След няколкочасови усилия сапьорите обезвредиха бомбата и хората получиха разрешение да се приберат у дома.", "date": "2018.12.15", "title": "Хиляди евакуирани в Кьолн заради бомба от Втората световна война"}
{"url": "https://www.monitor.bg:443/bg/a/view/treta-transplantacija-na-cheren-drob-za-dve-sedmici-vyv-vma-152277", "text": "Трета трансплантация на черен дроб в рамките на две седмици e извършена от специалистите във Военномедицинска академия. Реципиентът е 31-годишен мъж, а донорът - жена на 54 години. Сложната интервенция на черния дроб бе извършена в късния следобед на 14 декември, съобщиха от ВМА. По-рано през деня, въпреки сложните метеорологични условия, екипи на ВМА и на УМБАЛ „Александровска“ бяха транспортирани със самолет C-27J „Spartan“ от транспортна авиогрупа Враждебна на Военновъздушните сили до УМБАЛ „Света Марина“ – Варна, където бе извършена експлантацията на органите. Пациентът е в добро състояние, заяви проф. д-р Никола Владов, ръководител на Клиника по чернодробно-панкреатична и трансплантационна хирургия. Ръководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията на органите. Екипът на ВМА благодари и на колегите си от варненската болница за доброто сътрудничество, както и на екипите на Военновъздушните сили за бързата и своевременна реакция във всяка донорска ситуация.", "date": "2018.12.15", "title": "Трета трансплантация на черен дроб за две седмици във ВМА"}
{"url": "https://www.monitor.bg:443/bg/a/view/sa-sht-otloji-po-visokite-mita-sreshtu-kitaj-za-2-mart-152276", "text": "САЩ официално отложи за 2 март въвеждането увеличаването от 10% на 25% на митата за китайски стоки внасяни в щатите на стойност 200 млрд. долара, съобщава Reuters. Първоначалните планове бяха мярката да влезе в сила от началото на 2019 г. В днешното решение се подчертава, че отлагането няма да се отнася за вече въведените 25% мита за китайски технологични стоки на стойност 50 млрд. долара. Пекин и Вашингтон през юли и септември взаимно въведоха по-високи вносни мита, касаещи стокообмен между двете страни за стотици милиарди долара. Американското отлагане е в рамките на договореното по време на срещата на Г-20 в Аржентина „примирие4 в търговската война между САЩ и най-голямата комунистическа държава.", "date": "2018.12.15", "title": "САЩ отложи по-високите мита срещу Китай за 2 март"}
{"url": "https://www.monitor.bg:443/bg/a/view/kiara-ferani-i-fedec-milioneri-ot-lubovta-v-mrejata-152251", "text": "Светът на социалните медии следи отблизо любовната история на италианските инстаграм-сладури Киара Ферани и Федец, откакто двойката направи дебютната си съвместна поява в Мрежата през 2016 г. Блогърката от Кремона и рапърът от Милано са изключително отворени относно връзката си и стила си на живот, които споделят с милионите си последователи: още от първите жестове на ухажване до раждането на сина им Леоне и след това модният свят пази за тях специално място в сърцето си. Как започва тази типична за ХХІ век свалка, докато Ферани и Федерико Лучия, известен с псевдонима Федец, се превърнат в съзнанието на феновете в неразделимото цяло „Феранец“ (по подобие на Бранджелина)? Ето няколко от най-важните постове, които бележат техния път към виртуалната мегаизвестност. На 3 октомври 2016-а Киара споделя своя снимка с певеца от Модната седмица в Париж, а Федец качва същия кадър в профила си – това е първото завоалирано признание за любовта между двамата, които са с еднакви черни тениски с надпис „Аз не съм рапър“. През март 2017-а тя и той показват идентични татуировки на равиоли (разновидност на типичната италианска паста – тестени „възглавнички“ с пълнеж) и от този момент нататък това се превръща в иконичен термин за тях. Те се наричан на галено „равиолче“. През май същата година Федец В един момент прекъсва, извиква Киара на сцената, запява неиздавана дотогава своя песен и изважда кутийка за бижута от джоба си. Пада на колене и обявява: „Не се нуждаем от пръстени, за да сме заедно, но все пак трябва да попитам...“. Киара го прегръща и през сълзи казва „Да“. Този романтичен акт, разбира се, е увековечен порядъчно в социалните мрежи. Федец признава в едно интервю по-късно, че не е бил си0гурен в отговора, защото предния ден имали лют скандал. Вестта, че дуото ще става трио, идва официално на 28 октомври, макар че още по време на кинофестивала в Кан през май циркулират слухове, че бебето на популярните италианци е на път. На тази дата от Ню Йорк рапърът публикува снимка на Киара с розова диадема, на която пише „Бъдеща майка“. Той пък е с бейзболна шапка с надпис „Тати“. „Щастливи сме да споделим с вас най-голямата радост в нашия живот – скоро ще бъдем трима. Искахме да изчакаме още малко, за да ви го кажем, било от предпазливост, било от суеверие, но тъй като ни изпревариха, ни изглежда ненужно повече да мълчим. Преди 5 месеца точно тук, в Ню Йорк, започна всичко. Аз и мама те чакаме“. Бебето Лео се ражда на 19 март 2018-а в болница Сидърс Синай в Калифорния. Родителите още не са сключили брак. Новината за предстоящото пищно събитие се разпространява през лятото. „...Броенето до големия ден започна! Готови ли сте за сватбата на #TheFerragnez? Поканите са разпратени. Федец“. На 24 юли този пост на рапъра в Инстаграм с поканата за събитието има над 3 000 000 преглеждания, а последователите на Киара в тоя момент са 15,5 милиона. С музика, реклами, постове в Инстаграм и с каквото друго се сетят, атрактивните и находчиви младоженци са си изградили истинска империя. Напоследък 29-годишният певец, който е и съдия в италианския X Factor, като добър мениджър на самия себе си започна да диверсифицира дейностите си и все повече се налага в областта на дигиталното предприемачество. Рапърът има собствена компания Zedef srl, която миналата година отчете близо 2,68 млн евро приходи, с 86% повече от предходната. Не по-зле се развива 31-годишната фешън блогърката Киара Ферани, която Blogmeter поставя на шесто място в класацията на 10-те най-високоплатени инфлуенсъри в Инстаграм с основания от нея блог The Blond Salad („Русата салата“). Неслучайно 2009-а – годината, в която започва да го води, Киара определя като най-важната в живота си. Завистници на красивата блондинка изчисляват, че тя е припечелила доволно дори в деня на сватбата си, когато акаунтът за събитието в Инстаграм надхвърля 1 милиард импресии. Италианската блогърка има в Инстаграм 40 млн. ползватели месечно и 13 млн. последователи. По време на Модната седмица в Милано Ферани публикува истории и постове, рекламиращи обувките, които носи – най-вече от марката Fragiacomo на римския стилист Алесио Спинели. Инфлуенсърката популяризира и автомобилната къща BMW, която й предоставя лимузина, за да я развежда по време на дефилетата. Колко плащат всички тези компании? Имайки предвид, че една-единствена нейна публикация в Инстаграм се оценява на около 10 000 долара, цифрата за цялата модна седмица кръжи около 120 000 долара или към 103 000 евро. Сумирайте за месец или за година – да, Ферани печели милиони. Колко точно е трудно да се каже. За 2015 г. се говореше за 9 млн., но с растящата й популярност, тв гостувания и предстоящ документален филм, който тя снима за себе си и иска да го лансира на фестивала във Венеция 2019, цифрата със сигурност е скочила. Но двете влюбени гълъбчета не говорят само за пари, има и романтика. „От първата целувка между нас имаше необикновено привличане, усещане за нещо трайно, което ще продължи“, казва Киара. „Тя е изключително интелигентна и позитивна. За мен се превърна в лекарство, защото аз съм точно обратното – циничен съм, не съм безгрижна душа, винаги виждам чашата наполовина празна“, признава Федец. „Има хора, които създават инстаграм-профили на децата си, за да рекламират някакви продукти. Ние никога не сме го правили – просто показваме на света най-хубавото нещо, което имаме“, категорични са двамата. Матилда, френският булдог на Киара, има важна роля в историята с Федец. Певецът и дъщерята на писателката Марина ди Гуардо се движат в едни и същи среди и се запознават на обяд с общи приятели. Той я омайва с приказки и тя си мисли, че но за момента нищо повече не се случва. Докато блондинката е в Лос Анджелис, познати й съобщават, че рапърът я споменава в една нова песен. Щом се връща в Италия, красавицата чува Vorrei ma non posto, в която той реди: „Кучето на Киара Ферани носи папионка „Луи Вютон“ и има яка, по-лъскава от сако на Елтън Джон“. Тази шегичка я спечелва и тя качва в мрежите видео, в което тананика именно тази песен. В тв предаване и той я изпява, показвайки на определено място бележка с нарисувано сърце. Киара и Федец се женят в Ното, Сицилия, на 1 септември. Мястото е стара фабрика от ХІХ век, която двама модни предприемачи са превърнали в същински рай. Събитието включва предварително тържество, гражданска церемония, вечеря, а после – луна парк с всички гости до късна нощ. То има над 1 млрд. визуализации в Мрежата и се предполага, че в него младоженците са вложили към 20 млн. евро. Булката сменя два тоалета на „Диор“ - в бяло и слонова кост, върху който са избродирани посветени на нея стихове на Федец. Той пък е с тъмносин костюм „Версаче“ и закопчана догоре бяла риза без вратовръзка. „Ние с Феде сме израснали в Мрежата. Искахме гостите на сватбата ни да се чувстват свободни да публикуват каквото си искат от нея. Затова и не приехме нито едно предложение от различни медии за придобиване на изключителни права за отразяването й“, категорична е нежната половинка от Феранец.", "date": "2018.12.15", "title": "Киара Ферани и Федец – милионeри от любовта в Мрежата"}
{"url": "https://www.monitor.bg:443/bg/a/view/fenove-izdigat-dido-za-pobeditel-vyv-fermata-152252", "text": "Само ден остава до големия финал на „Фермата: Съединение“ и по тази причина феновете на финалистите сериозно са се активизирали да подкрепят любимците си. Музикантът от Д2 Дидо определено може да се похвали със сериозна агитка, която да гласува за него, тъй като зад гърба му са всички почитатели на групата.  Към тях се присъединиха и новите фенове на Деян, с които той се сдоби покрай участието си в предаването и които искрено признават, че му симпатизират заради достойното му представяне. Противно и на собствените си очаквания рокаджията не само, че не отпадна още в първите седмици от състезанието, но и стигна до финала, благодарение на добрата си игра и подготовка. Той мина през два елиминационни дуела на арената, а за финала пък се класира след като победи определяния за най-силния мъж в стопанството – помака Нури. В неделя вечер обаче предстои най-трудната битка между четиримата финалисти – Ваня Стамболова, Роман, Росица и Дидо. Един от тях ще спечели първото място и голямата награда от 100 000 лева.", "date": "2018.12.15", "title": "Фенове издигат Дидо за победител във \"Фермата\""}
{"url": "https://www.monitor.bg:443/bg/a/view/sedmichen-horoskop-za-15-21-dekemvri-152236", "text": "Овен 21 март - 20 април Станете рано на 15-и, пътувайте и организирайте важните си срещи до обед. От обед до неделя на обед се очертават неприятни въздействия, тенденция към обсебване и използване на потенциала ви от странични хора и фактори. Контролирайте играта на чувствата, отложете за неделя следобед срещите, на които ще се взимат решения за следващата седмица. На 17-и се включва каналът на кармичната родова памет. Ще намерите явни и тайни източници на сила, всичко ще се подреди според желанията ви или така както е най-добре за семейството. На 18-и ви чакат печалби и възможности да постигнете важна цел. Някой ще бъде повишен, друг ще изкара пари от странична дейност и ще си покрие разходите по празниците. Вечерта се приберете с подарък. Навлизаме в деня на сърцето. На 19-и направете жестове, които ще донесат някому радост. До сряда на обед се занимавайте със странични дейности, но след това насочете вниманието си към дома и семейството. Добре е в четвъртък сутринта да се поглезите в център за разкрасяване. Полезните вещества лесно се усвояват. Тествайте нови козметични продукти. Вечерта се съберете с тези, с които ще бъдете по празниците и уточнете програмата. В петък до обед е добре да се работи в екип и да се довършат последните важни съвместни дейности и инициативи. Всичко предприето ще мине на ниво. Вечерта е предизвикателна. Бъдете внимателни, може да си докарате неприятности на чуждо място. Останете си у дома. Съботната сутрин е прекалено емоционална. Разговорите са провокирани от желания и настроения, а не от разумната преценка и смислените доводи. Така следобед напрежението нараства и до неделя на обед не са изключени конфликти. Следете знаците на съдбата. Ако тръгнете за някъде и нещо сте забравили може би е по-добре да се върнете и да не се намесвате в играта, в която някой се опитва да ви вкара. Ще се излъжете в преценката, не взимайте важни решения. От обед на 16-и ситуацията се прояснява, и се намира решение на възникналите проблеми. Заложете стабилни основи за бъдещето. 17-18-и ще ви донесат късмет и ползи, ще получите бонуси за добре свършената работа. Към обед на 18-и късметът работи с пълна сила за родените в първата декада. До вечерта ще се случват събития, за които ще почерпите и ще имате повод за радост. Възможни са неочаквани покани и печалби. Вечерта върнете жестовете към приятели и близки и направете подарък на тези, с които може да не успеете да се видите по празниците. На 19-и до обед се правят дарения. Следобед идете на фризьор и на 20-и се постарайте да сте на ниво. В момента върви тестова програма. От 21-ви може да влезете в нов екип или да ви повишат. Слънцето вече ще ви гледа в брилянтен аспект от знака на Козирога. Някой си урежда шефско място. 15-и е белязан с изблици в емоционалното състояние и разправи поради отсъствията или присъствията от петък вечер. Станете рано сутринта и се включете в семейните задачи. Ако проспите сутринта от обед напрежението отново ще нарасне и до вечерта трудно ще се измъкнете от неприятните разговори. В неделя до обед не се срещайте с хора, които могат да ви вкарат в схеми или да ви притиснат с искания. Вечерта стъпвате на по-стабилна база в отношенията и в понеделник сте готови за действие в нова посока. На 17-и се залагат основите на бъдеща дейност и се обсъждат новите фирмени и професионални стратегии. 18-и е денят на неочакваните печалби. Ще спечелите конкурс или награда за положените в миналото усилия. Добре е до 19-и на обед да се включите в благотворителни проекти и да направите поне едно добро дело. Обгрижете някой нуждаещ се от грижи и жестовете ще ви се върнат. В сряда следобед проведете консултации и се срещнете със специалисти. Лесно се усвояват полезни уроци и информации. На 20-и е добре да се свика общо събрание на групата, в която участвате или на хората с които работите съвместно. На 21-ви ще разберете, че сте се сдобили с опасен конкурент. Родените в първата декада може да бъдат изместени от постове и позиции. Вечерта апетитите са огромни, пълнолунието превъзбужда. Пътувайте в събота. Имате шанс да бъдете с тези, които емоционално ви допадат, а и интелектуално ви подхождат. Може да изживеете чудесни мигове, но от обед до неделя на обед навлизаме в период с негативна енергетика. И най-добрите ви намерения може да се объркат и вместо да се радвате ще страдате и ще си нанасяте удари под кръста. Нужна е активна самозащита от чернотата наоколо. Прочистете ума и съзнанието, следете знаците, които ви дава съдбата. Контролирайте емоциите и не се опитвайте да отстоявате мнението си на всяка цена. Може би в нещо бъркате. В понеделник ще изживеете неприятни моменти на работното място и може да получите откази за позициите, в които се надявате да се внедрите. Родените в третата декада да не бързат и на 18-и сутринта, когато някой може да спечели на техния гръб и с техните пари. Не теглете и не давайте заеми до обед. Започнете прочистваща диета до пълнолунието. Почти в края на работното време на 19-и може да постигнете напредък в отношенията и на 20-и да подпишете нови договори или да влезете в перспективни съюзи. 21-ви е благоприятен за регистрации, за подписване на договори и споразумения. Вечерта не се събирайте с непознати или с хора, които са ви конкуренция. От този ден Слънцето ще ви гледа в опозиция. Ще се намери кой да ви се изпречи на пътя, да ви постави условия и ултиматуми. Контролирайте емоциите в съботния ден. Очертават се изблици в чувствата, които ще носят повече напрежение отколкото радост и удовлетворение. Не се напрягайте с несвойствени задачи. До неделя на обед не започвайте нови начинания и по възможност не влизайте в нова среда. Следобед на 16-и сякаш стъпвате на спасителен бряг, получавате покани и обаждания, които ще донесат пари и възможност за израстване в работата. Добре е на 17-и да заложите основите на нови проекти, да уговорите съдействие и финансиране и да планирате публични изяви. 18-и носи неочаквани печалби за родените в третата декада а очакваните ще са с особен бонус. На родените в първите дни на зодията ще се наложи да финансират нечий проект. Вечерта се приберете с подарък, с покупка, която ще сплоти семейството и ще стопи дистанциите. За 19-и планирайте срещи и посещения на добра воля. Посетете родителите си или тези, с които няма да може да бъдете по празниците. Включете се в спонсорски проекти и сами ще станете обект на обгрижване. Направете дарение. На 20-и се заемете с визията си, посетете център за разкрасяване. Не се занимавайте със сериозни дела. Вечерта съберете верните хора и за петък планирайте бизнес инициатива свързана с регистриране на фирми и патенти. Родените в третата декада може да очакват открито и прикрито противопоставяне в съботния ден. Не си позволявайте критики и коментари по нечий адрес. Бъдете сигурни, че всичко ще се докладва, ще бъдете ощетени и предадени. Някой се опитва да ви изкара от равновесие, за да се възползва от изблиците ви и да ви изкара виновни за своята игра или вина. До неделя на обед ограничете контактите. След това навлизате в стабилизиращ период, в който ще намерите нови варианти и нов подход към връзките си. Който иска да се премести някъде другаде ще има тази възможност. 17-и ви дава шансове за странична работа и доходи. Ще съчетаете полезното с приятното. Включете се в празничните купони. 18-и е много особен ден, в който може да се спечели от тотото на живота. Всяка среща ще е от значение, съдбата ще ви даде шанс, за който дълго сте се молили. Очаквайте парични постъпления и на 19-и, когато някой ще получи подарък от чужбина, а друг ще вземе своята награда за добре свършената работа. 20-и ви носи обновление и шанс да влезете като пълноправен член в нова бизнес среда. Ако тази вечер е служебният ви купон ще доминирате и ще направите впечатление. Сближавате се с правилните хора. Вечерта се приберете, както сте обещали. Чака ви тежък, рисков и неблагоприятен петък. Нищо не става, както сте го планирали. Сутринта в събота имате повече възможности за избор. С напредването на деня тъмните краски се сгъстяват, може да попаднете в неприятни ситуации и да се наложи да променяте плановете си. Нищо ново да не се започва до неделя на обед. Не си превишавайте правата и оценявайте внимателно фактите, които ви съобщават. Не е нужно нищо да доказвате или да отстоявате мнението си на всяка цена. Родените в първата декада са в по трудна позиция в неделя, а в понеделник и останалите ще се поизпотят, ще се наложи да променят програмата си, да поемат неприятни ангажименти или да заместват някой, който се опитва да кръшка от отговорност. На 18-и ще започнете с конфликт, но до вечерта ще постигнете максималното в работата. Чакайте предложение, повишение и бонус върху заплатата. Ще продадете и купите нещо на сметка. Късметът ви работи, хората с дарби и таланти ще печелят конкурси. На 19-и преди да поискате каквото и да било дайте, обгрижете някого, направете едно добро дело. Не подминавайте тези, които срещате в труден за тях момент. 20-и е денят на колелото. Нещо ще се промени, получавате и нова информация позволяваща да решите проблема, който ви мъчи. Променете прическа и визия. Ден за козметични процедури. На 21-ви е време за уточняващи сбирки и събрания. Очертават се командировки, семейството ще е против. Днес Скорпионът бяга по тъча на отговорностите, оставя близките да се справят със задачите, които обикновено се делят. Радвате се на моментите лично за себе си. Следобед вече влизате в коловоза на отговорностите, но до неделя на обед не предприемайте нищо ново, важно и отговорно. 17-и ще ви донесе победи, възможност да доминирате в средата си, да определяте правилата и извънредните плащания. Заложете здрава основа на бъдещето, подпишете нов договор. До 18-и на обед е трудно да ви отнемат инициативата и властта, но ако се успокоите с това, че владеете положението със сигурност ще сбъркате и до вечерта ще ближете рани. Конкуренцията напира да ви отнеме места и позиции. На 19-и не си правете сметки, а направете жестовете, които се очакват от вас. Включете се в благотворителна инициатива. Парите в момента изтичат между пръстите ви, дано отидат там, където някой наистина се нуждае. На 20-и дори и да закъснеете за работа направете се красиви. Полезните продукти лесно се усвояват, кръвта се обновява, обновете и визията си. За последните часове на работното време планирайте обща сбирка на тези, с които ще работите или ще довършвате нещо по празниците. 21-ви е чудесен ден за подписване на нови договори и уреждане на фирмени задължения. Поставяте на тясно някой, който се опитва да се измъкне от отговорност. Родените в третата декада ще имат тежка и рискова събота. Сдържайте нервите, не правете забележки, не влизайте в чужда територия на работа, амбиция и влияние. Ще ви ударят през пръстите, ако сте невнимателни и нетактични. Не се препоръчват много контакти, вероятни са здравословни неразположения. В неделя до обед поспете и не планирайте важни начинания. От обед до 18-и на обед късметът ви се връща и работата си тръгва по реда. В понеделник е важно да си представите колкото може по ярко тази линия на поведение, която ще следвате през седмицата и наистина да се придържате към нея. Не правете промени в последния момент на 18-и, за да не загубите нечие доверие. Чакайте пари и награди за добре свършената работа. Някой, който в миналото се е отказал от услугите ви отново ще се обади с предложение. На 19-и направете дарение и подкрепете нечия инициатива. В този ден и за вашите нужди някой ще се погрижи. Каквото повикаш, такова ще ти се обади. На 20-и колелото на съдбата се завърта и ви вади на предни позиции. Направете се красиви за петъчните си срещи. Може да подпишете нов договор и да регистрирате фирмена дейност. Правото и законът са на ваша страна. Меркурий и Юпитер са в точен съпад в знака на Стрелеца, но пък Слънцето вече го напуска, така че побързайте с инициативите. Ще имате една ведра събота сутрин и един тежък следобед, в който плановете се променят, случват се неприятни събития, които ще предизвикат низ от нежелани контакти в следващите дни. Следете знаците на съдбата, не започвайте нищо важно. За неделя не планирайте екстремни спортни изяви. Посетете родителите и децата. Някой ще има нужда от вас, но и вие може да се окажете в трудна ситуация. Ще си проличи кой на кого държи. 17-и е ден на фундамента. Не си позволявайте да претупвате работата, да прехвърляте отговорността на някой друг. Може да се окажете виновни и за чужда вина. Ако започнете да правите нещо несъзнателно продължете в тази посока и ще избегнете нещо неприятно. 18-и започва с конфликт и желание да се избяга от отговорност, да се зареже работа, която не върви. Но бъдете сигурни, че към обед ситуацията ще се промени, ще се случват събития, които ще ви помогнат да излезете с чест от неудобствата, да уредите нов договор, да си получите парите за добре свършената работа и да получите нови поръчки. На 19-и чакайте и предварително плащане за услугите, които ще направите. Денят се свързва с благотворителността, помогнете на близък в нужда. 20-и ви дава предимства за участия в конкурси, за нови договори и работа. До петък е добре да се регистрират патенти и да се вадят разрешителни. 15-и има своята светла и тъмна половина. Започвате деня прекалено емоционално, с желание за удоволствия, за приятелски срещи и пътувания. Следбед си поемете отговорностите, ако не искате да си имате неприятности с партньори и близки. Контролирайте чувствата, приемайте всичко без излишни емоции и за неделя сутрин не планирайте екстремни мероприятия. Следобед ще ви се обадят с предложение, което ще стане база за нови дейности през седмицата. 17-и ви дава предимства с каквото и да се заемете. Нищо не правете без план и без да спазвате правилата. В този ден от значение е да се залага здрава основа на всичко, а не да се претупват нещата. На 18-и ще се случват събития, които ще ви карат да харчите непланирани пари. Родените в първата декада да не участват в големи сделки и инвестиции. Може да изпаднете в нежелани зависимости. На 19-и направете жест или дарение. Ден на сърцето. Ставаме по-добри. И за вас ще има кой да се погрижи, ако сте в самота и изолация. Вечерта си направете здравословни процедури. На 20-и проблемите ще са повече за родените в третата декада, особено ако пренебрегват колективните решения. Нищо да не се купува без одобрението на партньора. Вечерта е добре за общи сбирки, за провеждане на фирмени събрания и купони. В петък се събуждате със зверски апетити, но и другите няма да отстъпват. Очертава се една тежка, рискова и прекалено емоционална събота за родените в третата декада. Увеличете самоконтрола. От една забележка или накриво казана дума може да пламнат свещени войни и да си докарате големи неприятности. Внимавайте с храната и се пазете от провокатори. До неделя на обед може да изживеете неприятни моменти, които ще променят добре подредената ви програма за празниците. Но още в неделя вечер ситуацията започва да се избистря и стабилизира. В понеделник всеки може да намери своите тайни и явни източници на сила и да се подключи към тях. Медитирайте над кармата на рода. Не повтаряйте миналогодишните грешки от новогодишния период. Придържайте се към семейните дела, дори и да изпуснете служебния купон. 18-и ще ви донесе награда и материално стимулиране. Някой ще дочака бонус от шефа и награда за добре свършената работа. В този ден случайността също ще ви помогне да спечелите и да получите доход от личното си хоби. На 19-и е време за жестове един към друг. Включваме се към космическия канал на любовта. Земята е най-близо в тези дни до своя духовен център Слънцето, което от 21-ви вече ще ви гледа в благоприятен аспект от знака на Козирога. На 20-и се освобождавате от един проблем, но на 21-ви поемате и извънредна отговорност, която може да ви скара с партньора.", "date": "2018.12.15", "title": "Седмичен хороскоп за 15-21 декември"}
{"url": "https://www.monitor.bg:443/bg/a/view/zapadno-i-srednoevropejskijat-mitropolit-antonij-predi-chovek-da-stane-donor-da-se-dokaje-mozychna-smyrt-152235", "text": "Постът извисява човешката душа към Бога и освобождава от тежестта на материализма, казва в интервю за \"Монитор\" митрополитът. - Светият синод на Българската православна църква насърчава донорството преди всичко като акт на хуманност и на висша проява на любов към ближния, себежертвена любов, към която ни призовава нашият спасител Господ и Иисус Христос. Това обаче трябва да стане при определени условия, които Светият синод изложи в исканото от Българската православна църква становище от Министерството на здравеопазването. В него изтъкнахме чисто богословския аспект на проявата на тази висша любов към ближния чрез донорството, също даваме своите медицински аргументи, които няма как да пренебрегнем. Затова призоваваме някои важни моменти да бъдат коригирани в сега действащия закон. Става дума за това, че донорството е осъзнат акт. И тъй като в сега действащия закон няма изрично волеизявление за това, ние искаме да има такова от самия донор. Да бъде упоменато точно кои органи иска да дари. Това липсва към настоящия момент в законодателството и искаме да се промени. Това е единият аспект на нещата и едно от условията на Светия синод, за да насърчи и благослови донорството. Трябва да бъдат спазвани и всички норми на биоетиката от лекарите. Има и един пропуск, който се е наложил в практиката, а той е, че установяването на мозъчната смърт може да става към момента и без експертиза на технически средства, каквито Светият синод посочва, че задължително трябва да има чрез ядрено-магнитен резонанс или чрез така наречената ангиография, което е контрастно рентгеново изследване. След това вече да се пристъпи към волята на самия донор и неговите органи да бъдат дарени на човек в нужда. Друга наша позиция е, че установяването на мозъчната смърт трябва да бъде извършено от независим екип, който е различен от този, който ще извършва трансплантациите. Също така са необходими специализирани центрове за трансплантации, където да се подхожда внимателно и лекарите да вършат само това. Светият синод обаче си запазва правото да оттегли благословението си от донорството, ако има промени в закона, които не съответстват на позициите ни. След като становището бе поискано официално от нас, съответно и ние официално го връчихме на министъра на здравеопазването. Надявам се, че съображенията ни ще бъдат взети под внимание в закона, за да може Църквата да насърчава донорството. По този начин и самите лекари ще запазят достойнството си, защото няма да бъдат обвинявани в злоупотреби. - Точно така. Тъй като Светият синод следи обществените нагласи по тази деликатна тема, когато Църквата дава своето благословение, го прави при определени правила, чрез които да се избегнат спекулации с благословението й. Никой не бива да си мисли, че едва ли не благославяме трафика на органи или пък изкуственото причиняване на мозъчна смърт, за да се извърши дадена трансплантация. Така че, от една страна, целим Църквата да запази своя авторитет, а, от друга - лекарите своето достойнство. - Така е. Трябва да се инвестира много в информираността на обществото, защото много хора, особено от малките населени места, не знаят, че стават автоматично донори, ако не са вписали отказ в здравноосигурителната книжка. Така че е нужно да има ясни правила и това да насърчи донорството. - Мисля си, че този, който дарява от сърце, го прави непрекъснато и по християнски - както е казано, лявата ръка да не знае какво прави дясната. Наистина е добре да има благотворителни кампании, защото се дават примери на подрастващото поколение от успели хора и така ги възпитават в добротворство. По този начин показваме, че материалните средства не са над духовните блага. - Не напразно през последните десет години Светият синод апелира непрекъснато за въвеждането на вероучение като редовен предмет в българското училище. Засега ние се радваме, че специалистите ни могат да преподават предмета като свободно избираема дисциплина (СИП и ЗИП). Естествено, влиянието на вероучението към младежите е безспорно. Знаем, че вярата съдържа в себе си всички нравствени закони, които са в основата на онези добродетели, които проповядва Църквата. Вярата учи на любов, смирение и търпение. Където има вяра, там има любов, няма агресия. Няма злоба, нито завист. Затова искаме тези деца да изградят своя ценностна система и правилен поглед за света, който ни заобикаля. Такъв, какъвто Бог го е сътворил в хармония, да бъдат добри и да виждат в лицето на човека до себе си своя ближен, своя събрат в Христа и да са съпричастни с неговите радости и скърби. Не бива да сме безучастни, виждайки болката на другите. Трябва да подадем ръка на човека до нас. - Естествено е, че, от една страна, Българската православна църква не може да покрие необходимите за всички места кадри, ако вероучението бъде въведено като редовен предмет. Липсата на преподаватели е свързана с това, че засега има само свободно избираема форма и няма толкова свободни места. Това зависи от директорите. Но съм уверен, че ако се наложи, ще се намерят учители. Така беше например през 1997 година, когато бе въведен като задължителен предметът информатика. Имаше компютри, които стояха заключени в читалищата в малките населени места, докато се осигурят преподаватели. Така че вярвам, че ще се намерят достойни хора, които да преподават религия. - Трябва да постим преди всичко духовно. Това е преди всичко вътрешна потребност на човешката душа да общува с Бога в тези благодатни моменти през годината. Тогава се съсредоточаваме изцяло в мислите и съзнанието си към Бога, а външната страна - телесният пост, не може да бъде препятствие за истински вярващия човек. Особено пък в нашето съвремие виждаме, че има достатъчно разнообразие от храни и не е проблем да се храним разнообразно дори когато не ядем месо и млечни продукти. Постът извисява човешката душа към Бога и освобождава от тежестта на материализма, за да можем наистина с радост да посрещнем родилия се Спасител, да му принесем благодатни дарове и да го възпеем с ангелската песен - „Слава във висините Богу, и на земята мир, между човеците благоволение“. Да получим Христовия мир в нашите сърца и да го раздаваме на хората около нас. Роден е на 17 януари 1978 г. в Стара Загора Завършва Пловдивската духовна семинария „Св. св. Кирил и Методий” и Богословския факултет на Софийския университет „Св. Климент Охридски” Подстриган е за монах в Клисурския манастир По искане на митрополит Николай от 1 май 2007 г. е назначен за протосингел на Пловдивската митрополия. По предложение на Пловдивския митрополит Николай на 23 март 2008 г. е хиротонисан за епископ в пловдивския храм „Св. Марина” и е назначен за негов викарий, като е изпратен на служение в Смолян От юни 2010 г. е назначен за викарий на Западно- и Средноевропейския митрополит На 27 октомври 2013 г. е избран за митрополит на Западно- и Средноевропейската епархия на БПЦ и представител на БПЦ в Брюксел", "date": "2018.12.15", "title": "Западно- и Средноевропейският митрополит Антоний: Донорството е акт на хуманност, но при ясни правила"}
{"url": "https://www.monitor.bg:443/bg/a/view/oblachno-s-leki-prevaljavanija-ni-ochakva-dnes-152272", "text": "През деня ще се задържи облачно, с превалявания предимно от дъжд, в северните и планинските райони - от сняг. Жълт код е обявен за три области в Северна България - Видин, Монтана, Враца. В тези райони до обяд има условия за образуване на поледици. Ще духа слаб югоизточен, в крайните северни и източни райони - умерен източен вятър. Минималните температури ще са между минус 2 и 3 градуса, по-високи по морския бряг; максималните ще са от около 0 градуса на места в северозападните, до 10-12 градуса - в крайните югозападни райони и южното Черноморие. Атмосферното налягане ще се задържи малко по-ниско от средното за месеца. Над Черноморието ще бъде облачно с валежи от дъжд. Ще духа умерен източен вятър. Максималните температури ще са от 8-9 градуса на север, до 11-12 градуса - на юг. Температурата на морската вода е 8-9 градуса. Вълнението на морето ще е 3-4 бала. Над планините ще бъде облачно и мъгливо, с превалявания от сняг. Ще духа умерен до силен юг-югозападен вятър и с него температурите ще се повишават, така че валежите от сняг в по-ниските части ще преминават в дъжд. Максималната температура на височина 1200 метра ще е около 5 градуса, на 2000 метра - около минус 1 градус. В неделя и в понеделник валежите ще са на повече места в страната. В крайните северозападни райони, където ще духа слаб до умерен северозападен вятър и температурите ще са близки до 0 градуса, ще превалява сняг.  В останалата част от страната вятърът ще е югоизточен, умерен, в Източна България - силен, температурите ще са високи и преваляванията ще са от дъжд.", "date": "2018.12.15", "title": "Облачно време с леки превалявания ни очаква днес"}
{"url": "https://www.monitor.bg:443/bg/a/view/obshtinite-pestjat-ot-koledna-ukrasa-152237", "text": "Масово големите общини у нас пестят средства от коледната украса. Кметовете залагат на стари украшения и дарения, установи проверка на „Монитор“. Тазгодишната елха на столицата, която бе поставена пред НДК, струва на местното кметство 30 хил. лв. и ес От общината уточниха, че традиционно за украсата се ползват и дарения от бизнеса, както и миналогодишни лампички. Коледни украшения вече има на пл. „Александър Невски“, на Моста на влюбените, пред Народния театър и на Ларгото, на повечето от основните булеварди - „Цар Освободител“, „Цариградско шосе“, „Дондуков“, „Мария Луиза“ и др., както и на пешеходната част от бул. “Витоша“. Община Бургас е предвидила 70 хил. лв. за украса. Морският град обаче също използва наличната украса от миналата година. Бургазлии ще посрещнат Коледа и Нова година с цели три нови елхи. Най-голямата от тях е разположена на площад \"Тройката\", висока е 18 метра и е окичена в хиляди светещи лампички. На метри от нея е разположена къщичката на Дядо Коледа и шейна с елен, пред която малки и големи си правят атрактивни селфита. Вечер вниманието привлича впечатляваща артинсталация с формата на огромен светещ подарък - куб с размери 3 на 3 метра. Зелените площи и дърветата на площада също греят в коледни светлини. Над главната улица \"Александровска\" е оформено \"звездно небе\" от светещ в студено и топло бяло стринг. По стълбовете от площад \"Тройката\" до пластиката „Компаса“ са поставени светещи елементи, оформени визуално като коледни подаръци и камбанки. Пешеходната улица \"Богориди\", която води от центъра към морето, пък е превърната в приказен светещ тунел. Морската ни столица грейна с 50километра празнични гирлянди. Около 1900 са само тематичните елементи – свещи, камбанки, елхички, снежинки и звездички. Светещите елементи са разположени по булевардите „Мария Луиза“, „Вл. Варненчик“, „Осми Приморски полк“, „Сливница“, „Хр. Ботев“, „Хр. Смирненски“, „Княз Борис І“, ул. „Ген. Колев“, на централните площади „Независимост“ и „Съединение“, градинката до Икономическия техникум. Светещи пана са поставени на сградите на Драматичния театър, Варненския окръжен съд и община Варна. За цялата тази красота с тържествата по Никулден и паленето на коледната елха, както и концерта за посрещането на Новата 2019 година и зарята са планирани около 200 хил. лв. и е от миналата година. Основната украса на града за Коледа също е от предходни години. Велико Търново също не е харчил големи средства за украса. Последното голямо пазаруване е било през 2012 г., когато са похарчени 60 хил. лв. Оттогава всяка година от общината прибавят по някои допълнителни елементи на стойност от по няколко хиляди лева, като използват старата украса за основа. Практиката е новите елементи да се поставят по централната градска улица и в района около кооперативния пазар и сградата на общината, а старите да се изпращат по кварталите. Община Добрич вече трета година залага на жива коледна елха, която бе засадена до естрадата на площад „Свобода“. Коледната украса в Добрич също е от няколко години. За пета поредна година Столичната община обяви конкурс за най-красива украса. Състезанието стартира на 1 декември и ще продължи до 15 януари 2019 г. В конкурса могат да участват украси на сграда, балкон, двор и междублоково пространство на територията. Необходимо е да се изпратят до три снимки на украсата на имейл ukrasi_sofia@mail.bg най-късно до 15 януари 2019 г. Трябва да се посочат трите имена на участника или име на организацията, адрес на украсения обект и координати за връзка. На страницата във Фейсбук „Да украсим София за Коледа“ ще се публикуват снимките от конкурса. Победителят ще бъде определен с най-много лайкове. Трима от авторите или собственици на украсата, събрала най-много харесвания, ще получат парични награди. Първата награда е 1200 лв., втората - 600 лв., а третата - 300 лв.", "date": "2018.12.15", "title": "Общините пестят от коледна украса"}
