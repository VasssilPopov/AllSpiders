{"url": "https://www.monitor.bg/bg/a/view/mej-s-vtori-opit-njama-plan-b-priemete-dogovorenoto-155196", "text": "Няма \"План Б\" за Брекзит. Приемете договореното от мен с ЕС. Това призова депутатите премиерът Тереза Мей. Днес тя се обърна с реч пред парламента, за да спаси договорената с Брюксел сделка по напускането на Общността. Брекзит няма да се отлага и ще се търси резервен вариант за ирландската граница, предупреди Тереза Мей депутатите от Консервативната партия, които миналата седмица я бламираха в парламентарна зала. Британският премиер даде ясен сигнал, че не мисли да свиква втори референдум по въпроса за членството на родината в ЕС. Причината е, че това би подкопало демокрацията. Мей предупреди, че не може да изключи варианта за твърд Брекзит, тъй като все още няма алтернатива, а ЕС надали ще се съгласи да удължи срока на действие на Член 50, без да има одобрен от парламента в Лондон план. Брюксел вече даде ясен сигнал, че през последните две години е участвал в интензивни преговори с Лондон и не желае вече да отваря договорени точки, които са обсъждани дълго и продължително. От своя страна Тереза Мей посочи, че ще бъде по-гъвкава с депутатите в опитите да се постигне споразумение по промени в предпазния механизъм за северноирландската граница. Целта е да няма да има връщане на твърдата граница между британската провинция и Ирландия. Анализатори отбелязват, че Великобритания губи контрол над Брекзита. Бойкотирана от собствената си Консервативна партия, подложена на \"приятелски огън от коалиционни партньори\" и на критика от опозиционните лейбъристи Тереза Мей претърпя съкрушително поражение от 230 гласа против срещу предложената от нея сделка за Брекзит.", "date": "2019.01.21", "title": "Мей с втори опит: Няма план Б, приемете договореното"}
{"url": "https://www.monitor.bg/bg/a/view/nova-tragedija-s-morjaci-v-kerch-155197", "text": "Десет души са загинали при пожар, обхванал два кораба, плаващи под танзанийски флаг в Керченския пролив, предаде Би Би Си. \"Има пожар на един или два плавателни съда. Флагът е на Танзания. Един от съдовете е газовоз. Спасители са получили информация, че хора скачат зад борда. На място е изпратен морски влекач\", съобщават от Федералната агенция и уточняват, че на борда на кораба \"Кандий\" имало 17 човека, от които девет граждани на Турция и осем на Индия. На кораба \"Маестро\" имало 14 души, включително седем граждани на Турция и седем на Индия. По първоначални данни сред членовете на екипажите няма руснаци. Според информацията на Росморречфлот инцидентът е станал по време на прехвърляне на гориво от единия кораб на другия, извън териториалните води на Русия.", "date": "2019.01.21", "title": "Нова трагедия с моряци в Керч"}
{"url": "https://www.monitor.bg:443/bg/a/view/dyrjavata-pogasi-81-bona-po-kredit-na-student-155194", "text": "81 540 лв. е стойността на най-големия студентски кредит, погасен от държавната хазна. Заемът е отпуснат на следващ в специалността „Медицина“. Това сочат данни на Министерството на образованието и науката, предоставени на „Монитор“. Според Закона за кредитиране на студенти и докторанти държавата погасява задълженията по заемите им към банките в няколко случая: при раждане или осиновяване на второ или следващо дете, при настъпване на смърт на кредитополучателя или при настъпване на трайна неработоспособност. За периода от 2010 г. до 31.12.2018 г. държавата е опростила задълженията на 198 кредитополучатели на обща стойност 950 113 лв. Това сочат данни от доклад относно проект на решение на Министерския съвет за издаване на държавна гаранция за 2019 г. по Закона за кредитиране на студенти и докторанти. Най-много са опростените задължения при раждане на второ или следващо дете – 153 кредита. Те са на обща стойност 726 568 лв. 31, или около 15%, от платените от хазната заеми са на починали. Те са с обща стойност 153 564 лв. Само 14 от всички 198 кредита са погасени поради настъпване на трайна неработоспособност. 69 981 лв. са изплатени от държавата за студенти с трайна неработоспособност за срок по-дълъг от три години от началната дата на настъпването на инвалидността. И при трите случая държавата погасява задължението на кредитополучателя към банките, а кредитополучателят или неговите наследници не дължат връщане на сумата, която държавата е платила на банката.", "date": "2019.01.21", "title": "Държавата погаси 81 бона по кредит на студент"}
{"url": "https://www.monitor.bg:443/bg/a/view/uchenici-razvivat-fina-motorika-s-pletene-na-dantela-155164", "text": "Децата в калоферския център-училище се учат на търпение и развиват фината си моторика, правейки плетки от дантела всяка неделя между 10:30 и 12:30. Това е ключът за добър краен резултат според Антоанета Първанова от центъра. Практическите занимания включат навиване на сувалки и работа по различни модели, в които са плетени различни орнаменти. По този начин плетенето на дантела помага и за развиването на фината моторика. „Работата с ръце е деликатна и изисква концентрация. Тя помага за развитие на чувството за красиво, финес, изящество“, сподели Първанова. В неделните занимания освен малчугани вземат участие и техните майки. Така следобедното плетене се превръща в нова семейна традиция, в която може да си говориш и да разказваш как си прекарал седмицата. „Когато е топло и имаме свободно време, се събираме. Това е друг вид забавление, далече от компютри, което ни сплотява“, разказа още Първанова. Зимата обаче заниманията им са ограничени само до кръжока. Инициативата започва миналата година в читалището в Калофер, а тази година се пренася в центъра. Преди то е било безплатно, но тази година заради засилен интерес се заплаща по 20 лв. на месец за хонорар на учителя. Освен обичайната група, кръжокът привлича и гости на града, дошли да се запознаят с калоферската дантела. Те питали дали могат да пробват, но един час не бил достатъчен да се научат, разказа Петрова. Тя сподели, че имало и момиче от София и дама от Стара Загора, които идвали всяка седмица, водени от желанието си да се научат да плетат. Някои от гостите пък питали за онлайн уроци.", "date": "2019.01.21", "title": "Ученици развиват фина моторика с плетене на дантела"}
{"url": "https://www.monitor.bg:443/bg/a/view/mladeji-v-tyrnovo-sys-svoj-gradski-parlament-155166", "text": "Група младежи във Велико Търново вече 18 години са коректив на обществото чрез свой градски парламент. Дават прекрасен пример на възрастните за активна гражданска позиция и ангажираност. Членовете на Градския ученически парламент (ГУП) днес са 35 - от различни търновски училища, и са на възраст между 13 и 19 години. Обединява ги стремежът да бъдат общественополезни. През всичките тези години младите парламентаристи са инициатори и участват в десетки мероприятия: благотворителни акции, отбелязване на празници и събития, международни дни, както и на младежки дейности и забавления. „Ние развиваме характера и личността на младите доброволци, помагаме им да изградят умения за работа в екип, да организират времето си и да реализират идеите си”, споделя председателката на ученическия парламент Савина Иванова. Градският ученически парламент е създаден през 2001 г. от група ентусиазирани ученици от великотърновските училища. Целта им е свободното време с организирането на различни кампании и събития. Всяка година Градският ученически парламент стартира с новата учебна година, когато членовете му се завръщат от лятната ваканция отпочинали и изпълнени с ентусиазъм и желание за активност и добротворство. Някои от инициативите на членовете на ГУП са се превърнали в традиционни и са част от културния календар на общината. Една от тях е акцията „Внуче под наем”, която се провежда на 1 октомври, по повод Деня на възрастните хора. В този ден младите хора посещават Дома за стари хора във Велико Търново и носят с присъствието си радост и щастие на обитателите му. Те участват като жури и в провеждащия се в Дома конкурс „Мис и Мистър баба и дядо”. На 1 ноември младите парламентаристи участват в тържествата по случай Деня на народните будители. През 2017 г. те организираха концерт, средствата от които бяха дарени за страдаща от онкологично заболяване. В навечерието на коледните празници момчетата и момичетата от Градския ученически парламент провеждат акция и събират средства за децата с увреждания от Дома в ново село, като им купуват подаръци: дрехи, обувки, лакомства и играчки. В края на 2018 г. събраната от тях сума е близо 3000 лв. А освен нея те дариха на децата и 20 чувала с дрехи, събрани през лятната ваканция. През март следва поредната благотворителна проява на малките добротворци. От три години те организират бал, средствата от който даряват за полезни каузи. През 2017 г. парите са дарени за лечението на бебе, а през 2018 г. за онкоболно момиче. Третият бал ще се проведе на 14 март 2019 г. и каузата този път е набиране на средства за Центъра за деца с медико-социални грижи в град Дебелец. Наред с полезното, членовете на ученическия парламент не забравят и да се забавляват. През февруари провеждат концерти на Паметника на Асеневци за деня на влюбените, а през май – флашмоб с български хора на Паметника „Майка България”. Не е забравен и спортът. През април се организира Турнир по женски футбол, а на 1 юни, детски игри в парк „Дружба”. От 12 години неизменно за Националния празник 3 март традиционно се организира и състезание „Аз съм малък, но знам” с въпроси на българска тематика. Дори и през лятната ваканция, когато връстниците им почиват по морета и планини, членовете на Градския ученически парламент не спират да работят. От две години те участват в културната проява на местната община „Арт лято” с „Рап битка”. Организират Фестивал на цветовете, „Неон парти” и „Водна битка”. От октомври 2018 г. момчетата и момичетата от Градския ученически парламент вече редовно провеждат и поредица от Сред досегашните им гости са журналистката Галя Щърбева, актьорите Ваня Николова и Михаил Билалов, режисьорът Ники Илиев, доц. д-р Наталия Футекова. От 2017 г. председател на Градския ученически парламент е Савина Иванова. Тя решава да влезе в ГУП, защото й било любопитно какво правят хората в парламента. Харесала позитивния дух на хората там и как работят в екип. В ГУП Савина видяла едно голямо семейство и твърди, че участието в дейността му й носи голямо удоволствие. Освен това от контактите тя трупа и опит, и идеи, които ще й бъдат полезни в бъдеще. Мечтата на Савина е, след като завърши следването си, да продължи да се занимава с благотворителност. Младата дама се надява на промяна в обществото и хората да са по-толерантни. Парламентарната шефка иска да продължи образованието си и да остане да живее и да се развива в България, защото е убедена, че тук би била най-полезна.", "date": "2019.01.21", "title": "Младежи в Търново със свой градски парламент "}
{"url": "https://www.monitor.bg:443/bg/a/view/nikolaj-mladenov-spasil-trima-karabineri-ot-linch-155149", "text": "Бившият министър на външните работи на България Николай Младенов, който сега е специален пратеник на ООН за Близкия изток, е спасил трима италиански карабинери от линч в Ивицата Газа. Те били взети за израелски шпиони от контролиращото ивицата палестинско ислямистко движение ХАМАС и подгонени от негови привърженици потърсили спасение в представителството на ООН в Газа. Според публикуваното в италианския вестник „Ла Стампа“ интервю с Николай Младенов въоръжени палестинци дори нахлули в представителството, нарушавайки всички дипломатически споразумения, но благодарение на него и колегите му се отказали от намеренията си да арестуват италианците. Защото след цял ден преговори българският дипломат успял да убеди шефовете на ХАМАС, че тримата карабинери отговарят за сигурността на италианския консул в Йерусалим и като такива подготвяли негово посещение в ивицата Газа. В интервюто Младенов подчертава, че обстановката в региона е взивоопасна, като според него и най-малкият инцидент може да доведе до нова война между Израел и палестинците от ХАМАС.", "date": "2019.01.21", "title": "Николай Младенов спасил трима карабинери от линч "}
{"url": "https://www.monitor.bg:443/bg/a/view/vas-otmeni-reshenieto-na-kzk-za-pridobivaneto-na-dunarit-ot-emko-155192", "text": "Петчленен състав на Върховния административен съд (ВАС) отмени като незаконосъобразно решението от 2016 г., с което Комисията за защита на конкуренцията (КЗК) даде зелена светлина на оръжейния търговец Емилиян Гебрев да придобие чрез фирмата си ЕМКО контрола над „Дунарит“ посредством увеличение на капитала на завода. Петчленен състав на Върховния административен съд (ВАС) отмени като незаконосъобразно решението от 2016 г., с което Комисията за защита на конкуренцията (КЗК) даде зелена светлина на оръжейния търговец Емилиян Гебрев да придобие чрез фирмата си ЕМКО контрола над „Дунарит“ посредством увеличение на капитала на завода. Решението на ВАС е от вчера и е окончателно. С него съдът връща делото на КЗК за ново произнасяне. В самото решение пък се посочват редица пропуски, допуснати от комисията, както и от първоинстанционния съд – тричленен състав на ВАС, който прие за законосъобразно решението на КЗК. Пропуските на комисията са по различни направления, като най-тежкият е, че КЗК е приела за даденост твърденията на ЕМКО и не е изследвала задълбочено нито оборотите на предприятията, нито цялата картина на собствеността върху „Дунарит“. Така е постановила, че сделката не би нарушила забраната за създаване на монополно положение в Закона за защита на конкуренцията. С това пък реално е била създадена именно опасност за монопол на пазара. „Комисията въпреки задължението си разписано в чл.22, ал.1 и ал. 3 от ЗЗК не е определила засегнатите предприятия от концентрацията и оттам неправилно е достигнала до изводи, че не е налице превишаване на прага на оборотите. Това е така, тъй като КЗК само е посочила в обжалвания акт, че е налице промяна в контрола на „Дунарит“ АД чрез промяна в контрола на „Кемира“ ЕООД, чрез осъществявания контрол от страна на „Хедж инвестмънт България“ и ТМН, но не е изследвала задълбочено тези обстоятелства, които неминуемо влияят върху плануваната концентрация“, пише в решението на петчленката на ВАС. От изложеното в него става ясно също, че заради тези си пропуски КЗК е изчислила в размер на под 25 млн. лева съвкупния оборот на участниците в концентрацията - „Дунарит“ и ЕМКО. Проверка във финансовите отчети на „Дунарит“ показва, че тази сума е смехотворна при положение, че само годишният оборот на завода въпросната година е бил над 130 млн. лева. В решението си петчленката критикува и по-долната инстанция, като посочва: „Съдът не е извършил достатъчен контрол върху обжалвания административен акт, което е довело и до постановяване на незаконосъобразно съдебно решение“. Решението на КЗК беше един от актовете, с които Гебрев се опита да се впише като собственик на „Дунарит“. В дъното на цялата схема е банкерът-беглец Цветан Василев, в полза на когото играе оръжейният търговец. Дотук Гебрев приложи вече 3 схеми в опит да се впише като собственик на завода, които обаче бяха парирани от Агенцията по вписванията и от няколко различни съдилища. След като се опита да сложи ръка на военния завод с увеличение на капитала на дружеството-майка на „Дунарит“ - „Кемира“, с услужливата помощ на ТМН на Иван Езерски, ортакът на Василев се пробва да овладее предприятието чрез друго увеличение на капитала – вече на самия военен завод. Именно то е и обект на отмененото решение на КЗК. След това приложи и трета схема – чрез заем за 10 млн. евро, срещу които направи опит да впише особен залог върху „Дунарит“. В същото време Гебрев изобщо няма каквото и да било право да претендира за собствеността на завода. Причината е, че икономическата група на „Дунарит“ е сред най-маститите длъжници на КТБ с борчове за около 200 млн. лева. От тях са покрити само 50 млн. лева. При това не от самия Гебрев, а от касата на завода, който той в момента контролира чрез посочен от него борд. Именно посредством хората в борда вече над година източва предприятието, като част от парите отиват към покровителите на Цветан Василев в Русия, а друга – към самия банкер-беглец в Белград. Благодарение на солидните финансови инжекции, Василев поддържа охолния си начин на живот в Белград и плаща хонорари на адвокати, журналисти на повикване и говорители, за да го бранят от възмездието за престъпленията му. В това е активно подпомаган от медиите на подсъдимия издател и негов ортак по съдба и схеми Иво Прокопиев, които впрочем използваха решението на ВАС, за да пуснат поредната манипулативна информация срещу депутата и издател на „Телеграф медиа“ Делян Пеевски. В статия на \"Капитал\" за решението те преповториха разпространяваната няколко дни вече опорка, че фирмата „Виафот“, благодарение на която всъщност се спира опитът за вторичен грабеж на „Дунарит“ от страна на тандема Василев-Пеевски, била свързана с Пеевски. А истината, която \"Капитал\" упорито премълчава е, че още през август 2017 г. депутатът обяви в открито писмо до медиите, че няма нищо общо с дружествата от военнопромишления комплекс, включително с „Дунарит“. Благодарение на самата „Виафот“ пък са погасени въпросните 50 млн. лева от дълговете за 200 млн. лева на групата около „Дунарит“. Това става, след като дружеството прехвърля вземанията си от „Дунарит“, която ги прехвърля от своя страна на КТБ, чийто синдици ги дават на Държавната консолидационна компания. След това парите са изплатени на ДКК от касата на „Дунарит“.", "date": "2019.01.21", "title": "ВАС отмени решението на КЗК за придобиването на „Дунарит“ от ЕМКО"}
{"url": "https://www.monitor.bg:443/bg/a/view/sladkijat-syn-na-kotkite-155193", "text": "Сладък сън спят някои институции у нас – здрав сън на здрави чиновници. Събуждат се само когато някой ги стресна. Така се случва с редица институции, които се явяват не само принципали, но и контрольори на трудово – експертните лекарски комисии (ТЕЛК). А както е известно, когато котката спи, мишките танцуват. Това важи не само за света на животните. Години наред не едно и две ведомства у нас не си мръдват пръста да следят кой, как, на кого, за какви заболявания и при представени какви медицински епикризи и експертизи се издават решения от ТЕЛК. Не се следи и дали е възможно жена с 93% слепота да работи като шивачка. Да, има и такъв случай! Банален е фактът, че всеки по-находчив срещу някоя и друга предварителна благодарност в плик може да се снабди с необходимата степен инвалидност, за да се възползва от редица облекчения. Помним случаите от недалечното минало, в които здрави млади мъже, които бъхтеха яко часове наред във фитнес залите, след това се качваха в скъпи джипове с инвалидни номера. Оказва се, че макар и някои ползи да бяха орязани, все още има с какво да се облажи човек от ТЕЛК. Например да си осигури инвалидна пенсия, която не е кой знае колко голяма, но пък е постоянен доход към основната или към заплатата. Проверка, разпоредена от главния прокурор Сотир Цацаров по инициатива на министър-председателя Бойко Борисов в цялата страна е установила изобилие от такива случаи в Силистра, Разград, Враца, Габрово, Монтана и Перник. Нещо повече, всяка четвърта новоотпусната пенсия за деветмесечието на 2018 г. е била заради общо заболяване. В някои области на страната инвалидите пенсионери под 65 години достигат до 70 процента. Парадоксът е, че въпросните решения на ТЕЛК са издавани предимно в бедните области в страната, и то срещу 1000 – 2000 лева „предварителна благодарност“. Излиза, че дадеш ли едни пари, колкото и да си „беден“ ще си осигуриш едни постоянни приходи, за които нищо не се налага да правиш. По-точно ще ги получаваш, пък ще правиш каквото си искаш – можеш да работиш у нас, но можеш да отидеш на гурбет и в чужбина, както впрочем се случва в немалко от случаите. При всичкото това пряко погазване на законите някои институции се оплакват, че не могат да въздействат на ТЕЛК-овете, защото това не им влизало в правомощията. Контролът и санкцията може и да не са в правомощията им, но никой не им е отнел правото да сезират ведомствата, оторизирани да проверяват и налагат наказания. А както е известно, те могат да бъдат твърде строги. Като изключим, че лекар от ТЕЛК, който е поискал или взел рушвет, носи отговорност по смисъла на Наказателния кодекс, той трябва да върне и сумата, която е взело лицето, възползвало се от издаденото от него решение. Точно затова в редица комисии в страната няма желаещи да работят. Лекарите се страхуват да не отидат мърцина, ако се поддадат на някое изкушенийце. Но, както се вижда, на други места колегите им са се отдали напълно на изкушенията, защото опитът им ги е убедил, че котката отдавна спи дълбоко. Че какво тогава пречи на мишките да потанцуват?!", "date": "2019.01.21", "title": "Сладкият сън на котките"}
{"url": "https://www.monitor.bg:443/bg/a/view/kristina-dimitrova-vyrti-myjko-meze-v-chereshkata-na-tortata-snimki-155176", "text": "Певицата Кристина Димитрова ще демонстрира готварските си умения в тазседмичните епизоди на риалити формата „Черешката на тортата“. Любимата дуетна половинка на Орлин Горанов ще почерпи останалите участници с мъжко мезе, два вида салати, сръбско предястие, гъби в масло, впечатляващо основно ястие и ефирен десерт. 58-годишната звезда ще зарадва гостите и зрителите с музикални изненади и шеги. Бившият съпруг на Димитрова – светският хроникьор и художник Иван Тенев, ще открие кулинарната седмица. Менюто му ще включва домашна туршия, чушки върхарки, интересни предястия и пъдпъдъчета в бекон. Петорката се допълва от влогърката Андеа Банда Банда, композиторът Ясен Козев и момичето с много таланти Мила Роберт.", "date": "2019.01.21", "title": "Кристина Димитрова върти мъжко мезе в „Черешката на тортата“ (СНИМКИ)"}
{"url": "https://www.monitor.bg:443/bg/a/view/marija-silvestyr-sybira-8-jeni-da-govorjat-za-seks-v-ndk-155151", "text": "Какво вълнува жените днес? Тази тема ще стои в основата на шегите в стендъп шоуто One Night Stand, което ще се проведе за втори път у нас. Осем жени ще се качат на сцената в зала 1 на НДК, за да разкажат със завидно чувство за хумор своите въжделения по въпросите за мъжете, виното и секса. Начело на комедийната вечер ще застане тв водещата и актриса Мария Силвестър, която ще дирижира настроението на 3000 зрители навръх международния празник на жената 8 март. „Няма неудобни теми“ - под такова мото ще протече нощта, в която всяко клише за представителките на нежния пол ще бъде разбито със смях. Основните героини на вечерта ще са Цветелина Цекова, Кристина Домозетова, Йоана Станчева, Оля Антонова, Летяща Козила Ерато (Елисавета Белобрадова), Красимира Хаджииванова и Гери Турийска, за която прицелването в деликатните теми от интимния свят между жена и жена не е новост предвид проекта й „Пощенска кутия за (мръсни) приказки“. Между 15 и 30 лв. струва пропускът за One Night Stand тази година. След като през 2018 г. билетите за събитието се разпродали за 24 часа, този път организаторите местят събитието си в зала 1, където и към момента вече са купени близо половината от местата. анонсират дамите, които ще попаднат в светлината на прожекторите навръх 8 март. Важно уточнение е, че в залата ще бъдат допускани единствено лица, навършили пълнолетие. Тя ще е достъпна за хора с инвалидни колички и хора с увреждания, а целият спектакъл ще се проведе и с помощта на жестомимичен превод за зрителите с увреден слух. За най-големите парти машини сред посетителите в НДК организаторите се заемат и с наливането на основи на дамско афтърпарти. Пропуските за него обаче се продават отделно.", "date": "2019.01.21", "title": "Мария Силвестър събира 8 жени да говорят за секс в НДК"}
{"url": "https://www.monitor.bg:443/bg/a/view/sydijki-na-lozan-motajat-delo-za-poboj-i-reket-155195", "text": "Подопечни на скандалния председател на Върховния касационен съд Лозан Панов съдийки мотат дело за побой и рекет, за да цакат държавното обвинение. Това показва разследване на В него е показана историята на дребен предприема от морски град, който е станал жертва на рекет и побой от страна на охранителна фирма. Гардовете преди това са имали сключен договор да пазят бизнеса на потърпевшия, но впоследствие той се отказва от тях заради постоянното „поскъпване“ на услугата. За да пречупят доскорошния си клиент, гардовете започват да тормозят персонала му, а самия собственик започват да заплашват и изнудват. Охранителите се появяват в заведението с компании, правят сметки от по 500-600 лева, не плащат, тормозят персонала и изпотрошават посудата само и само да покажат, че новата охранителна фирма, която междувременно е наета - не става за нищо. Успоредно с това гардовете започват да притискат новата охранителна фирма, като искат от него да се откаже от договора си с бизнесмена, привикват го и дори го шамаросват. Тогава собственикът на заведението подава жалба в полицията. Органите на реда предприемат действия по документиране на евентуална престъпна дейност, дори поставят телефона му на подслушване, за да може да се установи със сигурност, че е бил притискан. Записите потвърждават тормоза. Междувременно обаче бившите гардове причакват новия охранител и го пребиват жестоко - с дървена бухалка пред дома му. Вследствие на побоя човекът ослепява с едното око, което е загубено от ударите с бухалката. Делото тръгва пред Специализирания наказателен съд (СНС). Специализираните магистрати от първа и втора инстанция осъждат извършителите на жестокия побой на по 6 г. затвор всеки и глоба. И тогава делото отива във Върховния касационен съд (ВКС). Но върховните съдии решават да отменят присъдите и да върнат делото на Апелативния специализиран наказателен съд (АСНС) за ново разглеждане от друг съдебен състав. „Първо, така ще го забавят, второ, никой няма да ги обвини, че са чели оправдателна присъда на бандитите, а и трето, но може би и най-важно – решението им ще се включи в статистиката, с която ръководството на ВКС ще може отново да покаже колко неефективно се оказва специализираното правосъдие“, пише „Правен свят“ и прилага мотивите по делото. От тях става ясно, че според съдийките записите от СРС-тата, записали рекета, не били годни, защото собственикът на заведението е знаел за тях и едва ли не е склонил бившите си охранители към престъпление. \"Унищожителен\" е и анализът на работата на специализираните магистрати, дръзнали да постановят осъдителни присъди. Според ВКС колегите им са се позовали на \"предходни провокативни действия (на подсъдимите – бел.ред.), независимо че липсва доказателствена връзка между тях и събитията на 03.02.2014 и 05.02.2014 г.\". Тоест, бандитите са престъпвали закона и преди, но всяко тяхно действие трябва да бъде разглеждано самостоятелно и като чисто ново, без да има влияние от предишни разбойничества. Тричленният съдебен състав от Наказателната колегия на Върховния съд приема, че има неплащане на сметки, има строшена посуда, но не подсъдимите са виновни за това, а техни приятели от компанията и дори когато само единият от привлечените под отговорност се оказва, че е бил сам в заведението и пак не си е платил сметката. Недостижим връх в юриспруденцията обаче остава арогантността, с която съдебният състав от ВКС описва как е бил ослепен пострадалият. На първо място окачествяват като \"превратна оценка\" разясненията на вещото лице, което съобщава начина, по който е било разкъсано окото на пострадалия. В основата на превратната присъда се оказва и бухалката, с която е бил пребит гардът. Наказателните съдии от ВКС не оспорват, че бухалката е доказателството, сочещо за извършител – някогашния любезен младеж от охранителната фирма, чийто договор е бил прекратен. Бухалката обаче не била надлежно иззета, а и не било безспорно доказано, че има следи от кръв – показанията на вещото лице и ДНК следите по нея не са достатъчни, според ВКС. Бухалката е иззета от автомобила на извършителя, имало поемни лица на място, действало се е в условията на неотложност. Според върховните магистрати не било безспорно установено, че и зацапванията по бухалката са от кръв. Тук може и да са прави – не ни се е налагало да знаем, слава Богу, как изглеждат точно зацапванията по дървена бухалка, извадила човешко око. Експертизите потвърждават за какво е била използвана въпросната бухалка, но съдебният състав иска още по-безспорно това да се докаже. „Шедьовърът на съдиите от ВКС все пак има край – той е увековечен с връщане на делото, желание за смяна на съдебния състав, осъдил бандитите, а от горецитираните мотиви новият съдебен състав следва направо да оневини извършителите. Поне да бяха имали куража върховните съдии и да бяха прочели \"невинен\". Защото се създава усещането, че решението им е назидателно по отношение на магистратите от Специализирания и Апелативния специализиран наказателен съд. Би било тъжно, ако е така“, допълват от „Правен свят“ и обобщават \"Дървената бухалка очевидно не е само предмет. Оказва се, че тя може да съществува и под формата на мотиви: \"В името на народа Върховният касационен съд на Република България, Наказателна колегия, второ наказателно отделение, в открито съдебно заседание на 17.09.2018 г. в състав: председател: Галина Захарова и членове: Елена Авдева и Галина Тонева (докладчик)…\". И по този начин може да изглежда бухалката. И болката от насиленото правосъдие боли, при това не по-малко от изваждането на око.\".", "date": "2019.01.21", "title": "Съдийки на Лозан мотаят  дело за побой и рекет"}
{"url": "https://www.monitor.bg:443/bg/a/view/objaviha-gripna-vakancija-i-za-uchenicite-vyv-varna-155183", "text": "Варненските ученици излизат в грипна ваканция. Решението беше взето на извънредно заседание на Областната комисия за борба с грипа и респираторните заболявания. Според здравните власти, нивото на обща заболеваемост се е повишило и болните са 248 на 10 000 души, като през миналата седмица те са били 139 на 10 000 души. Занятията се прекратяват за една седмица, до 29 януари включително. Комисията заседава по настояване на кмета на Варна Иван Портних, който предложи на здавните власти учениците да излязат веднага във ваканция, след като получил тревожната статистика от варненските школа. „Днес получих тревожна статистика от училищата във Варна за увеличаване на случаите на заболели деца от грип. В разговор с д-р Дочка Михайлова - директор на РЗИ, настоях за свикване на комисията за борба с грипа днес, а не както бе планирано за утре. Предложих учениците да бъдат пуснати във ваканция от 22 януари“ написа във фейсбук профила си варненския кмет. На днешното заседание беше решено още да се прекратят плановите операции и свижданията в болниците. Остават в сила ограниченията, които Здравната инспекция набеляза миналата седмица, сред които прекратяване на работата на детските и женските консултации, както и на профилактичните имунизации и реимунизации и забраната на мероприятия с масов характер на територията на областта. Заради повишената заболеваемост от грип и остри респираторни заболявания, свижданията с лежащо болни пациенти във варненските лечебни заведения също са прекратени. Болниците трябва да имат готовност да предприемат допълнителни мерки за ограничаване разпространението на инфекции. Ще се провежда строг противоепидемичен контрол и сутрешно наблюдение за недопускане на заболели деца и провеждане на общи мероприятия в детските заведения. На 29 януари отново ще има заседание на комисията и тя ще определи дали ще бъде прекратена грипната ваканция или тя ще продължи и с колко.", "date": "2019.01.21", "title": "Обявиха грипна ваканция и за учениците във Варна"}
{"url": "https://www.monitor.bg:443/bg/a/view/dadoha-hod-na-deloto-na-kmeta-na-karlovo-sreshtu-kmeta-na-kalofer-za-kleveta-155184", "text": "Кметовете на общините Карлово и Калофер Емил Кабаиванов и Румен Стоянов се явиха  пред Районния съд в Пазарджик по дело, заведено от Кабаиванов срещу Стоянов за клевета. Повод за съдебния спор е интервю от октомври м.г. пред национална медия, в което Румен Стоянов обвинява Кабаиванов, че 300 000 лв. целеви средства за ремонта на мемориалния комплекс „ Христо Ботев“ са били отклонени. Кметът на Карлово, почувствал се обиден от думите на колегата си-управленец, претендира за 5000 лв. претърпени неимуществени вреди,но магистратите отказаха да разглеждат иска в това дело. Адвокатът на кмета на Карлово Кабаиванов представи запис на интервю от 2016 г., от което било видно, че кметът на Калофер Румен Стоянов е бил наясно с ремонта на мемориала. Защитата на Стоянов представи докладни за некачествен ремонт на паметника, както и писма до премиера Бойко Борисов и Комисията за противодействие на корупцията. Съдията по делото Красимир Лесенски отложи следващото заседание по делото за 11 март, за да бъдат привлечени 4-ма свидетели и се съберат и други доказателства по делото. Тъжбата на почувствалия се засегнат кмет на Карлово от думите на колегата си в съседната община се гледа в пазарджишкия Районен съд, тъй като съдиите в Карлово са си направили отвод.", "date": "2019.01.21", "title": "Дадоха ход на делото на кмета на Карлово срещу кмета на Калофер за клевета"}
{"url": "https://www.monitor.bg:443/bg/a/view/poiskali-10-apartamenta-ot-vaklin-predi-podkupa-155189", "text": "Александър Ваклин, основният свидетел по делото срещу Десислава Иванчева, Биляна Петрова и Петко Дюлгеров, коментира в съдебна зала и пред медиите, че първоначално поисканият от него подкуп, за да му бъде придвижена преписка от общинската администрация на кв. \"Младост\", не бил пари, а 620 кв.м от сградата, която щяла да се построи. Той обясни, че поставените условия са били от 3-5 процента от РЗП-то на обекта. Което, по думите му, можело да се равнява и на десет апартамента. По време на разпита Ваклин каза още, че е бил кандидат-депутат. Като пред медиите обясни, че това е било по време на изборите през 2013 г., като е бил издигнат от малка партия, но тя не успяла да вземе и един процент от вота. Той заяви, че няма интерес в политиката и никога работата му не е била обвързана с политическата обстановка. Ваклин коментира още, че при записаните разговори по делото е изразил мнение, че вместо толкова голям подкуп било по-удачно да се изчакат следващите избори и да не строи съответните обекти дотогава. Той каза още, че в записаните разговори по делото е коментирал, че за тази сума може да се направи медийна кампания, с която да се променят обществените нагласи, за да не са избираеми районните кметове, което според него е правилният начин. По думите му можело с такава кампания да се повлияе на обществото и съответно депутатите да преценят дали сегашната система за избор на кметове е законосъобразна. Но отбеляза, че не е казвал, че той ще организира такава кампания, а че можело да се направи, защото последните десет години медиите имали по-голяма власт от хората в парламента и с медийни кампании се случвали \"доста неща\". При разпита си Ваклин каза още, че парите за подкупа са лично негови и са взети от сейф. Както и че е имало моменти, в които се е съмнявал, че Иванчева знае за разговорите му с Дюлгеров и искания подкуп. Според прокурора по делото Илиян Рангелов СРС-тата по делото не са секретни и не вижда проблем те да се появяват в медиите. Той отбеляза, че контролът върху тези веществени доказателства не е отговорност на прокуратурата, тъй като делото било вече в съдебна фаза. Те били предоставени на подсъдимите и защитниците им много отдавна. Рангелов каза, че не ги е предоставял той на медии, но изрази смущение, че СРС-тата са в общественото пространство. По думите му не било редно на този етап да се изнася тази информация, за да не се повлияе по някакъв начин на съда. Но нямало проблем да бъдат публикувани. Адвокатите на Иванчева и Петрова коментираха, че Ваклин не е успял да даде обяснения кога и кой му е поискал пари, в какъв размер и за какво. Те обясниха, че по думите на Ваклин в момента, когато са му поискани пари, записващото устройство не е работело и нямало запис. По делото днес бяха приети и няколко експертизи. Стана известно, че веществото, с което са били маркирани парите за подкупа, можело да се разнася на други повърхности след първоначален контакт с него.", "date": "2019.01.21", "title": "Поискали 10 апартамента от Ваклин преди подкупа "}
{"url": "https://www.monitor.bg:443/bg/a/view/brojat-na-turistite-v-sveta-se-e-uvelichil-s-6-155181", "text": "Броят на международните туристи в света е продължил значително да се увеличава през 2018 година с растеж от 6 процента до 1,4 млрд. души, според предварителна оценка на Световната туристическа организация (СТО) към ООН, предаде АФП. Това увеличение се дължи основно на туристите в Южна Европа (+7%), сочи статистиката на базираната в Мадрид организация. Броят на туристите, посетили Европа, се е увеличил с 6% до 713 млн. души миналата година. Близкият изток, който е продължил с възраждането си, също е бил една от дестинациите, допринесли за растежа (+10% в Северна Африка и 6 процента в Субсахарска Африка) с 67 млн. туристи. Тихоокеанска Азия е посрещнала 343 млн. туристи (+6%), а американският континент е отбелязал увеличение от +3 на сто. През 2019 година СТО залага на увеличение от 3 до 4 процента. \"Растежът на туризма през последните години потвърждава, че секторът днес е един от най-мощните двигатели на растежа и на световното развитие\", заяви генералният секретар на СТО Зураб Пололикашвили, цитиран в комюникето. Но \"ние носим отговорността да го управляваме по устойчив начин, за да превърнем тази експанзия в реални ползи за всички страни\", добави той.", "date": "2019.01.21", "title": "Броят на туристите в света се е увеличил с 6%"}
{"url": "https://www.monitor.bg:443/bg/a/view/prouchvane-uchenicite-ne-haresvat-prepodavaneto-iskat-kryjoci-155186", "text": "Начинът на поднасяне на уроците и недостатъчно широкото застъпване на неформалното преподаване е един от проблемите на образователната система според учениците. Те искат за бъдат организирани повече извънкласни дейности и семинари. Това стана ясно от проучване на сдружение „Младежки Глас” - клон София, проведено във Враца, Монтана и Видин. То бе представено по време на конференция относно структурен диалог за образователната система - „Говори Северозападът“. Според резултатите сред проблемите на региона са липсата на ранно кариерно ориентиране, както и на подкрепа от родителите. Участниците в проучването открояват извънкласните дейности, неформалното преподаване, ученическите съвети и гост лекторите като най-доброто от образователната система. Освен тях техният идеал за дейностите в училищата се допълва от дуалното обучение, „умни класни стаи“, стипендии за успех, стажантски програми, както и добрата връзка между родител, учител, ученик и бизнес. Зам.-министърът на труда и социалната политика Зорница Русинова заяви, че в трите области младежката безработица е около 13-15%. Като една от мерките за намаляването й тя посочи процедура „Младежка заетост“, по която се осигурява 6-месечен стаж на завършили средно или висше образование на възраст до 29 г. От нея са се възползвали 500 младежи в област Видин, от които 150 остават на работа. Във Враца включилите се били най-много – 852. От тях на работа остават 543-ма. В Монтана стаж карат над 500 младежи, от които половината остават във фирмата, в която са били.", "date": "2019.01.21", "title": "Проучване: Учениците не харесват преподаването, искат кръжоци"}
{"url": "https://www.monitor.bg:443/bg/a/view/sled-5-godini-pauza-folk-pevicata-teodora-pusna-nova-pesen-video-155159", "text": "След дълга творческа пауза, която продължи 5 години, фолк певицата Tеодора реши да се завърне към професията си и пусна нова песен. Парчето се казва „До последен дъх“, а клипът му е сниман в Америка, където в момента живее тя. Баладата е дело на композитора Дидо Калпаков и текстописеца Йордан Гергов. В клипът пък Теодора си партнира със страховита отровна змия. За локация на снимките фолк фурията е избрала местност, известна като Призрачния град в щата Невада. “Исках да направя едно съвсем различно видео, в което да покажа красотата на пустинята. Неслучайно избрах това място, което е в близост до Лас Вегас – моят любим град. Но идеята ми беше да покажем не внушителните сгради, а естествената природа, пустинята, кактусите...”, споделя Теодора. Певицата споделя още, че е много развълнувана от завръщането си към активна творческа дейност и обещава на почитателите си да ги зарадва с още приятни изненади съвсем скоро.", "date": "2019.01.21", "title": "След 5 години пауза: Фолк певицата Теодора пусна нова песен (ВИДЕО)"}
{"url": "https://www.monitor.bg:443/bg/a/view/nov-opit-za-atentat-v-londonderi-155187", "text": "Полицията в северноирландския град Лондондери обяви нова тревога за сигурността след сигнал за кражба на товарен микробус, породил опасения за нов опит за атентат, два дни след взривяването на кола бомба в града, предаде Франс прес. \"Ново предупреждение за сигурността в Лондондери след сигнал за кражба около 11.30 часа (по Гринуич) на товарен микробус от трима маскирани мъже, които хвърлили предмет в задната му част, преди да го изоставят\", съобщи в Туитър полицията. \"Молим за търпение, докато работим по обезопасяване на мястото\", се казва в поста, цитиран от Ройтерс. В друг пост в Туитър полицията в Лондондери съобщи, че детективите са задържали днес пети заподозрян при разследването на експлозията на кола бомба до съдебна сграда в града в събота. Петдесетгодишен мъж е задържан по обвинения в тероризъм. Той е обвинен също в участие във въоръжен грабеж миналата седмица, уточниха силите на реда.", "date": "2019.01.21", "title": "Нов опит за атентат в Лондондери "}
{"url": "https://www.monitor.bg:443/bg/a/view/mz-prizna-njama-koj-da-obuchava-tehnici-za-hemodializite-155182", "text": "В България не съществува институция или организация, която да провежда обучение и сертифициране на персонал за работа с диализна апаратура. Обученията се извършват от фирмите, обслужващи гаранционно техниката. Това съобщиха от Министерството на здравеопазването, позовавайки се на зам.-министър д-р Бойко Пенков. Ведомството направи този коментар, след излъчване на репортаж по доклад от проверка на Медицинския одит през 2018 г., от който става ясно, че апаратурата във Видинската хемодиализа се поддържа от двама техници за радиоапарати и един машинен. Пръв алармира за случая „Монитор“ още на 22 октомври (Виж  ) Зам.-министър д-р Пенков сочи още, че част от персонала и пациентите в отделението по нефрология действително не са ваксинирани срещу хепатит Б, но ваксината е препоръчителна, а не задължителна. Голяма част от работещите в здравната система се ваксинират, но има и такива, които не желаят, обясни още зам.-здравният министър. Това е поводът тази година министерството да започне кампания в университетите и колежите по медицина, за да бъдат популяризирани ползите от ваксинирането срещу хепатит Б. От МЗ припомниха, че с цел обновяване на хемодиализната мрежа в страната, през месец октомври 2018 г. Министерството на здравеопазването отпусна близо 5 млн. лв. за ремонт и закупуване на хемодиализна техника и оборудване за 29 лечебни заведение на територията на страната. Със средствата ще бъдат ремонтирани хемодиализни отделения и ще бъдат закупени хемодиализни апарати, легла за хемодиализа и водоочистващи системи, според потребностите на болниците.", "date": "2019.01.21", "title": "МЗ призна: Няма кой да обучава техници за хемодиализите "}
{"url": "https://www.monitor.bg:443/bg/a/view/hristo-jivkov-rejisira-rap-video-gledaj-tuk-155172", "text": "Христо Живков смени за кратко амплоато и седна в режисьорския стол. Но не за филм, а за музикален клип. Българската звезда от „Страстите Христови“ е ударил едно рамо на рапъра Low Life, който също е сънародник, но от години живее зад Океана. Истинското име на хип-хоп изпълнителя е Атанас Колев, а Живков е заснел видеото към новото му парче „Wake up“. споделя рапъра. Отговорността му за песента е споделена с неговия колега Dcass, а музиката е дело на JD Walker, който е и продуцент на парчето заедно с Low Life. Част от кадрите са заснети по улиците на Холивуд, а друга част – в легендарното The Village Studio, в което са записвали имена като Aerosmith. Боб Дилън, Боно, Dr. Dre, Елтън Джон, Ерик Клептън, Франк Синатра, Guns N’ Roses, Kiss, Мадона, The Rolling Stones; Pink Floyd. Снуп Дог.", "date": "2019.01.21", "title": "Христо Живков режисира рап видео (ГЛЕДАЙ ТУК!)"}
{"url": "https://www.monitor.bg:443/bg/a/view/malchugani-se-uchat-da-smjatat-s-igra-155161", "text": "Малчуганите от 1-ви до 4-ти клас в столичното 120 ОУ „Георги Раковски“ се учат да смятат на таблети с помощта на образователната игра „Пукльовците“. Учениците могат да решават както индивидуални, така и отборни игри, с които не само да затвърдят знанията си, но и да могат да работят в екип. Идеята за играта е на Ставрос Ставру като подарък за неговия син, който е възпитаник на школото. „Тя е нещо, което събира децата да играят заедно, а не да ги отдалечава. Сякаш ги превръща в индивидуалисти“, разказа той. Учителите, които използват приложението, имат възможност да управляват сложността на игрите – лесно, средно или сложно ниво. Те могат да решат дали децата да смятат с числата от 1 до 20, или пък до 100. Дали задачите да бъдат усложнени със скоби, или пък да бъдат сключени само прости сметки. Ако учителят реши да упражнява индивидуалните задачи, пред всеки малък пукльо има по една задача за събиране и изваждане на числови изрази, между които трябва да се постави знак >, < или =. Например, между изразите 5+3 и 3+7 малчуганът трябва да постави знак < , тъй като 8 е по-малко от 10. Хубавото е, че дали другарчето до него не е сбъркало със задачата. Колективната задача се появява, след като учениците са се справили с индивидуалната. При нея те трябва да открият кое число не се среща в отговорите им от предишното задание като сметнат всеки един от числовите изрази. Ако се използва предишния пример, това няма да са числата 8 и 10. Тук най-важна е комуникацията между хлапетата. Чрез решаването на отборни задачи и работа в екип учениците практикуват своята емпатия, активно слушане, решаване на конфликти и лидерство. Накрая след като хлапетата са успели да се преборят с двете задачи, се появява анимация, с която се запознават с екологични теми. Учениците имат за задача да събират нефтени петна от океана и да го почистят от замърсяването. Накрая се зареждат нови числови изрази. Забавното приложение е предназначено „Препоръчваме учениците да играят само веднъж седмично, тъй като не е хубаво децата да се пренасищат“, обясни Ставру. В разработването на „Пукльовците“ са участвали експерти от Департамента „Психология“ към „Института за изследване на населението и човека при БАН, както и експерти от Катедра „Начална и училища педагогика“ към Факултета по науки за образованието и изкуствата при СУ „Св. Климент Охридски“. Играта е съобразена с изискванията и очакванията към учителите и учебните планове по математика за началните класове. Игрите са били и са изразили подкрепа за неговото развитие и разпространение. Освен че са забавни, игрите дават възможност за интегриране на по-пасивните и по-различни ученици, разрешаване на конфликти и подобряване на личните им взаимоотношения, а също така и стимулират учениците да постигнат по-добри резултати. Ставру обясни, че приложението е достъпно в play store на android, но пълният потенциал на играта може да се използва с код, който се закупува от учителя. Всеки преподавател разполага с готови примерни разработки на дейностите с „Пукльовците“ и текстове с инструкции за учениците, събрани в кратко методическо ръководство. Друго тяхно предимство е, че не изискват предварителна подготовка, а имат възможност за офлайн режим. На един клас пък са необходими само няколко таблета, защото на едно устройство могат да играят до 6 деца. Ставру сподели, че в момента търсят учители, които да помогнат в процеса на оценяване, като играят за определено време и споделят резултатите с екипа му под формата на карти. „Идеята е да видим какво се променя в часа с използването на приложението - има ли промяна чрез игра да спрат да говорят едно през друго, да се вслушват повече“, разказа той. От своя страна екипът работи с учителите, дава им насоки при нужда, а също така те получават безплатен абонамент за играта.", "date": "2019.01.21", "title": "Малчугани се учат да смятат с игра"}
{"url": "https://www.monitor.bg:443/bg/a/view/obvinitel-1-advokatite-njamat-imunitet-za-prestyplenija-155185", "text": "Адвокатската професия не дава имунитет срещу наказателно преследване при престъпна дейност. Това заявява в своя позиция главният прокурор Сотир Цацаров. Становището на обвинител №1 идва в отговор на отвореното писмо на председателя на Висшия адвокатски съвет Ралица Негенцова. Причина за писмото на юристите станаха обиски на адвокатски кантори преди месец, за които има издадено разрешение от съда. Обект на претърсванията бяха кантори на адвокати, представляващи интересите на приближени до банкера беглец Цветан Василев, като срещу част от тях прокуратурата повдигна обвинения за пране на пари. Сред обвиняемите е и защитникът на Цветан Василев и оръжейния бос Емилиян Гебрев – Лазар Карадалиев. Според прокуратурата през кантората на Карадалиев са прани пари в полза и на руския олигарх Константин Малофеев, който е един от благодетелите на укриващия се от българското правосъдие Василев. След претърсванията адвокатите на банкера беглец предприеха истински тв рейд, в който на дълго и широко обясниха, че са станали обект на репресия от страна на държавното обвинение заради това, че са защитници на Василев и Гебрев. Още тогава зам. главният прокурор Иван Гешев посочи, че твърденията им не отговарят на истината, а юристите ползват факта, че са адвокати, за да прикриват престъпления или да участват активно в тях. В публикуваната на сайта на Върховната касационна прокуратура позиция на обвинител №1 Сотир Цацаров също категорично се заявява, че адвокатите не се ползват с имунитет за извършени от тях престъпления. В становището се посочва, че след писмото на Негенцова, по инициатива на ръководството на прокуратурата е била проведена среща на главния прокурор с представители на адвокатския съвет. По време на разговор юристите са били запознати подробно с проведените действия по разследването по конкретното досъдебно производство. От държавното обвинение са посочили, че са били извършени обиски в канторите след постъпила справка от ДАНС, обосноваваща необходимост от спешни действия. Протоколите впоследствие са били одобрени от съда по предвидения в НПК ред. „Въпреки наличието на същата неотложност и по отношение на помещения, ползвани от три лица, упражняващи адвокатска професия, само за тях са поискани и получени предварително разрешения от съда за претърсване и изземване. В исканията до съда е отразено подробно качеството на лицата (адвокати), както и че търсените документи не представляват адвокатски книжа, нито кореспонденция между адвокат и негови клиенти. Така претърсвания в тези помещения са извършени след получено разрешение от съд за това, издадено при спазване на разпоредбите на НПК“, пише в становището на главния прокурор. В позицията си Цацаров подчертава и това, че напълно подкрепя това, че разпоредбите на Закона за адвокатурата следва да се спазват стриктно, за да се гарантира правото на всеки български адвокат свободно и независимо да упражнява своята професия. „В същото време тези разпоредби не създават имунитет срещу наказателно преследване за престъпления, извършени от лице, упражняващо адвокатска професия. Те са неприложими при събиране на доказателства, които касаят лична престъпна дейност и не са свързани с професионалната дейност като адвокат и с отношенията адвокат – клиент. Колкото е недопустимо да се нарушават професионалните права на адвокати, толкова е недопустимо адвокатски кантори да се ползват за съхраняване на документи (които не са книжа на адвоката) на други лица, с цел укриването им от разследващите органи и представянето им като кореспонденция между адвокат и клиент или адвокатски книжа“, категоричен е главният прокурор. В позицията е записано още, че ръководството на прокуратурата изразява подкрепа за намерението на Висшия адвокатски съвет да инициира промени в действащото законодателство, които да създадат допълнителни гаранции за професионалните права на адвокатите. Такива промени са нужни и по отношение на нотариусите и частните съдебни изпълнители. Затова Цацаров е възложил изготвянето на проект за инструкция за действията, които могат да се извършват от органите на досъдебното производство спрямо адвокати, нотариуси и частни съдебни изпълнители, който след това ще бъде обсъден с представители на адвокатите, нотариусите и частните съдебни изпълнители.", "date": "2019.01.21", "title": "Обвинител №1: Адвокатите нямат имунитет за престъпления "}
{"url": "https://www.monitor.bg:443/bg/a/view/vuchich-ne-izkluchva-predsrochni-izbori-v-syrbija-155170", "text": "Президентът на Сърбия Александър Вучич не изключи възможността в страната да има предсрочни парламентарни избори, предаде АФП. Това заяви Вучич днес в коментар по националната телевизия на Сърбия. Сръбският президент заяви, че в ръководството на Сръбската прогресивна партия са за предсрочни избори. \"Не изключвам изборите като възможност и идея, но това ще зависи от много други неща, които засягат бъдещето на Сърбия\", каза той. Преди това Вучич обеща, че незабавно ще насрочи избори, ако опозицията поиска това.  Анализаторите посочват, че изборите може да бъдат насрочени в края на март и началото на април.  В момента Вучич, според социологически проучвания, има подкрепата на 55 процента от населението, при това неговият рейтинг сериозно се покачи след посещението в Белград на руския президент Владимир Путин.  През последните седем седмици в Белград се провеждат масови антиправителствени демонстрации, организирани от опозицията, припомня Франс прес.", "date": "2019.01.21", "title": "Вучич не изключва предсрочни избори в Сърбия"}
{"url": "https://www.monitor.bg:443/bg/a/view/11-dyrjavi-glasuvaha-protiv-promenite-v-sferata-na-avtorskoto-pravo-v-es-155163", "text": "Шансът за промяна в авторскоправната рамка на ЕС изглежда става все по-малък. Това стана ясно, след като 11 държави гласуваха против приемането на Директивата за авторско право в цифровия единен пазар. Както стана ясно по-рано, т.нар. триалог между Европейския парламент, Европейската комисия и Съвета на ЕС бе отложен за неопределено време, въпреки че по план трябваше да се състои днес. Причината за това е фактът, че голяма част от страните-членки са се обявили против законодателното предложение дори и в \"компромисния\" му вариант, предложен в рамките на румънското председателство на Съвета на ЕС. Държавите, които не подкрепиха реформите, са Германия, Белгия, Холандия, Финландия, Словения, Италия, Полша, Швеция, Хърватия, Люксембург и Португалия. Припомняме, че директивата бе посрещната с остри критики особено от страна на технологичните компании. В основата на недоволството стоят чл. 11 и чл. 13, които предполагат въвеждането съответно на сродно право на издателите в интернет и \"проверката на входа\" на съдържанието в платформите, в които публикуват и крайните потребители. Според първото предложение на ЕК, издателите на новинарски сайтове би следвало да могат да изискат да получават  , които използват техни снимки и части от техните текстове. Чл. 13 пък предвижда въвеждането на филтър, който да проверява дали дадено съдържание, качено от потребителите, е законно и дали не нарушава ничии авторски права още преди то да бъде публикувано. Критиците видяха във въпросното предложение опит за въвеждане на \"машина за цензура\". Междувременно творци се обявиха  , в рамките на която технологичната компания разпространи какви биха били последствията, ако директивата получи зелена светлина. \"Правят се опити за манипулиране на децата и младите потребители, като им се подават неверни твърдения относно приетите промени. Истината е, че член 13 ще улесни споделянето на съдържание по справедлив начин. От друга страна ще се спре своеволното премахване на съдържание, както и други нелоялни търговски практики, до които платформи като YouTube редовно прибягват.“, гласи изявлениет на организацията „Европа за творците“.", "date": "2019.01.21", "title": "11 държави гласуваха против промените в сферата на авторското право в ЕС"}
{"url": "https://www.monitor.bg:443/bg/a/view/barishnikov-dovede-brodski-v-sofijskata-opera-155173", "text": "Навярно малко преди края на сценичния му живот, и българската публика успя да се докосне до обиколилия света емблематичен моноспектакъл „Бродски/Баришников“. За представянето му у нас големият балетист и хореограф Михаил Баришников бе пожелал специално оперна сцена и успя да преизпълни до последния ред дори трети балкон в залата на Софийската опера и в събота, и в неделя вечер. В представлението Баришников отдава почит на своя близък приятел от ранните си емигрантски години – великия поет Йосиф Бродски, затова то е повече рецитал, отколкото балетен спектакъл, повече поклон пред думите, изречени монотонно, за да изпъкнат, отколкото опит да изиграе смисъла им „с чувство“. Балетистът не рецитира, а по-скоро изговаря словото на поета, а перфектната му и на тия години пластика на моменти придава така очакваната от публиката експресия. Режисьор е прочутият латвиец Алвис Херманис. Разбира се, на 71 години Баришников едва ли е в състояние да прави някогашните скокове, с които през 60-те зашемети зрителите на балетния конкурс във Варна, както и в Русия, а после и отвъд Океана – не това е и целта точно на този пърформанс. Неслучайно в заглавието името на Бродски стои на първо място. В представлението артистът Баришников отрежда първото място на поета Бродски. Изпълнението му на негови 44 стихотворения на руски бе „подплатено“ с български титри във великолепния превод на поета Бойко Ламбовски, направен специално за събитието. Е, имаше и хора, които шумно си излизаха от залата, защото навярно са очаквали друго, както и такива, които плачеха и аплодираха артиста за да го върнат за няколко биса. И го върнаха. Моноспектакълът „Бродски/Баришников“ не получи еднозначна оценка и от артистичното съсловие в социалните мрежи. „Бях толкова зашеметена след спектакъла тази вечер, че един ентусиаст щеше да ме сгази (по моя вина), на светофара при Кристал пресякох на червено, без да ми пука... Баришников ме разрева, когато го гледах за пръв път – сега се случи същото. Искам да ме разплаче поне още веднъж!“, написа хореографът на балет „Арабеск“ Мила Искренова. Театроведът Аве Иванова обаче не бе на това мнение: „...Това е тлъста безочлива халтура, срам за майсторите – и за балетиста, и за световния режисьор Херманис. И грозно спрямо Бродски. Замислено е като халтура – рециталче, от време на време човекът прави някое въртеливо движение или току се намаже с крем, светлинки, 3d mapping, монотонност, никаква енергия – мъртво отвсякъде...“. Актьорът Владо Пенев заяви, че не е съгласен с нея. Но на въпрос дали се е развълнувал, отговаря: „По-скоро не, но това е мой проблем, не на представлението!“. „Балетистът (дори пенсиониран) има различни изразни средства... Поезията – това интимно преживяване – има нужда от друг талант за споделяне“, смята журналистът Еми Барух. Вечерта преди първия си спектакъл в София Михаил Баришников посети Народния театър и гледа спектакъла на Александър Морфов по Николай Ердман „Животът е прекрасен“, а след това отиде да поздрави актьорите и се снима с тях.", "date": "2019.01.21", "title": "Баришников доведе Бродски в Софийската опера"}
{"url": "https://www.monitor.bg:443/bg/a/view/bylgarija-ostava-treta-v-es-po-naj-nisko-syotnoshenie-dylg-sreshtu-bvp-155171", "text": "България запазва третата си позиция сред страните от Европейския съюз (ЕС) по най-ниско съотношение на държавния дълг спрямо брутния вътрешен продукт (БВП) и през третото тримесечие на 2018 г., показват данни на европейската статистическа служба Евростат, цитирани от Investor.bg. За периода юли-септември съотношението на държавния дълг на България към БВП достига 23,1% спрямо 23,8% през вторите три месеца на 2018 г. През същия период на предишната година съотношението е било още по-високо - 26,0%, или с 2,9 пр.п. повече. Дългът намалява и като стойност както на тримесечна, така и на годишна база - до 24,614 млрд. лева през третото тримесечие. Това е с 201 млн. лв. по-малко спрямо вторите три месеца на 2018 г., но и с 1,178 млрд. лева по-малко спрямо периода юли-септември на 2017 г. Страните с най-ниско съотношение на дълга към БВП за третото тримесечие на годината остават Естония (8,0%) и Люксембург (21,7%). В 14 страни членки размерът на държавния дълг продължава да надхвърля 60% от БВП (държавен дълг под 60% от БВП е един от числовите критерии за членство в еврозоната - бел. ред.). Най-високо остава съотношението в Гърция (182,2%), Италия (133,0%), Португалия (125,0%), Кипър (110,9%) и Белгия (105,4%). На тримесечна база шест страни членки бележат ръст на съотношението, 19 - спад, а в Литва и Португалия остава без промяна. Най-голямо повишение е регистрирано в Кипър (+6,9 пр.п.) и Гърция (+4,8 пр.п.), а най-голямо понижение - в Малта (-3,1 пр.п.), Словения и Хърватия (по -1,6 пр.п.) и Унгария и Чехия (по -1,4 пр.п.). На годишна база резултатите изглеждат по подобен начин. Само четири страни бележат ръст на дълга си спрямо БВП, а останалите 24 - спад. Съотношението се увеличава в Кипър (9,7 пр.п.), Гърция (7,4 пр.п.), Обединеното кралство (0,4 пр.п.) и Словакия (0,1 пр.п.). В същото време най-голям спад бележат Словения (-8,0 пр.п.), Малта (-6,8 пр.п.) и Португалия (-4,6 пр.п.). През третото тримесечие на годината средното съотношение на дълга към БВП в ЕС като цяло леко намалява - от 81,0% до 80,8%. На годишна база понижението е по-сериозно - с 1,7 пр.п. В еврозоната съотношението на държавния дълг към БВП също намалява - с 0,2 пр.п. на тримесечна база до 86,3%. На годишна база понижението е от 2,1 пр.п.", "date": "2019.01.21", "title": "България остава трета в ЕС по най-ниско съотношение дълг срещу БВП"}
{"url": "https://www.monitor.bg:443/bg/a/view/mvf-prognozira-ceni-na-petrola-pod-60-za-barel-prez-2019-ta-i-2020-ta-155175", "text": "Международният валутен фонд (МВФ) понижи прогнозата си за цената на петрола през 2019 и 2020 година до под 60 долара за барел. Това се посочва в януарския доклад на организацията \"Световни икономически перспективи\", цитиран от световните агенции. Според обновените прогнози на фонда цената на петрола ще бъде 58,95 долара за барел тази година и 58,74 долара за барел през 2002 година спрямо 69 долара и 66 долара за барел в прогнозите от октомври миналата година. Цените на петрола от август 2018 година са силно променливи под влиянието на изменението на равнището на предлагане в света, политиката на САЩ спрямо износа на ирански петрол и, напоследък, опасенията за намаляването на световното търсене. От началото на януари цените на петрола се фиксираха на равнище около 55 долара за барел, и пазарите очакваха, че те като цяло ще останат на равнище близо до това през следващите 4-5 години, посочват експерти в доклада на МВФ.", "date": "2019.01.21", "title": "МВФ прогнозира цени на петрола под $60 за барел през 2019-та и 2020-та"}
{"url": "https://www.monitor.bg:443/bg/a/view/velikobritanija-otbeljaza-rekordni-100-mlrd-liri-ot-dividenti-155174", "text": "Изплатените дивиденти в Обединеното кралство през 2018 г. са били близо 100 млрд. лири, което е нов рекорд въпреки отрицателното влияние на валутните курсове и забавянето на британския растеж, предаде АФП. Миналата година раздадените от британските компании дивиденти са се увеличили до 99,8 млрд. лири (113 млрд. евро), което е увеличение с 5,1% на годишна основа, се посочва в проучване на консултантската компания Link Asset Services. Дивидентите през 2016 са отбелязали по-голям растеж (+7,1%), както и през 2017 година (+10,8 %). Увеличението през 2018 г. се дължи, според проучването, на комбинацията от нарастване на печалбите и на извънредните дивиденти, които са били по-високи от предвиденото. Спадът на лирата през второто шестмесечие, дължащо се на несигурността около Брекзит, е ограничило частично отрицателния ефект от валутните курсове. Същите тези фактори са намалили общия брой на дивидентите с 1,3 млрд. лири годишно, основно заради повишението на лирата през първото шестмесечие. Около 40 процента от изплатените в Обединеното кралство дивиденти са в долари, така че количеството им, изчислено в лири, механично намалява. Почти всички сектори на икономиката са демонстрирали по-голяма щедрост към акционерите си. Увеличението на изплатените суми се дължи на минния сектор и на банките с възстановеното изплащане на дивиденти от банка RBS след 10 години период слаби резултати. Tютюневият гигант British American Tobacco също е е допринесъл за доброто състояние на дивидентите с по-висока сума вследствие на закупуването на американската компания Reynolds. Петролният гигант Royal Dutch Shell е компанията, която е изплатила най-много дивиденти, следвана от банка HSBC и петролната компания BP. Увеличението на дивидентите е факт въпреки слабото представяне на борсата миналата година, за което свидетелства понижението с 12,5% на водещия индекс на Лондонската борса FTSE 100.", "date": "2019.01.21", "title": "Великобритания отбеляза рекордни 100 млрд. лири от дивиденти"}
{"url": "https://www.monitor.bg:443/bg/a/view/29-ma-spaseni-ot-trafik-na-hora-155179", "text": "29 души, сред които 7 деца, са получили подкрепа в специализираните услуги за жертви на трафик към Националната комисия за борба с трафика на хора в градовете София, Бургас и Варна през 2018 г., съобщиха от институцията. Услугите предоставят възможност за настаняване на възрастни и деца непосредствено след завръщането им в страната при случаи на трансграничен трафик или при необходимост в случаите на вътрешен трафик. Според конкретните нужди, на пострадалите се предоставя хуманитарна, психологическа, социална, медицинска помощ, както и правно консултиране. През 2018 г. 10 от обгрижените са успешно интегрирани на пазара на труда. 2 от жертвите са подготвени за кандидат-студентски изпити и в момента следват в СУ „Св. Климент Охридски“ и Бургаски свободен университет. Болшинството от обгрижените лица са жени, които са въвлечени в трафик с цел сексуална експлоатация. От средата на 2018 г. подкрепа получава и мъж, който в продължение на 17 г. е експлоатиран трудово. Предоставена му е здравна, психологическа и социална подкрепа. Подготвен е за участие в наказателен процес срещу трафиканта. По време на престоя си в приюта мъжът започва и работа. През 2018 г. в Националната комисия за борба с трафика на хора са постъпили 97 сигнала за пострадали от трафик на хора. Сигналите касаят 155 души, като 130 от тях са идентифицирани като потърпевши от престъплението. 25 от случаите се отнасят до сходни престъпления, сред които нарушени трудови права, заплахи в Интернет, разпространение на порнографски материали, домашно насилие и др.", "date": "2019.01.21", "title": "29-ма спасени от трафик на хора"}
{"url": "https://www.monitor.bg:443/bg/a/view/razpitaha-v-sledstvieto-jivko-martinov-za-sudjukgejt-155180", "text": "Бившият депутат от ГЕРБ Живко Мартинов се яви днес в следствието като подсъдим по така наречения случай \"Суджукгейт\". Мартинов пристигна с двама души, най-вероятно негови адвокати, и не се спря пред медиите. На излизане също отказа да направи изявление. Бившият депутат ще бъде съден за изнудване. Според разследването той е изнудвал търговец на месо да даде 4 тона суджук, 30 кг филе \"Елена\" и 30 кг телешка пастърма за премиера Бойко Борисов. Впоследствие е установено, че нищо от тази пратка не е достигнало до министър-председателя. Живко Мартинов ще отговаря за това, че в периода от януари 2012 г. до януари 2013 г. в Добрич, при условията на продължавано престъпление, с цел да набави за себе си имотна облага, принудил бизнесмен чрез заплашване, изразяващо се в отправяне на закани, да извърши нещо противно на волята му - да му предостави от продукцията си, и с това му причинил значителни имуществени вреди в общ размер на 36 168, 20 лева, представляващи равностойността на предоставените вещи. Определената мярка за неотклонение на Мартинов е парична гаранция в размер на 20 000 лева.", "date": "2019.01.21", "title": "Разпитаха в следствието Живко  Мартинов за „Суджукгейт“"}
{"url": "https://www.monitor.bg:443/bg/a/view/samobrysnachka-ubi-27-godishen-v-banjata-155155", "text": "Електрическа самобръсначка уби 27 годишен мъж в бургаското село Черни връх. Трагичният инцидент е станал днес след обяд в дома на загиналия Диян Мангъров. Младият мъж влязъл в банята и си взел душ, а после решил да скъси брадата си с електрическа самобръсначка. Той включил уреда в елмрежата, без да съобрази, че е стъпил бос върху мокрия под. Последвал мощен токов удар, който покосил Диян на място. По време на инцидента в дома е имало негови роднини, които веднага повикали линейка. Медиците обаче установили, че младият мъж е загинал на място. Трагичната вест обиколи светкавично малкото селце, в което всички се познават. \"Голяма драма за семейството. Толкова нелепа смърт, всички сме потресени. Жалко за момчето и за близките му. Ако беше сложил джапанки, сега щеше да е жив\", коментираха съседите. Диян не бил семеен, но имал сериозна приятелка, с която планирали да заживеят заедно. По случая е образувано разследване. Криминалисти проверяват версията за късо съединение в елинсталацията и дали електрическата самобръсначка е била в изправно състояние. ", "date": "2019.01.21", "title": "Самобръсначка уби 27-годишен в банята"}
{"url": "https://www.monitor.bg:443/bg/a/view/cvetan-sokolov-mvp-s-22-tochki-sreshtu-trentino-155178", "text": "Цветан Соколов стана най-полезен играч (MVP) при победата на своя отбор \"Кучина Лубе\" като гост над бившия му тим \"Трентино\" с 3:1 (20,-23, 22, 20) в дербито от 18-ия кръг на италианската волейболна Суперлига. Диагоналът беше най-резултатен с 22 точки (1 блок), Хуанторена направи 16 (1 блок), а другите двама кубинци - Симон и Леал - по 12 т. За \"Трентино\" с 16 (1 блок, 1 ас) отличникът беше италианският национал Лука Ветори, американецът Аарон Ръсел добави 13 (2 блока). Въпреки успеха пред 4000 зрители в Тренто, платили билети средно по 13,5 евро, \"Лубе\" остана трети в класирането с 41 точки, \"Трентино\" е втори с 44, а \"Сър Сейфти\" (Перуджа) първи с 45. В следващия кръг на 27 януари е българското дерби - \"Лубе\" на Соколов срещу \"Веро Волей\" (Монца) на Виктор Йосифов. Йосифов завърши с 11 т. (4 блока, 2 аса) за тима на Монца при загубата с 1:3 (13,-20,-19,-20) от \"Киоене\" (Падуа). Така \"Веро Волей\" остана 8-и с 24 т., а \"Киоене\" - 7-и с 26. Тодор Скримов се развихри с 13 т. (1 ас) при победата на \"Тоно Калипо\" като домакин на \"Консар\" (Равена). С 18 завърши съотборникът му Едуардо Барето, а 17 има Мохамед Ал-Нашади. \"Тоно Калипо\" е 10-и с 19 точки. Матей Казийски пак беше на ниво за \"Калцедония\" (Верона) с 16 т. (1 ас) за 3:1 (17,-18, 23, 22) над \"Глобо Банка\" (Сора). Тимът на Верона е 8-и с 29 т. Бившата капитанка на националките Елица Василева пък се класира със Савино дел Бене\" за 1/2-финалите на Купата на Италия при жените, след загубата с 2:3 (22, 20,-20,-20,-18) от \"Ил Бизонте\" и победа с 3:1 в първия мач. Василева беше титуляр в първите спечелени гейма и записа 9 точки (1 ас, 1 блок).", "date": "2019.01.21", "title": "Цветан Соколов MVP с 22 точки срещу \"Трентино\""}
{"url": "https://www.monitor.bg:443/bg/a/view/svetovnata-1-prekloni-glava-pred-serena-v-melbyrn-155153", "text": "Седемкратната шампионка Серена Уилямс (САЩ) отстрани водачката в световната ранглиста Симона Халеп (Рум) в 1/8-финален мач на Australian Open. 37-годишната американка, която е 16-а поставена, се справи с румънката с 6:1, 4:6, 6:4 за 1.47 часа игра. Халеп загуби всичките си подавания в първия сет, преди да се мобилизира във втория и да се добере до трета част. Въпреки това тя спря серията на Уилямс от 21 поредни сета в Австралия. \"Чувствах се все едно съм блъсната от влак в първия сет. Всичко се случваше прекалено бързо за мене“, призна след мача Халеп. \"Това беше един много напрегнат мач, с някои невероятни точки. Наистина се нуждаех да подобря играта си, защото тя е номер 1 в света. Симона е страхотен тенисист“, каза на корта Серена. Нейното следващо препятствие по пътя към 24-а титла от Шлема ще е седмата поставена Каролина Плишкова (Чех), която отстрани Гарбине Мугуруса (Исп) с 6:3, 6:1. В другия четвъртфинал ще се срещнат Наоми Осака (Яп), надиграла Анастасия Севастова (Лат) с 4:6, 6:3, 6:4, и Елина Свитолина (Укр), която се справи с Медисън Кийс (САЩ) с 6:2, 1:6, 6:1 При мъжете борбата напусна №4 в схемата Александър Зверев (Гер), който отстъпи пред полуфиналиста от 2016 г. Милош Раонич (Кан) след 1:6, 1:6, 6:7(5). Поставеният под номер 16 Раонич пласира 16 аса. 21-годишният германец допусна шест пробива в първите два сета и ядосан от слабата си игра счупи ракетата си, удряйки я девет пъти в корта. На четвъртфиналите Раонич ще играе с Люка Пуй (Фр), който достигна за първи път в кариерата си до този етап след победа над 11-ия поставен Борна Чорич (Хър) с 6:7(4), 6:4, 7:5, 7:6(2). Водачът при мъжете Новак Джокович (Сър) не допусна изненада и се справи, макар и в 4 сета, с Даниил Медведев (Рус) с 6:4, 6:7(5), 6:2, 6:3. На 1/4-финалите негов съперник ще бъде Кей Нишикори (Яп), който оцеля в продължил над 5 часа мач срещу Пабло Кареньо-Буста - 6:7(8), 4:6, 7:6(4), 6:4, 7:6(8). Испанецът напусна бесен корта и отказа да поздрави съдията на стола, след като не му даде исканото преигравана на точката при 8:5 в трайбрека на петия сет.", "date": "2019.01.21", "title": "Световната №1 преклони глава пред Серена в Мелбърн"}
{"url": "https://www.monitor.bg:443/bg/a/view/kalin-vrachanski-se-zavryshta-na-malkija-ekran-s-gospodin-h-i-moreto-snimki-155169", "text": "Актьорът Калин Врачански ще се завърне на малкия екран с новия сериал „Господин Х и морето“, който ще стартира напролет в ефира на Нова тв. Поредицата, за която терен за снимки даде морската ни столица Варна, стана известна с работното си заглавие „Фалшив герой“. Сюжетът на комедията с криминални нотки ще се върти около героя на Врачански, който ще влезе по необичаен начин в живота на четири жени, в чиито роли ще видим Алекс Сърчаджиева, Доротея Толева, Станислава Николова и Ина Добрева. Запознанството им ще представи с хумор малките и големите лъжи в живота, фалша в човешките отношения и щастието от това да свалиш маската, която носиш. Първата от карето дами е амбициозната Ася, която е съпруга на общински съветник. Втората е Ваня - бивш модел, който вярва в нещо, но не прави нищо, за да сбъдне желанията си. Катя пък е много мнителна, майка на едно от децата, които също участват и имат своето място в развитието на сюжета. Напролет стартират още разследващата криминална драма „Дяволското гърло“ и седми сезон на „Откраднат живот“, който този път ще мине под надслова „Любовта лекува“.", "date": "2019.01.21", "title": "Калин Врачански се завръща на малкия екран с „Господин Х и морето“ (СНИМКИ)"}
{"url": "https://www.monitor.bg:443/bg/a/view/ford-mondeo-sreshtu-zalog-2-20-lv-v-topolovgrad-155154", "text": "Леката кола \"Форд Мондео\" от \"Втори шанс\" за \"6 от 49\" е най-скъпата печалба в специалния тираж №6 на БСТ. Спечели я щастливец, пуснал в Тополовград фиш с една комбинация за \"6 от 49\", но в абонамент за 2 тиража, на обща стойност 2,20 лв. При начални цени за този модел от 44 000 лева инвестицията на новия собственик на луксозния автомобил се е върнала цели 20 000 пъти. В тиража най-много пари донесоха на двама късметлии двете петици по 12 670,20 лева в I теглене на \"5 от 35\". Едната падна заедно с 10 четворки по 76,30 и 10 тройки по 4,50 лв., от което се събраха 13 478,20 лева. Ударът е направен с фиш със 7 числа пълно комбиниране (ПК) в 1 област, 3 области обикновено попълване е 4 комбинации за \"Тото Джокер\" за 17,60 лв. Другата беше уцелена заедно с 4 четворки и 4 тройки и от това се набра сумата 12 993,40 лева. Фишът е със 7 числа по система №1 в 1 област, 3 области обикновено попълване и 10 комбинации за \"джокера\" за 10,40 лв. Джакпотът в \"6 от 49\" скочи с нови 160 743,86 лв. от специалния тираж с цена на комбинация по 1,20 лв. и достигна 7 266 920,56 лева. До тираж №7 се очаква той да стигне 7,4 млн. лева. В \"6 от 42\" се събират към 800 000 лв., в \"5/50 - 1/12 Зодиак\" си стоят 3-те милиона лева, а в \"Рожден ден\" ще има над 22 000. Така се събират общо над 11,2 млн. лева.  Числа - (11, 13, 14, 17, 31, 42); 6 - няма, 5 - 11 по 4040,30 лв., 4 - по 65,20 лв., 3 - по 4,10 лв.; ДЖАКПОТ: 7 266 920,56 лв.  Числа - (4, 5, 9, 15, 32, 40); 6 - няма, 5 - 5 по 3126,00 лв., 4 - по 41,40 лв., 3 - по 3,50 лв.; ДЖАКПОТ: 778 294,19 лв. \"5 от 35\": I теглене - (5, 13, 23, 25, 29); 5 - 2 по 12 670,20 лв., 4 - по 76,30 лв., 3 - по 4,50 лв.; II теглене - (5, 7, 12, 22, 25); 5 - 4 по 6335,10 лв., 4 - по 92,80 лв., 3 - по 4,90 лв.  Числа - (4, 25, 30, 39, 40); Зодия 4 - Рак; 5+1 - няма, 5 - няма, 4+1 - няма, 4 - няма, 3+1 - 11 по 100,00 лв., 3 - 123 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв; ДЖАКПОТ: 3 000 000,00 лв.  Позиции - (1, 6, 8); Цифри – (1, 9, 4); 3 - 5 по 6101,60 лв., 2 - 1200 по 25,40 лв.; 25,40 лв.; ДЖАКПОТ: 0,00 лв.  Година 90, месец 09, дата 15, ден 3; I група - няма, II - 3 по 166,10 лв., III - 1 от 398,60 лв., IV - 6 по 41,50 лв., V - 5 по 49,80 лв., VI - 4 по 49,80 лв., VII - 11 по 22,70 лв., VIII - 35 по 5,70 лв., IX - 54 по 5,50 лв., X - по 4,30 лв., XI по 2,30 лв., XII - по 1,70 лв., XIII - по 2,20 лв., XIV - по 1,30 лв., XV - по 1,00 лв.; ДЖАКПОТ: 21 661,81 лв.                     6/49               579493328            Тополовград", "date": "2019.01.21", "title": "\"Форд Мондео\" срещу залог 2,20 лв. в Тополовград"}
{"url": "https://www.monitor.bg:443/bg/a/view/viceprezidentyt-ilijana-jotova-zadgranichni-drujestva-ne-trjabva-da-davat-dokument-za-bylgarski-proizhod-155167", "text": "Категорично съм против задгранични дружества да имат право да дават удостоверения за български произход, съобщи вицепрезидентът Илияна Йотова на работна среща на журналисти с Комисията по българско гражданство. „Тези дружества тук представят някаква регистрация в чужбина, за да получат лиценз от Държавната агенция за българите в чужбина, но тъй като те са регистрирани в чужбина не могат да бъдат контролирани в България. Там в тези дружества може да се генерира корупция“, обясни Йотова. Тя напомни, че ДАБЧ е лицензирала част от задграничните дружества. „В Закона за българите в чужбина никъде не е спомената ДАБЧ. Тя е създадена с решение на Министерски съвет. Законът за българите в чужбина регламентира Съвет за българите в чужбина, но този орган не съществува. запълнено със съдържание, не автоматично агенцията да бъде превърната в такова“, каза още Йотова. Тя обясни, че като вицепрезидент, който дава или отнема българско гражданство, няма никакъв механизъм за контрол на удостоверенията за български произход. Всеки път обаче, когато получи предложение за даване на българско гражданство на човек, заявяващ български произход, тя внимателно преглежда какво пише в удостоверението за произход. „В някои удостоверения пише, че лицето е от български произход, но без информация откъде идва този произход. В тези случаи връщам преписката за допълнителна проверка в ДАБЧ и ако не получа допълнителна информация не давам българско гражданство“, категорична е Йотова. Тя обясни още, че нито една институция в страната не следи колко души от новите българи остават да живеят в България. Това се оказва енигма, но според информация на вицепрезидента в огромната си част получилите българско гражданство Само в столичния район „Средец“ има 35-36 000 души със служебен адрес. Придобиването на българско гражданство става по два начина: с акта на раждане или чрез молба за получаването му. Условие за получаването му е един от критериите: български произход, брак с български гражданин, заради заслуги /по предложение на министър/, инвестиции в страната в определени размери, хуманитарен статут. Най-голям брой молби са от хора с български произход. Той се удостоверява със специален документ от ДАБЧ. Ако искането за гражданство е заради инвестиции, трябва да се представи документ от Агенцията за инвестиции. Молбата се подава до министъра на правосъдието. Тя се съгласува с ДАНС и МВР, които проверяват дали този човек не е опасен. След това преписката се внася в Съвета по гражданство. Негов председател е зам.-министър на правосъдието и има 9-ма членове, представители на институции от изпълнителната власт – МВР, ДАНС, министерство на здравеопазването, министерство на правосъдието, ДАБЧ, МВнР, ГРАО, Агенцията за бежанците и представител на вицепрезидента. Съветът по гражданство заседава при ½ присъствие и взема решения с 2/3. Следващата стъпка е министърът на правосъдието да направи предложение до вицепрезидента за даване или отнемане на българско гражданство на определено лице. „Аз работя добре с министерство на правосъдието“, каза Йотова. Оттам преписката постъпва в Комисията по българско гражданство, която е постоянно действащ съвещателен орган към вицепрезидента. Тази комисия се състои от 3-ма души, назначени с указ на президента. Тя прави последна проверка на искането, като изпраща писма до съответните институции, в които иска потвърждение за статута на желаещия гражданство. „Това се прави заради Шенгенската информационна система, тъй като процедурата е дълга и докато е протичала той може да е извършил престъпление“, обясни Йотова. Указите за даване или отнемане на гражданство влизат в сила от деня на тяхното издаване. Те подлежат на преподписване от министъра на правосъдието, не се обнародват, не се издават преписи от тях, не са публични, но се пазят, не подлежат на съдебен, а на конституционен контрол. След указа министерство на правосъдието издава удостоверение за българско гражданство. През 2003 г. притежаващите български паспорт са могли да пътуват без визи в 58 държави, сега Притежаването на български паспорт дава възможност и за безплатна медицинска помощ при спешни състояния в ЕС. Вицепрезидентът е категорична, че владеенето на български език трябва да бъде задължително условие за получаването на българско гражданство. „Законодателят да реши I или II ниво на владеене на българския език е необходимо. Според мен трябва да е II ниво. Не е достатъчно само удостоверение за български произход. В бившите съветски републики в архивите се пази информация за произход, но има държави със специализирана политика за асимилиране на населението, имало е заличаване и там е трудно да се извади удостоверение за произход. Трябва да бъде премахната процедурата за вадене на удостоверение за произход и да бъде заменена с владеене на български език. Трябва да се прецени нещо и в церемонията. Ние едва ли не им даваме паспорта по пощата. Тия хора трябва да чуят поне веднъж химна на България и да се закълнат пред знамето“, категорична е Йотова. Молбите да освобождаване от българско гражданство са малко, те обикновено са от млади българи, които работят в службите за сигурност в държави, където не е разрешено двойно гражданство. Няма случай вицепрезидентът да е издал указ за българско гражданство и правосъдният министър да не го е подписал.", "date": "2019.01.21", "title": "Илияна Йотова: Задгранични дружества не трябва да дават документ за български произход"}
{"url": "https://www.monitor.bg:443/bg/a/view/iztyrvaha-karakal-zad-novotela-v-plovdiv-155150", "text": "Екзотичен домашен питомец бе засечен да се разхожда най-спокойно в района на Новотела в Пловдив. Снимка на каракала обиколи социалните мрежи и предизвика безброй коментари. Няколко часа, след като каракалът бе заснет и фотосите придобиха публичност, близка на стопанката му обяви във Фейсбук, че животното се е прибрало само в дома си. „Как може диво животно да е пуснато на свобода в града? Ще се побърка горкото животинче в големия град! Не са ли уведомени институциите?!”, бяха само част от коментарите, които събраха снимките на каракала. Същото екзотично животно само преди няколко месеца отново бе заснето от потребител на фейсбук група за Пловдив. Тогава каракалът бе воден чинно на каишка от стопанката си, която го разхождаше из район „Северен” в Пловдив. Пак преди няколко месеца най-вероятно същият каракал отново бе избягал от дома си и се наложило ветеринарни лекари да го търсят, за да го упоят. Акцията тогава минала без медиен шум. Ветеринарните лекари успели да открият животното, да го упоят и да го върнат на стопанката му. „По този случай още преди няколко месеца е подаден сигнал до Агенцията по храните”, коментираха потребители на социалната мрежа.", "date": "2019.01.21", "title": "Изтърваха каракал зад Новотела в Пловдив"}
{"url": "https://www.monitor.bg:443/bg/a/view/na-babin-den-shterkata-na-chakyrdykova-ritualno-izmi-rycete-na-doktorite-v-goce-delchev-155168", "text": "Традицията на Бабин ден  беше спазена в АГ-отделението на болницата \"Иван Скендеров\" в Гоце Делчев, като  родилката, която имаше честта да полее ръцете на лекарите и акушерките, бе дъщерята на известната и обичана народна певица Николина Чакърдъкова - Мария Чакърдъкова-Бакалова. Младата жена само преди броени дни роди своя син Христо в Гоцеделчевската болница и отправи топли благодарности и сърдечни пожелания към целия екип на АГ-отделението: \"На всички млади жени, на които им предстои да станат майки и да родят своето дете препоръчвам да го направят тук, в нашата болница в Гоце Делчев. Имаме прекрасни лекари и акушерки, много добри условия и от нашата болница по-хубаво място няма\", категорична бе младата майка Мария. На свой ред щастливата баба Николина Чакърдъкова също изказа своята благодарност към всеотдайния екип на АГ - отделението, към техния висок професионализъм и човешко отношение: \"Ходила съм на толкова много места в страната и съм видяла в какво състояние са болниците - празни, няма лекари, мизерия, няма апаратура. Тук дължим огромна благодарност на ръководството на общината, че направи всичко възможно да запази болницата и да привлече млади лекари, както и на всички работещи в различните отделения, които наистина дават всичко от себе си за нашето здраве\", призна развълнуваната Николина Чакърдъкова. Кметът на община Гоце Делчев Владимир Москов, заедно със воите заместници, присъстваха на ритуала и подариха на отделението парична сума. АГ-отделението на Гоцеделчевската болница е сред най-натоварените в областта. Днес, отделението за новородени бе пълно с 15 бебета, а рано сутринта се роди още едно момиченце. ", "date": "2019.01.21", "title": "Щерката на Чакърдъкова изми ръцете на докторите в Гоце Делчев"}
{"url": "https://www.monitor.bg:443/bg/a/view/el-maestro-s-konsko-v-cska-manolev-se-razbolja-155165", "text": "Треньорът на ЦСКА Нестор Ел Маестро не пропусна да скастри играчите си след загубата с 1:3 в контролата с унгарския „Академия Пушкаш“. Въпреки че „червените“ играха с голяма част от резервите, спецът заяви, че това не е оправдание за поражението. \"Този мач със сигурност оставя лоши чувства у нас, сподели треньорът на ЦСКА. - Малко като зов за събуждане. Бих могъл да измисля много основателни оправдания за резултата, но няма да го направя пред медиите, нито пред отбора\", коментира специалистът. Той разкри още, че присъединилият се по-късно късно към подготовката Жеферсон още не е готов за игра, а Станислав Манолев е болен и с темпаратура, като не тренира. Следващата контрола на ЦСКА е на 23 януари срещу „Шанхай“ (Шенхуа).", "date": "2019.01.21", "title": "Ел Маестро с конско в ЦСКА, Манолев се разболя"}
{"url": "https://www.monitor.bg:443/bg/a/view/brekzit-ne-spira-bg-studentite-za-velikobritanija-155157", "text": "Несигурността около Брекзит не е отказала българските кандидат-студенти да продължат висшето си образование във Великобритания. Това коментират консултантите от ЕДЛАНТА. Според тях към 15-и януари дори се наблюдава леко увеличение на броя на кандидатурите за британски университети спрямо същия период на миналата година. Най-популярни сред българските кандидат-студенти са специалностите в сферата на компютърни, инженерни и био-науки, бизнес и мениджмънт, медии и дизайн на компютърни игри. През последната седмица британският парламент беше сцена на бурни дебати и драматични събития. Планът на министър-председателя Тереза Мей за напускане на Европейския съюз бе отхвърлен с огромно мнозинство, но само ден след това вотът на недоверие, предложен от опозицията, се провали и правителството на Мей запази властовите си позициите, както и отговорността да предложи приемлив вариант за Брекзит. Коментаторите обсъждат, че оттук нататък има няколко сценария с различна степен на приемливост и вероятност за осъществяване. Все по-настойчиво се говори и за втори референдум, към момента. Така или иначе несигурността остава. Създалата се ситуация на Великобритания, в ролята й на най-желана от българските кандидат-студенти дестинация за висше образование, може да повлияе по различен начин на настоящите и бъдещите студенти. За тези, които в момента учат в университет на Острова, както и за тези, които ще започнат бакалавърска или магистърска програма през есента на 2019-а, последните събития нямат драматичен характер. Те ще могат да продължат образованието си и да се възползват от възможността за финансиране чрез студентски заем, независимо дали и кога Брекзит ще се случи. Въпросителните остават за онези, които имат намерение да следват на Острова от 2020-та година нататък. Въпреки че на 15-ти януари изтече първият краен срок за кандидатстване в британските университети, за прием. Голяма част от университетите приемат т.нар. “late applications\" за много от предлаганите специалности и \"закъснелите кандидатури\" имат реален шанс да бъдат успешни. За кандидатстването са необходими: академична справка или диплома за завършено средно (или съответно висше) образование, мотивационно есе и препоръка (за магистратура препоръките трябва да са две). Ако все още не е държан сертификатен изпит по английски език (сред тях са IELTS, CAE, CPE или TOEFL), може да се подаде кандидатура с прогнозен резултат.", "date": "2019.01.21", "title": "Брекзит не спира БГ студентите за Великобритания"}
{"url": "https://www.monitor.bg:443/bg/a/view/ek-ne-tyrsete-otgovori-ot-bruksel-vreme-e-da-govori-london-155138", "text": "Не търсете отговори от Брюксел, време е да говори Лондон. Това заяви днес говорител на Европейската комисия в отговор на въпроси, свързани с оттеглянето на Великобритания от ЕС. Говорителят не пожела да уточни съдържанието на разговора в петък между председателя на ЕК Жан-Клод Юнкер и британския премиер Тереза Мей. Той отбеляза единствено, че двамата събеседници са обменили мнения и информация и ще поддържат връзка. Говорителят се въздържа от оценка на различните предположения от последните дни какво ще бъде необходимо, за да продължи процесът по оттеглянето на Великобритания. В отговор на въпрос той отбеляза, че предпазната мярка за ирландската граница е част от споразумението между ЕС и Лондон, което не подлежи на предоговаряне. Междувременно министърът на външните работи на Германия Хайко Маас заяви, че европейските министри искат да чуят какво иска Обединеното кралство, пише \"Гардиън\". Маас направи коментара преди първата среща на Съвета на министрите на външните работи на ЕС за тази година. Всички силно желаем да разберем какво ще каже Лондон днес, подчерта той. Ние знаем Лондон какво не иска, сега трябва да разберем какво искат и за какво могат да съберат мнозинство в парламента, така че да започнем да преговаряме с нашите колеги от Лондон и да разговаряме как да избегнем \"твърд\" Брекзит, Брекзит без споразумение, обясни Маас. Изглежда, че всеки иска това, така че е възможно, продължи външният министър. Запитан дали има доверие на премиера Тереза Мей, той отговори положително. Но на въпрос дали не е \"твърде късно\", Маас заяви: \"Наистина не знам\". Според него важно е да се избегне \"твърда\" граница между Ирландия и Северна Ирландия. \"Европа е мирен проект и Европа не може да направи нещо, което води до избухване на конфликти в някои части на Европа, където отдавна е спокойно\", отбеляза Маас. Междувременно икономическият министър на Германия Петер Алтмайер намекна, че Мей злоупотребява с доверието на ЕС, като поставя партийните политики пред националния интерес.", "date": "2019.01.21", "title": "ЕК: Не търсете отговори от Брюксел,  време е да говори Лондон"}
{"url": "https://www.monitor.bg:443/bg/a/view/djakov-syrdit-na-hubchev-che-ne-e-nacional-155162", "text": "Капитанът на „Лудогорец“ Светослав Дяков изрази недоволството си, че не попада в националния отбор. Халфът призна, че досега не е получил обяснения от селекционера Петър Хубчев, въпреки че се представя на ниво с екипа на „орлите“. „Честно казано, до ден днешен нямам представа защо не ме викат вече в националния отбор, сподели Дяков пред Sportal.bg. - Не са ми казали нито дума. Когато си мъж, трябва да казваш причината в очите, а не да мълчиш. Разочарован съм от треньорското ръководство в националния отбор. Явно нямам качества за националния тим, но не обелват нито дума”, допълни халфът. Той не пропусна да коментира и назначението на Георги Дерменджиев начело на „Левски“, след като двамата дълги години бяха заедно в Разград. „Дерменджиев е добър човек и треньора, пожелавам му успех в „Левски“, но успехите му да стигат до мястото зад „Лудогорец“, коментира Дяков.", "date": "2019.01.21", "title": "Дяков сърдит на Хубчев, че не е национал"}
{"url": "https://www.monitor.bg:443/bg/a/view/mesi-schupi-rekord-i-za-zlatna-rezerva-155160", "text": "Лионел Меси отново спаси “Барселона” от голям резил. Каталунците приеха опашкаря “Леганес” в мач от 20-ия кръг на Ла Лига. В 65-ата минута резултатът беше 1:1. Като резерва се появи Меси, който беше оставен извън титулярите, за да почива. “Барса” поведе бързо след асистенция на звездата си, а след това самият Меси оформи крайното 3:1. Това е попадение №22 за аржентинеца в Ла Лига, когато той е резерва. Няма друг футболист в историята с толкова много голове, когато той не е започвал сред стартовите 11 и така звездата вече държи рекорда за „златна резерва“. Лоша новина за тима е, че Усман Дембеле за пореден път се контузи и ще отсъства 15 дни. След победата „Барса“ успя да запази разликата от 5 точки с втория „Атлетико“ (М). В същото време каталунският гранд е на крачка от сензационен трансфер, гръмнаха местните медии. Става въпрос за Кевин-Принс Боатенг, който в момента е част от непретенциозния италиански „Сасуоло“. Очаква се той да доиграе сезона като преотстъпен на „Камп Ноу“. Подобна сделка е повече от изненадваща, тъй като се смяташе, че Боатенг е в залеза на кариерата си. Той обаче се радва на подкрепа от треньора на „Барса“ Ернесто Валверде и ако се представи добре до края на сезона, опцията за постоянен трансфер е на стойност 8 милиона евро.", "date": "2019.01.21", "title": "Меси счупи рекорд и за „златна резерва“"}
{"url": "https://www.monitor.bg:443/bg/a/view/silistra-i-razgrad-s-naj-mnogo-falshivi-telkove-155143", "text": "Силистра и Разград са с най-много фалшиви телкове, стана ясно от думите на зам. главния прокурор Иван Гешев. Проверките били разпоредени от министър-председателя Бойко Борисов и от главния прокурор Сотир Цацаров. Прокуратурата установила, че 28 на сто от всички отпуснати пенсии в Силистра били инвалидни. В селата Черник, Вокил, Овен и Поройно пък всеки втори пенсионер бил с медицинска експертиза. Веднага след тях по фалшиви телкове се нареждали Разград, Враца, Габрово, Монтана и Перник. В останалите областни градове процентите били по-ниски. По думите на Гешев обикновено тези, които взимали инвалидна пенсия, били предимно социално слаби. „Около 70% от разпитаните лица нито какви документи са необходими за издаване на ТЕЛК, нито от колко души се състои комисията“, обясни Иван Гешев. Държавата давала за инвалиди 1,7 млрд. лв. и още около 600 млн. лв. за други социални помощи, сред които са финансовата подкрепа, безплатните винетки, средства за рехабилитация. Анализът на прокуратурата показал още, че не са рядкост и случаите на  „Стотици милиони „изтичат в пясъка“ и не стигат до реалните хора, които имат нужда от тези пари – инвалидите. Каква е щетата за здравната каса по клинични пътеки пък никой не може да каже“, уточни Гешев. По думите му било странно, че осигурителният институт дава парите, но няма никакъв контрол върху хората, които ги получават и върху лекарските комисии. Голяма част от епикризите и диагнозите на болните били еднакви. Предимно става думи коментира главният секретар на МВР Ивайло Иванов. Всяка четвърта новоотпусната пенсия за деветмесечието на 2018 г. е била заради общо заболяване, уточни Ивайло Иванов, който е управител на НОИ. По думите му в някои области на страната инвалидите пенсионери под 65 години достигали до 70%.От прокуратурата пък уточниха, че при проверките имало случаи на жена, за която имало документ, че е с 93 процента неработоспособност, а в същото време работела като шивачка. До издаването на фалшива медицинска експертиза се стигало чрез посредници, като в Силистра това струвало по 600 лв. В големите областни градове обаче тарифата достигала до 2500 лв. В схемата бил замесен и бивш кмет, в чиято къща били намерени стотици документи, сред които лични карти, празни бланки за ТЕЛК и медицински документи. До момента са образувани 4 досъдебни производства. По останалите случаи все още се работи, като от прокуратурата уточниха, че това не е моментна кампания, а ще продължи през цялата година.", "date": "2019.01.21", "title": "Силистра и Разград с най-много фалшиви ТЕЛК-ове (ОБНОВЕНА)"}
{"url": "https://www.monitor.bg:443/bg/a/view/desetki-kone-umirat-obledeneni-pod-hija-paskal-155141", "text": "Десетки коне стоят обледенени на ръба на живота край пътя под хижа Паскал край Пирдоп. Това съобщи във фейсбук Мария Дамянова.  Според свидетели, видели животните от пътя, те са премръзнали, стоят неподвижни, а сред тях имало и бременни.  Сигнал за бедстващите коне е получен на телефон 112 в 0,39 минути днес, съобщиха от столичната дирекцията на МВР. Уведомени за сигнала са РУ-Пирдоп и община Пирдоп.  Днес по обяд са подадени сигнали и в БАБХ за измръзналите коне. Тече проверка по случая, коментираха от агенцията пред \"Монитор\".", "date": "2019.01.21", "title": "Десетки коне умират обледенени под хижа Паскал"}
{"url": "https://www.monitor.bg:443/bg/a/view/koncheto-i-lebedyt-ot-detstvoto-na-rusenci-vlizat-v-muzeja-155142", "text": "„Кончето“ и „Лебедът“ от някогашния фризьорски салон на ул. „Петко Д. Петков“ в Русе влизат в музея. Двата въртящи се стола, свързани с детските спомени на много русенци, са извадени от забравата и вече са част от една от експозициите. Поколения русенски деца си спомнят как родителите им са ги водили в салона да ги подстрижат. След 1944 г. се създават кооперативи, а бръснарите са обединени в ТПК „Хигиена“. В Русе управлението е било на ул. „Петко Д.Петков“, където се е намирал и един от най-представителните за времето си салони. Специално за децата имало два стола - „Кончето“ и „Лебедът“. В миналото малчуганите масово били подстригвани „на паничка“ или „нула номер“, като второто се възприемало и като наказание. На „Кончето“ са качвали по-големите деца, а на „Лебедът“ – по-малките. Двата детски въртящи се стола са съхранени през годините и дарени на музея. Артефактите от близкото минало са експонирани на последния етаж на Екомузея с аквариум.", "date": "2019.01.21", "title": "„Кончето“ и „Лебедът“ от детството на русенци влизат в музея"}
{"url": "https://www.monitor.bg:443/bg/a/view/minchev-vikna-debutant-za-macha-s-rusija-155140", "text": "Старши треньорът на националния отбор по баскетбол за мъже Любомир Минчев включи един дебютант за последния прозорец от квалификациите за световното първенство в Китай. България приема Русия на 21 февруари в \"Арена Ботевград\", а на 24-и завършва с гостуване на Босна и Херцеговина в Зеница. Минчев обяви 16 състезатели, като в състава за пръв път в тази кампания попадна капитанът на „Академик Бултекс 99“ (Пд) Васил Бачев, както и младият Йордан Минчев, който бе използван в предквалификациите. От тима отпадна Николай Вангелов, но са включени играещите в Евролигата Александър Везенков и Дий Бост, които още не знаят дали ще бъдат освободени от клубните си отбори. В неделя вечер Везенков беше в основата на трудния успеха на „Олимпиакос“ със 73:68 над „Холаргос“ след продължение, като гост в мач от 14-ия кръг на гръцката лига. Българското крило завърши с 15 точки, 6 от които в допълнителните 5 минути, както и 5 борби, 2 асистенции, 1 чадър и коефициент 17 за 30 минути игра. Александър Везенков (Олимпиакос, Гърция), Александър Янев (Берое), Божидар Аврамов (Левски Лукойл), Васил Бачев (Академик Бултекс 99), Венцислав Петков (Балкан), Джейсън Уошбърн (Клуж Напока, Румъния), Дий Бост (Химки Москва, Русия), Димитър Димитров (Балкан), Йордан Минчев (Истанбул ББ, Турция), Николай Стоянов (Берое), Павел Маринов (Каен, Франция), Станимир Маринов (Клуж Напока, Румъния), Станислав Ваклинов (Берое), Христо Захариев (Левски Лукойл), Цветомир Чернокожев (Академик София), Чавдар Костов (Работнички Скопие).", "date": "2019.01.21", "title": "Минчев викна дебютант за мача с Русия"}
{"url": "https://www.monitor.bg:443/bg/a/view/soni-izrita-r-kelly-155146", "text": "Лейбълът RCA, който е собственост на Сони Мюзик, прекрати договора си с R. Kelly и остави изпълнителя без издател, след като се грижеше за него в последните седем години. Това се случва дни след излъчването на документалния филм „Surviving R. Kelly“ и въпреки че арендби звездата отхвърли всички обвинения в сексуално насилие, отправени към него от различни жени. Към момента няма официално потвърждение нито от компанията, нито от артиста, но новината е подкрепена от различни източници пред медийни институции като списанията Rolling Stone, Billboard и Variety. заяви пред Variety неназован служител на лейбъла. Името на R. Kelly дори вече е изтрито от списъците с артисти на уебсайта на RCA. Преди седмица пък, протестен банер прелетя над офисите на Сони в Калифорния. Той гласеше, че певецът трябва да бъде уволнен от лейбъла след обвиненията в сексуално насилие. Шоуто във въздуха беше организирано от женската организация Ultraviolet, а лозунга гласеше: Списание Rolling Stone пък цитира Дон Ръсел – съветник и консултант на певеца, че по договор му остават още два албума с този издател. Въпреки това статуса на тези проекти не е ясен към момента. Лебълът няма нищо общо и с последните тави на R. Kelly - „Born to My Music“ и „I Admit“. Не са в позиция да се разправят с подобни случаи като на R. Kelly. Той самият няма проблем с RCA. Мисля че е надраснал RCA. Готов е за следващия етап от живота си. Има смисъл само да си стиснат ръцете и да си кажат: Този влак измина маршрута си и ви пожелавам всичко най-хубаво и нека продължим напред”, обясни Ръсел. Арендби изпълнителят за пореден път отрече всички обвинения срещу себе си чрез адвоката си Стийв Грийберг на изслушването на 11 януари. Точно юристът заяви пред Асошиейтид прес: Междувременно полицията в Джорджия потвърди, че срещу певеца се води криминално разследване след излъчването на документалния филм „Surviving R. Kelly“. Междувременно голяма част от колегите на R.Kelly се отдръпнаха и отрекоха от него. Една от малкото, които не заеха тази позиция е соул иконата Ерика Баду. Затова тя отнесе и хиляди критики. Твърди се, че по време на свои концерт след излизането на документалната лента, е защитила близкия си приятел с думите: Надявам се да вижда светлината на деня и да преодолее това. Но вие казвате: Май*ата му! Виж, това не е любов. Това не е безусловно. Но какво ще стане ако някой от хората, нападнати от R. Kelly стане на свой ред насилник, ще го разпънем ли на кръст? Как да направим това? Просто гледна точка, по която трябва да помислим“. Мнението на изпълнителката на „Apple Tree“ буквално взриви мнозинството и се наложи тя да пусне разяснение в Инстаграма си: Странно ли ви е? Това е всичко, което казах. Всичко останало е изфабрикувано или извадено от контекста“. Коментарът и е публикуван непосредствено след като режисьорът на „Surviving R. Kelly“ заяви, че Баду му е отказала да се включи във филма. Двамата с R. Kelly са изключително близки приятели, а тя намеква, че продължава да „обича“ звездата. В друг свой пост тя заявява: Много от феновете й вече се отдръпнаха от нея и я обвиниха, че подкрепя „изнасилвач и педофил“.", "date": "2019.01.21", "title": "Сони изрита R. Kelly"}
{"url": "https://www.monitor.bg:443/bg/a/view/rim-iska-sankcii-za-parij-zaradi-migrantite-155145", "text": "Вицепремиерът на Италия и политически лидер на управляващото движение „Пет звезди“ Луиджи ди Майо обяви Франция за главен виновник за продължаващия мигрантски натиск от Африка към Европа. Видният политик поиска Европейският съюз да санкционира Париж за неоколониалната му политика и за все по-жестокото обедняване на населението на Черния континент. Една продължаваща според вицепремиера от десетилетия екдплоатация, която принуждавала африканците да търсят спасение в други страни и най-вече в тези от Европа. „Става дума за десетки африкански страни – заяви Ди Майо пред съмишленици в намиращия се източно от Рим град Авецано, - в които Франция печата свои собствени пари – т.нар. колониален франк, с който финансира френския обществен дълг. Ако Франция нямаше африканските си колонии, които трябва да бъдат наричани точно така, тя щеше да бъде петнайсета световна икономическа криза. А тя е една от първите най-вече благодарение на далаверите си в Африка. И ако искаме да спрем емиграционния поток, ние ттрябва да се заемем с тази тема и в ООН, не само в общоевропейските институции! Ние трябва да ги оставим на мира и те ще намерят сили да решат проблемите си!“ – подчерта италианският вицепремиер, който е също така министър на икономическото развитие, труда и социалната политика. В изявлението си в Авецано Ди Майо отправи остра поименна критика срещу самия френски президент Емануел Макрон, който според вицепремиера в Рим леел крокодилски сълзи за загиналите в Средиземно море мигранти от Африка, а после финансирал вътрешния си дълг с парите от експлоатацията на африканците. Близо 400 мигранти бяха спасени в неделя край бреговете на Либия. Всички операции бяха координирани от либийската служба за брегова охрана, съобщи италианското министерство на вътрешните работи. По данни на ведомството са подпомогнати общо 393 мигранти, чиито лодки са претърпели бедствие, и всички спасени са откарани в различни либийски градове.  В някои случаи корабокрушенците са били спасени от катери на либийската брегова охрана. Сто бедстващи мигранти, очаквали помощ в морето от вчера сутринта, са били качени на изпратен в зоната търговски кораб, плаващ под флага на Сиера Леоне, който пътува в момента към Мисрата. Италианският вицепремиер и вътрешен министър Матео Салвини изрази задоволство от спасителните операции, като заяви, че \"сътрудничеството (с Либия) дава плодове\". По-рано операциите от този тип в Средиземноморието бяха координирани от италианската брегова охрана и спасените бяха доставяни в пристанища на Апенините.", "date": "2019.01.21", "title": "Рим иска санкции за Париж заради мигрантите "}
{"url": "https://www.monitor.bg:443/bg/a/view/majka-na-dve-momicheta-polja-na-akusherkite-v-bolnica-trakija-155144", "text": "Майка на две момичета, второто родено само преди ден, поля вода и подаде сапуна на завеждащия АГ-отделението в старозагорската болница „Тракия“ д-р Калина Пиперкова за Бабинден. И двете раждания на 34-годишната казанлъчанка Лилия Попова са минали по нормален начин, коментираха от екипа и припомниха, че от създаването на отделението преди 11 години до сега при тях са се родили 4 779 момченца и момиченца. През миналите 12 месеца тук са проплакали 7 двойки близнаци при общо 523 бебета, като броят им е с 16 повече спрямо 2017-а. Родените през 2018 г. момчета в Болница „Тракия“ са 281, а момичетата- 242. От две години броят на момченцата е по-голям. По – голям е и броят на родените с цезарево сечение 314 срещу 202, въпреки подкрепата на акушер-гинеколозите за нормално раждане. За първите 20 дни тук са проплакали 35 бебета. За 11-те години от откриването на Болница „Тракия“ АГ-отделението се утвърди и като един от предпочитаните центрове по гинекологична хирургия, в която се извършват предимно безкръвни лапароскопски операции. Под ръководството на д-р Пиперкова в отделението работят редица утвърдени АГ-специалисти: д-р Стефан Бузалов; д.м., д-р Пламен Янев; д-р Иван Иванов; д-р Таня Начева; д-р Виолета Иванова; д-р Татяна Гидикова; главната акушерка Жана Маринова, младите попълнения - акушер-гинекологът Ясен Трифонов и специализантът Божидар Василев, както и много други опитни акушери и помощен персонал.", "date": "2019.01.21", "title": "Майка на две момичета поля на акушерките в болница „Тракия“"}
{"url": "https://www.monitor.bg:443/bg/a/view/prestrukturirat-propusnatite-uroci-prez-gripnata-vakancija-155148", "text": "Пропуснатият по време на грипната ваканция материал ще бъде преструктуриран, за да не се допуска изоставане на учениците, съобщиха от пресцентъра на Министерството на образованието. Всеки учител ще трябва да прецени как да навакса уроците и да уведоми директора на училището. Дните без учебни занятия няма да бъдат отучвани. Оценките на децата ще бъдат оформени навреме и първият учебен срок ще приключи по график - на 4 февруари. Вторият срок започва на 6 февруари. В момента в грипна ваканция са 593 училища в страната. До 22 януари няма да се учи в областите Бургас, Стара Загора и Шумен. До 23 януари - в Ямбол, Перник, Пазарджик и Смолян. В областите Добрич, Пловдив и София-област е обявена грипна епидемия с предписания за преустановяване на занятията в училищата.", "date": "2019.01.21", "title": "Преструктурират пропуснатите уроци през грипната ваканция "}
{"url": "https://www.monitor.bg:443/bg/a/view/bracigovo-ne-iska-ploshtadka-za-reciklirane-na-plastmasovi-otpadyci-155132", "text": "Жителите на Брацигово подготвят протест в знак на несъгласие за изграждане на площадка за рециклиране на пластмасови отпадъци. Инвестиционното намерение е на фирма с чуждестранни собственици и бъдещата площадка е замислена да се простира в двора на бившия завод за производство на домакински съдове. Там се предвижда да бъдат отворени две поточни линии, а договорът за наемане на някогашното предприятие „Каомет“ е бил подписан още през миналия октомври. От Басейнова дирекция вече са позволили бъдещото производство, като са дали писмено становище, че то няма да уврежда природата и водите, тъй като промишлената вода ще изтича в градската канализация. Водата, необходима за процеса на рециклиране, ще постъпва от подземни сонди, както и от мрежата за питейно – битови нужди. Намерението на двамата съдружници от „Европейска рециклираща група“ – Джоу Шидан и Янг Ванг е да преработват пластмасови отпадъци с обем от 20 000 тона годишно. Във въздуха няма да бъдат емитирани опасни вещества и вредни емисии. Въпреки бъдещите уверения на чуждестранните инвеститори местните жители са категорични, че площадката ще бъде опасна за минералните извори в града, откъдето си наливат вода не само брациговци, но и гости от други населени места, както и за маслодайните рози и туризма в родопското градче. Бъдещото производство се намира в близост до защитена зона BG0002063 „Западни Родопи” за опазване на дивите птици, включена в списъка от защитени зони. Отворена е и подписка, а гражданите могат да изпратят възражения на имейлите на родопската община и на РИОСВ-Пазарджик. Срокът за това е 14 дни, а те изтичат на 25 януари. Кметът на община Брацигово Петко Петков по този повод ще даде пресконференция във вторник.  ", "date": "2019.01.21", "title": "Брацигово не иска площадка за рециклиране на пластмасови отпадъци"}
{"url": "https://www.monitor.bg:443/bg/a/view/es-naloji-sankcii-na-slujiteli-na-ruskoto-voenno-razuznavane-155130", "text": "Съветът на ЕС съобщи, че налага санкции на деветима граждани и една организация заради разпространение на химически оръжия. Сред поставените в списъка са двама представители на руското военно разузнаване (ГРУ), както и ръководителят на управлението и негов заместник. Отбелязва се, че те са отговорни за притежание, пренасяне и използване в Солсбъри на нервнопаралитично вещество през март миналата година. Налагат се също санкции на сирийски изследователски институт, отговорен за развитието и производството на химически оръжия, както и на петима официални сирийски представители, пряко замесени в дейността на института. Наложените забрани са за пътуване до ЕС и запор на имущество на организациите. Граждани и организации от ЕС повече нямат право да осигуряват средства за поставените в списъка. Отбелязва се, че решението ще бъде поместено още днес в Официалния вестник на ЕС, с което влиза в сила. Кремъл дава негативна оценка за намерението на ЕС да наложи санкции, по-специално във връзка със \"случая Скрипал\". Това заяви пред журналисти говорителят на Кремъл Дмитрий Песков, запитан как реагират на това решение руските власти. В отговор на журналистически въпрос за намерението на ЕС да санкционира неколцина души, включително двамата руснаци, обвинени за отравянето на бившия руски двоен агент Сергей Скрипал във Великобритания - Александър Петров и Руслан Боширов, говорителят на Кремъл изтъкна, че \"те са заподозрени без основания, досега не са прозвучали никакви доказателства\". \"Всички сме запознати с комплекта прочути вече снимки на тези двама граждани във Великобритания. Но същевременно има много снимки на руски граждани във Великобритания и те не представляват пряко доказателство. Не знаем да има по-съществени и по-конкретни доказателства, затова имаме негативно отношение към подобни решения\", обясни Песков.", "date": "2019.01.21", "title": "ЕС наложи санкции на  служители на руското  военно разузнаване"}
{"url": "https://www.monitor.bg:443/bg/a/view/obviniha-ariana-grande-v-plagiatstvo-155139", "text": "Поп звездата Ариана Гранде е поредната звезда, набедена в плагиатство. Под светлината на прожекторите попадна песента й 7 Rings, а вече няколко изпълнители проплакаха, че миловидната певица е откраднала идеи от тях за парчето си. Първо проговори Солджа Бой, според когото Гранде е взела част от текста към неговия проект Pretty Boy Swag и ги е пласирала в своя хит. категоричен е рапърът. Ту Чейнз също предяви претенции. По думите му певицата е изплагиатствала сюжета на клипа си от този на неговата песен Door Swanging. Рап-изпълнителката Принсес Нокиа също обвини Гранде в кражба. Нейните обвинения също гравитират около текста на 7 Rings. Според нея, той е копиран от нейното парче Mine. Нещо повече, фенове също изкритикуваха песента на Гранде. Причината - певицата си била \"присвоила\" културата на чернокожите, като дори спекулирала и със загара си.", "date": "2019.01.21", "title": "Обвиниха Ариана Гранде в плагиатство"}
{"url": "https://www.monitor.bg:443/bg/a/view/demi-lovato-se-vyrna-v-zvukozapisnoto-studio-155129", "text": "Бившата старлетка на \"Дисни\" Демо Ловато е отново в звукозаписното студио и работи върху следващия си музикален проект. Това разкри източник, близък до певицата, пред HollywoodLife. казва неназования приближен до Ловато, като уточнява, че изпълнителката на Tell Me You Love Me се готви да пусне първия си сингъл след като предозира през лятото миналата година малко преди церемонията за раздаването на наградите \"Грами\" през февруари. Самата певица все още не е коментирала връщането си на сцената. Припомняме, че тя заяви, че ще си вземе творческа почивка, след като бе приета по спешност в болница след предозиране с хероин.", "date": "2019.01.21", "title": "Деми Ловато се върна в звукозаписното студио"}
{"url": "https://www.monitor.bg:443/bg/a/view/roditeli-na-deca-bez-jasla-mogat-da-poiskat-detegledach-155133", "text": "1514 родители са се върнали на работа, след като държавата им е осигурила безплатна бавачка по проект „Родители в заетост“. Това отчитат от Агенцията по заетостта за първите два приема на програмата. През май 2018 г. от възможността се бяха възползвали 849 семейства. Това означава, че за шест месеца тези, на които държавата е осигурила детегледачка, са се увеличили почти двойно. В новия прием, който е отворен от днес и ще продължи до 28 февруари, право да се възползват от услугата имат лица, чиито деца са до 12-годишни. При одобрени 1514 родители общият брой на подадените заявления е 2997, което означава, че или желаещите са били повече от обявения прием, или не са изпратили всички необходими документи. През предходния прием 109 от подалите заявления бяха определени като недопустими. За да имат право на държавна бавачка тези, чиито деца са до 5-годишни, не трябва да са записани в детска ясла или градина. От възможността могат да се възползват и многодетни родители на подрастващи до 12 години, които са се върнали на работа и децата им посещават детски ясли/градини, както и училище. Право да кандидатстват имат и безработни майки, които са регистрирани в бюрата по труда. С приоритет при разглеждане на документите са самотните родители. В предходния прием се наблюдаваше спад на подадените заявления от уязвими групи. Тогава бяха подадени най-много молби на територията на София, Пловдив и Ловеч. Максималният срок за получаване на услугата „детегледач“ е до 18 месеца или до навършване на 5 или на 12 години на детето. Безработните родители трябва да започнат работа до 4 месеца след като им е осигурена услугата за отглеждане на дете. Освен осигуряване на бавачка за децата с програмата се цели и предоставяне на възможност за заетост на безработните. Детегледачи могат да бъдат както младежи до 29 г., така и хора над 30 г. и българи в неравностойно положение на пазара на труда. Одобрени да се включат в проекта са 2501 безработни, като общият брой на желаещите е бил 3449. Бавачките ще бъдат наети на трудов договор на пълно работно време. Възнаграждението е в размер на минималната работна заплата, която в момента е 560 лв. В случай че лицето полага грижи за второ или повече деца, се предвижда и допълнително заплащане в размер на половината от минималната работна заплата.", "date": "2019.01.21", "title": "Плащат детегледачката на 1514 родители с малки хлапета (ОБНОВЕНА)"}
{"url": "https://www.monitor.bg:443/bg/a/view/razbiha-koncepcijata-na-tolstoj-vseki-e-shtastliv-po-svoj-nachin-155131", "text": "Докато за изразяването на отвращение е необходимо само едно изражение на лицето, да се предаде щастие са нужни 17 - свидетелство за многообразието от форми на радост, наслада, удовлетворение, сочи американско изследване. Така учените разбиват концепцията на гениалния руски писател Лев Толстой, според когото всички щастливи семейства си приличат, а всяко нещастно семейство е нещастно по своему. Според учените, за да покажат страх, хората използват три лицеви изражения, за да изразят изненада - четири, а за да демонстрират тъга и гняв - по пет. Изследователите обясняват, че нюансите в изразяването на щастие могат да се доловят дори в това колко е широка изписаната на лицето усмивка или в бръчиците около очите.  \"Резултатите от проучването ни очароваха, защото свидетелстват за сложния характер на щастието. Щастието действа като социална спойка и се нуждае от многообразие от лицеви изражения. Същевременно отвращението си е просто отвращение\", казва Алекс Мартинес от изследователския екип от университета на Охайо.  Проучването показва, че хората могат да конфигурират лицата си по хиляди начини, за да предават емоции - от гняв и тъга до буйна радост. Само 35 лицеви изражения обаче са сходни в различните култури. За целите на изследването специалистите са подбрали списък от 821 думи на английски език, описващи различни чувства, след което са ги използвали, за да потърсят в интернет изображения на човешки лица.  Думите са били преведени на различни езици и включени в търсачките, популярни в 31 страни на различни континенти, за да бъдат изтеглени равен брой изображения. Специалистите са открили приблизително 7,2 милиона лицеви изражения сред различни култури. С помощта на компютърни алгоритми учените са установили, че човешкото лице може да се конфигурира по 16 384 уникални начина, комбинирайки различни мускули по разнообразни маниери. Изследователите след това са сортирали милионите изражения по категории, търсейки онези, които изразяват сходни емоции в различните култури. Специалистите са открили само 35.", "date": "2019.01.21", "title": "Разбиха концепцията на Толстой: Всеки е щастлив по свой начин "}
{"url": "https://www.monitor.bg:443/bg/a/view/nimic-natiska-gyrcija-za-dogovora-ot-prespa-155136", "text": "Специалният пратеник на ООН в разговорите между Скопие и Атина по въпроса за името Матю Нимиц призова Гърция да ратифицира договора от Преспа, след като македонската страна изпълни своите задължения, съобщи МИА. В писмена декларация, публикувана от пресслужбата на ООН, Нимиц заяви, че правителството в Скопие на 16 януари официално е информирало правителството в Атина и него, като специален пратеник, че е завършена процедурата за промяна на конституцията в съответствие с договора от Преспа, с което е изпълнило своята част от задълженията.  С нетърпение очаквам завършването на процеса по ратифициране на договора в Република Гърция, посочва Нимиц. ООН и той, като посредник, продължават да са посветени на процеса и на сътрудничество с двете страни за окончателно решаване на различията между тях, се казва в съобщението.  Според информации от Атина парламентът на Гърция късно днес трябваше да започне процедурата по ратифициране на Преспанския договор. Председателят на парламента Никос Вуцис заяви, че очаква цялата процедура да приключи с гласуване до края на тази седмица. В неделя в Атина се състоя огромен митинг срещу намерението на кабинета на Ципрас да ратифицира договора от Преспа.", "date": "2019.01.21", "title": "Нимиц натиска Гърция  за договора от Преспа"}
{"url": "https://www.monitor.bg:443/bg/a/view/21-mln-leva-v-budjeta-za-zdrave-v-sofija-155135", "text": "21 млн. лева са заложени за здравеопазване в актуализирания бюджет на Столична община. Това стана ясно от думите на кмета на София Йорданка Фандъкова, която заедно със своя заместник Дончо Барбалов отбеляза Бабинден в Първа АГ болница „Света София“. Двамата присъстваха на ритуала \"миене на ръце\". Така 10 млн. лв., от тези общо 21 млн. лв., ще са за за дофинансиране на общинските болници. Други около 6,5 млн. лв. ще отидат за инвестиции, а около 5 млн. лв. за строителство на нови детски ясли. По думите на Фандъкова ще бъдат изградени две сгради за яслени групи в районите \"Триадица\" и \"Красно село\", тъй като там има недостиг. В общинската програма за медицински сестри ще бъдат включени и стипендии за подготовка на акушерки, съобщи Фандъкова. Идеята е подготвените кадри да работят в общинските болници. Инвестициите на общината в болница „Света София“ са около 1,5 млн. лв., а лечебното заведение е получило общо около 2,5 млн. лева. Направена е цялостна реконструкция на три отделения в болницата. Фандъкова инспектира изцяло обновеното отделение по хирургия на млечната жлеза, като общината е финансирала ремонта с 250 000 лв. В двете общински АГ болници за миналата година са се родили 4758 бебета, а в \"Света София\" от началото на тази година - 140 бебета. Дончо Барбалов пък коментира актуализирания проект на бюджет на общината. Увеличен е бюджетът за купуване на нови влакове за третата линия на метрото. По думите на Барбалов - по оперативната програма се доставят 20 влака, а предложението е да бъдат купени още 10 влака, че да има достатъчна честота на движение на влаковете. Има и завишаване на парите за отчуждаване на имоти. При първоначалния вариант парите са били 8 млн. лв., а сега се предлага да са 10 млн. лв. като най-много са от имотния данък, както и данъците за МПС, такса „смет“ и данък за възмездно придобиване. Иначе самият Барбалов коментира в профила си във Фейсбук параметрите на бюджета на София. И през 2019 г. общината ще инвестира в инфраструктурата на града, като приоритетите са за осигуряване на по-чиста околна среда и подобряване на качеството на въздуха. С около 90 млн. лева поече са парите в капиталовата програма. Самият бюджет трябва да се одобри на сесията на СОС на 31 януари. С 2 млн. лева ще се повече парите за отчуждаване. Основните проекти са за изграждане на паркове, градини и зелени площи, както и тези в транспортната инфраструктура, изграждането на третия метродиаметър, модернизацията на градския транспорт, закупуването на 13 нови трамвая и др. 4,5 млн. повече са и парите за образователна инфраструктура. През годината ще се изграждат общо 16 детски градини и ще бъдат пуснати в експлоатация 6 детски заведения, а с нови корпуси ще се разширят две самостоятелни детски ясли за общо 5 млн. лева. Така недостигът в яслите щял да се намали със 120 места. 22 млн. лв. ще бъдат отпуснати през т.г. допълнително и за покупката на 10 нови метровлака. Мотрисите са на обща стойност 88 млн. лв. и ще бъдат доставени в рамките на 3 години. Така новите мотриси за третата метролиния в София стават  общо 30. Близо 5 млн. лв. са предвидени за изграждане и реновиране на детски площадки по районите, а за основен ремонт на паркове и градини са разчетени 9,9 млн. лв.", "date": "2019.01.21", "title": "21 млн. лева в бюджета за здраве в София"}
{"url": "https://www.monitor.bg:443/bg/a/view/ozi-pusna-plushen-prilep-s-othapana-glava-155134", "text": "Ози Озбърн пусна необичаен мърчандайз със своето лого за да отбележи 37 години от най-шокиращата, но и запомняща се глава в историята на живите рок концерти. Фронтменът на Black Sabbath предизвика истински ужас в публиката през 1982-а, когато по време на концерт в Айова на сцената отхапа главата на истински прилеп. Животното, което най-вероятно е било вече мъртво, е било подхвърлено на сцената от фен. Секунди, след като му откъсва главата със зъби, Ози осъзнава, че това не е гумена играчка и веднага е откаран в болница. За да отбележи този паметен момент, метъл иконата пусна плюшен прилеп, чиято глава може да се маха. “Днес отбелязвам 37 години откакто отхапах главата на онзи ш**ан прилеп! Празнувайте и вие с тази плюше3на играчка с отделяща се глава“, написа Озбърн в Туитър. Закачливият мърчандайз обаче хич не е евтин. Продава се ексклузивно в официалния сайт на музиканта и струва 40 долара. Не е изненадващо обаче, че още на предварителна продажба е изчерпан и съвсем скоро се очаква да се появи в интернет на двойно по-голяма цена. Наскоро Озбърн направи жест към бившия барабанист на соловите си проекти Лее Керслейк, който в края на 2018-та беше диагностициран с последна фаза на рак. Едно от последните му желания било да притежава платинените албуми, по които са работили заедно и Ози му ги изпрати.", "date": "2019.01.21", "title": "Ози пусна плюшен прилеп с отхапана глава"}
{"url": "https://www.monitor.bg:443/bg/a/view/benzindjii-skochiha-sreshtu-ukrivaneto-na-statistikata-za-iznosa-155121", "text": "Дребни търговци и превозвачи скочиха на Закона за статистиката, забраняващ публикуването на данни за износа на течни горива от България. Според тях само чрез прозрачност на тази информация ще може по-лесно да се пребори сивият сектор в страната. По време на втората си от началото на годината пресконференция от Националното сдружение на търговци и превозвачи на горива поставиха под съмнение твърденията, че в страната ежедневно се продават по 3 млн. л контрабандно гориво, при обща консумация от 6 млн. литра. По думите на председателя на организацията Симо Симов подобен размер на контрабандата означава, че всеки ден в страната влизат по 100 цистерни с нелегално гориво и митниците не си гледат работата. Във връзка с изчисленията на друга браншова организация от горивния сектор за 1 млрд. лв. щети от сивия сектор, той каза, че въпросните щети могат да бъдат и от фиктивен износ. Симов планира да предложи на финансовото министерство да обявят награда за откриването на въпросната сума. Той добави, че сдружението остава в стачна готовност заради промените в закона за горивата, които според неговите членове ощетяват дребните търговци в полза на едрите. Дребните търговци протестират срещу изискването за банкова гаранция от 20 хил. лв. за всяка бензиностанция. Законът трябваше да влезе в сила на 28 януари, но правителството предложи на парламента да го отложи за след шест месеца. Това стана след като освен дребните търговци срещу закона се обявиха и компаниите от минната индустрия, строителството и металургията. Причината е, че с измененията те също ще бъдат затруднени да зареждат машините си. Българската петролно-газова асоциация, обединяваща големите компании в бранша, от своя страна настоява влизането в сила на закона да не се отлага с аргумента, че така ще се ограничи сивият сектор. Асоциацията дори излезе от КРИБ, защото работодателската организация, заедно с АИКБ настояват за отлагане на закона. Междувременно пък Националното сдружение на търговци и превозвачи на горива, става член на КРИБ и на АИКБ. От сдружението на дребните търговци обявиха още, че целта му не е да сваля правителството и е благодарно за съществуващия диалог. \"Не сме политически обвързани, нямаме политическа нагласа, приемаме помощ от всеки, който ни подаде ръка\", заяви Симов като добави, че единствено БСП е отказала да приеме нейни представители. Той изрази специална благодарност към омбудсмана Мая Манолова, сезирала Конституционния съд за спорните текстове.", "date": "2019.01.21", "title": "Бензинджии скочиха срещу укриването на статистиката за износа"}
{"url": "https://www.monitor.bg:443/bg/a/view/nadrusan-spretna-ekshyn-s-bmv-po-ulicite-na-sliven-155120", "text": "Пореден екшън по улиците на Сливен , при който е бил блъснат полицейски автомобил спретна надрусан с амфети и метаамфети местен джигит, чийто БМВ Х5 било спряно за проверка от пътни полицаи. Гонката е стартирала на 19 януари, около 15,40 часа по булевард „Янко Сакъзов“, продължила по улиците около центъра, а на червен светофар при кръстовището на „Хаджи Димитър“ с „Братя Миладинови“  е настъпило сблъскване с патрулка и изчакваща зелен сигнал кола. След още няколко рисковани маневри и опасно поведение на пътя немското возило все пак било спряно в близост до до блок №23 в квартал „Даме Груев“, където водачът му, 33-годишният Илко Ангелинов от новозагорското село Сокол бил закопчан с белезници. Проверката за употреба на наркотици е показала положителен резултата за амфетамин и метамфетамин. Образувано е досъдебно производство. Младият мъж има зад гърба си половин дузина присъди и още толкова висящи производства за кражби, грабежи, държане на наркотици и оказване съпротива на държавни служители.Джамбазов е задържан с прокурорска заповед за 72 часа, поискано е оставянето му в ареста за постоянно.", "date": "2019.01.21", "title": "Надрусан спретна екшън с БМВ по улиците на Сливен"}
{"url": "https://www.monitor.bg:443/bg/a/view/izljazyl-ot-zatvora-predi-mesec-prebi-baba-za-35-lv-155119", "text": "Излязъл от затвора малко преди нова година, жител на планинското градче Гурково, преби почти до смърт 84-годишна жена, за да й отнеме 35 лева. Тежкият инцидент е станал минути преди полунощ в неделя, когато възрастната вдовица Иванка Койчева вече си била легнала. Нападателят, 40-годишният обитател на т.нар. „Долната махала“ Кольо Рашков влязъл с взлом в стаичката  и започнал да бие с юмруци по главата жертвата, настоявайки да му предаде спестяванията си. Опитите на баба Иванка да му обясни, че все още не е получила пенсията си съвсем го вбесили и той я хвърлил като парцал на пода, след което й нанесъл няколко тежки ритника в ребрата и тя припаднала. Изпадналият в амок рецидивист, който има зад гърба си четири ефективни присъди и няколко условни за кражби, побоища и грабежи пребъркал дрехите и мебелите в отчаяно търсене на пари, но в крайна сметка открил едва 35 лева на банкноти и стотинки и избягал през разбитата от ритника му врата. След като се свестила жертвата успяла да подаде сигнал на националния телефонен номер 112, пристигналите на място служители на гурковския полицейски участък за броени часове стигнали до извършителя. Рашков е бил задържан преди обяд в понеделник на градския пазар, където на един от продавачите направили впечатление кървавите петна по връхната му дреха. От РУ „Полиция“ – Казанлък уточниха, че циганинът е задържан за 72 часа с прокурорска заповед, образувано е досъдебно производство, очаква се да бъде поискано постоянното му оставяне в ареста. Битата жена е настанена в болницата, на този етап лекарите твърдят, че няма пряка опасност за живота й. Около 3 200 са жителите на град Гурково, над 1/3 са ромите в двете цигански махали, коментира кметът на общината Иван Иванов. Още по-тежко било положението в село Паничерево, където над 70 на сто са от ромски произход. Жители на градчето изригнаха за случилото се с настояване Рашков да бъде линчуван, а фамилията му изселена.", "date": "2019.01.21", "title": "Излязъл от затвора преди месец преби баба за 35 лв"}
{"url": "https://www.monitor.bg:443/bg/a/view/izpisaha-antonija-petrova-ot-bolnicata-snimka-155137", "text": "Мис България 2009 Антония Петрова и първородната й рожба вече са изписани от болницата. Младата майка дари със син съпруга си Ивайло Батинков навръх имения си ден - 17 януари. Затова повечето фенове предполагаха, че момченцето ще носи името Антон. То обаче се казва Благовест, като дядо си по бащина линия. Миската с юридически ценз роди наследника си естествено и призовава всички бъдещи майки да последват примера й. Природата го е измислила съвършено, а и всичко е възможно и се случва по най-добрия начин, когато се довериш на правилните специалисти. Пожелавам на всеки това най-велико щастие! Бог ни благослови, с Блага Вест - Благовест, нека Св. Антоний го закриля!“, написа чаровната блондинка в социалните мрежи. Припомняме, че Антония и Ивайло си казаха заветното „да“ едва три месеца след първата си среща, като организираха празненството в Гърция. Бившият шеф на болница „Токуда“ отправил предложението към избраницата си с пръстен на майка си и то във вечерта, в която запознали родителите си. Наскоро Антония даде заявка, че на втория месец след раждането семейството отново ще потегли на пътешествие. По техни сметки, докато е бил в корема на майка си, Благовест е посетил 4 континента и 17 държави.", "date": "2019.01.21", "title": "Изписаха Антония Петрова от болницата (СНИМКА)"}
{"url": "https://www.monitor.bg:443/bg/a/view/tralovta-i-negovijat-goti-s-naj-mnogo-nominacii-za-zlatnata-malinka-155128", "text": "Джон Траволта и последният филм с негово участие „Готи“ са фаворитите за тазгодишните антинагради „Златната малинка“. По традиция, номинациите за статуетките излязоха ден преди тези за призовете „Оскар“, като заглавието за мафиотския бос Джон Готи се разписва с общо шест шанса за „триумф“. Сред категориите, в които лентата е номинирана, са за най-лош филм, сценарий, актьор и най-лоша екранна двойка за Траволта и съпругата му Кели Престън. Номинациите за \"Златните малинки\" се правят от жури, което включва около 1000 души от 46 американски щата и 27 страни. За антинаградата могат да бъдат номинирани филми, излезли по екраните в САЩ и Канада през годината. Наградата отличава най-лошите и със съмнителна стойност кинотворби, а самата статуетка представлява пластмасова малинка, покрита със златна боя и цена под 5 долара. Междувременно стана ясно, че тази година с две номинации за „най-лош актьор“ се разписва и президентът на САЩ Доналд Тръмп. До това се стигна след участието му като самия себе си в документалните филми \"Смъртта на една нация\" (Death of a Nation) на Динеш Д'Соуза и \"Фаренхайт 11/9\" на Майкъл Мур.", "date": "2019.01.21", "title": "Траволта и неговият „Готи“ с най-много номинации за „Златната малинка“"}
{"url": "https://www.monitor.bg:443/bg/a/view/patriarh-neofit-reshavame-za-makedonskata-cyrkva-shtom-se-reshi-imeto-na-dyrjavata-155124", "text": "Светият синод ще придвижи и обсъди въпроса за Македонската православна църква, когато се реши името на държава. Това заяви патриарх Неофит, който е и Софийски митрополит след Светата Литургия по повод неговия имен ден. Тя беше отслужена в храма „Света Неделя“ в столицата. През септември 2017 г. Македонската църква поиска съдействието на Българската православна църква, за да бъде вдигнаха от нея схизмата, която й беше наложена преди близо петдесет години, когато се отдели от юрисдикцията на Сръбската православна църква. Във вторник синодът се събира на първото си заседание от зимната сесия, която продължава до петък. Според предварителния дневен ред архиереите трябва да разгледат въпроса за новосъздадената с томос от патирарх Вартоломей Православна църква в Украйна, която е напълно независима от Московската патриаршия. Синодалните старци трябва да решат дали ще признаят новата автокефална структура в православието или не. Освен това, те ще бъдат уведомени и за реда, по който всяка митрополия трябва да изпраща по двама или трима човека на обучение в Сметната палата. Там служителите или свещениците ще бъдат обучавани как да искат пари от националния бюджет, който от тази година поема заплатите и осигуровките им, как да ги изразходват и как да ги отчитат. Според новия Закон за вероизповеданията за тази цел на Българската православна църква се предоставят до 15 млн. лв. всяка година, като точната сума зависи от възможностите на фиска.", "date": "2019.01.21", "title": "Патриарх Неофит: Решаваме за Македонската църква, щом се реши името на държавата"}
{"url": "https://www.monitor.bg:443/bg/a/view/spipaha-muleta-na-izmamnici-v-kotel-155127", "text": "Двама мъже, участници в схема за телефонни измами на територията на Сливенска област, са задържани в хода на образувано досъдебно производство по жалба на 72-годишна жителка на град котел. Възрастната Ганка Мецова подала жалбата си в местото РУ „Полиция“ на 18 януари. В нея тя обяснила, че на същата дата е получила многобройни обаждания на домашния си телефон първоначално от непознати, които я заплашили с мъчения, ако не им предаде спестяванията си, а след това от мъж, който се представил за началник на криминалните в Сливен. Последният я „помолил“ да се включи в акция за задържане на опасни престъпници, в чийто дири били влезли неговите подчинени. Тя трябвало да предостави временно наличните си пари и бижута, които ще й бъдат върнати още на същия ден от министъра на вътрешните работи в присъствието на телевизионен екип. На 20 януари са задържани 50-годишният жител на Котел Атанас Караколев и ортакът му от град Елена Павел Кръстев на 33 години. При обиските от тях са иззети подхвърлените от баба Ганка 2 000 лв и купчина златни накити. Работата по разкриване и документиране на престъпната им дейност продължава. Според запознати с досъдебното производство обажданията са били направени най-вероятно от Румъния с тамошни СИМ-карти.", "date": "2019.01.21", "title": "Спипаха мулета на измамници в Котел"}
{"url": "https://www.monitor.bg:443/bg/a/view/kmetyt-na-stara-zagora-dade-zaden-otkazva-se-ot-delata-si-za-obida-vyv-fb-155122", "text": "Старозагорският градоначалник Живко Тодоров, който кара своя втори мандат обяви, че отегля подадените в местния съд 4 жалби срещу потребители на социалните мрежи, от чийто коментари се почувствал обиден и оклеветен. „Може би като представител на местната власт беше грешка да водя такива дела, защото едва ли не се тълкуват като посегателство на свободата на словото. А това в никакъв случай не е била моята цел. Никога не съм бил против всеки да има мнение и да изразява своето становище. Най-малкото пък искам да спра критиките. Те са нещо градивно и помагат на  всяка една власт да коригира проблемите“, заяви в неделя на нарочно свикана пресконференция Тодоров. „Нормално и  човешко, когато на човек му дадат да прочете за нецензурни реплики по негов адрес той по някакъв начин да се мотивира и да се почувства засегнат. Така е било и в моя случай. И смятам, че чисто човешки повечето хора ще ме разберат“, допълни кметът. Поискал е 5 000 лв за нанесени неимуществени вреди. Аналогични са исканията му и срещу останалите трима активно пищещи във ФБ мъже. Съдът даде ход на първото от делата преди седмица, след разпит на свидетели, които обявиха, че наистина градоначалникът се е разстроил от прочетеното в мрежата то бе отложено за 4 април. Ответната страна отказа да приеме предложението за извъсъдебно споразумение и извинение. Отказът на градоначалника да търси правата си по съдебен ред стана повод за нова вълна от коментари в мрежата, не липсваха и хейтове.", "date": "2019.01.21", "title": "Кметът на Стара Загора даде „заден“, отказва се от делата си за обида във ФБ"}
{"url": "https://www.monitor.bg:443/bg/a/view/vivacom-podobrjava-kachestvoto-na-satelitnata-si-televizija-155109", "text": "Абонатите на сателитна телевизия от VIVACOM ще гледат любимите си програми на малкия екран с още по-добро качество на сигнала, като част от стратегията на телекома за постоянно подобряване на услугите. Това ще се реализира посредством преминаване към нов сателит, което компанията ще извърши на две стъпки. Планираното преместване на всички сателитни телевизионни програми ще се извърши в нощта на 24 срещу 25 януари и нощта на 31 януари срещу 1 февруари. Телекомът се стреми да улесни максимално абонатите си, като извършва прехода в най-слабо гледаното телевизионно време от денонощието. Единственото, което е необходимо да направят клиентите, е да рестартират приемните устройства (set-top-box) за няколко секунди на 25.01 и 01.02 сутринта. Новият сателит IS-38, който VIVACOM ще ползва, беше представен от международния лидер в областта Intelsat през месец септември 2018 г., след което беше изстрелян в орбита и премина редица тестове. Той не само ще осигури по-добро качество на сигнала на телевизионните програми, но ще подсигури и по-добро териториално покритие. Всички потребители могат да намерят допълнителна информация за планираното преминаване към IS-38 на сайта на компанията: ", "date": "2019.01.21", "title": "VIVACOM подобрява качеството на сателитната си телевизия"}
{"url": "https://www.monitor.bg:443/bg/a/view/decata-rodilki-v-ruse-stanali-poveche-155118", "text": "Общо 40 непълнолетни момичета са родили бебета през миналата година в Акушеро-гинекологичния комплекс в Русе, съобщи началникът му доц. д-р Георги Хубчев. Най-малката невръстна майка е на 14-годишна възраст. През 2017 г. непълнолетните родилки са били по-малко - 34. И в днешния Ден на родилната помощ в АГ комплекса е проплакало бебето на 15-годишно момиче. Общо 1327 бебета са се родили през мг. в АГ комплекса към УМБАЛ „Канев“ или с 91 по-малко в сравнение с предходната година. Според доц. д-р Хубчев това е нормално на фона на намаляващата раждаемост в страната. Няма починала родилка през м.г., а перинаталната детска смъртност е 12,05 промила – 16 починали новородени. Проплакали са 31 двойки близнаци. На днешния празничен за акушерите ден освен бебето на непълнолетната родилка в АГ комплекса са проплакали и близнаци – момче и момиче. Очаква се до края на деня да роди още една жена. В частната УМБАЛ \"Медика Русе\" през м.г. са се родили 194 бебета, от които 95 момченца и 99 момиченца.", "date": "2019.01.21", "title": "Децата родилки в Русе станали повече"}
{"url": "https://www.monitor.bg:443/bg/a/view/albena-vuleva-smeni-imeto-si-155126", "text": "Бившата тв водеща Албена Вулева вече ще се казва Бейза ходжа. За голямата промяна съобщи  самата тя в социалните мрежи. Така ще се казва вече и моята официална страница във Фейсбук”, обяви жената, която през последните години гледаме най-вече в риалити формати. От доста време интересите на Вулева се въртят около новото й вероизповедание. Тя смени религията си, започна да изучава Корана и започна да се появява с тематични одежди. Според различни спекулации, лицето на „Скандално жълто“ е прегърнало исляма заради мъж. Двамата се разделили, но интересът й към религията не затихнал. Говори се още, че Албена ходи на уроци по турски език и планира един ден да живее в Истанбул.", "date": "2019.01.21", "title": "Албена Вулева смени името си"}
{"url": "https://www.monitor.bg:443/bg/a/view/disni-si-spestjava-90-mln-ot-djoni-dep-155125", "text": "Приблизително 90 милиона долара - толкова ще спести \"Дисни\" от следващия си филм \"Карибски пирати\". Причината за това, съвсем логично, се крие в \"изненадващото\" премахване на Джони Деп от франчайза, съобщава сп. Forbes. \"Отмъщението на Салазар\" - петото и последно засега заглавие от поредицата, например, е заснето с бюджет от около 230 милиона долара. Почти половината от тях отишли в сметката на Деп. От \"Дисни\" вече говориха за амбицията си да направят крачка към показването на \"бодра смяна\" пирати на голям екран, като досега имена на евентуални актьори за главните роли все още не са посочвани. Въпреки това, от желанието на продуцентите може да се съди, че новите актьори определено няма да изискват толкова висок хонорар, колкото екранния капитан Джак Спароу. Самият Деп не е коментирал публично казуса. Въпреки това негов говорител съобщи в края на декември, че  . Междувременно, според спекулациите, сред причините 55-годишният холивудски ас да бъде отстранен от култовия франчайз, е скандалното поведение на Деп във връзка с бившата му съпруга Амбър Хърд и многобройните му дела срещу неговите мениджъри, адвокати, бодигарди и т.н.", "date": "2019.01.21", "title": "\"Дисни\" спестява $90 млн. от Джони Деп"}
{"url": "https://www.monitor.bg:443/bg/a/view/ansambylyt-posveti-sychetanie-na-sofia-open-155123", "text": "Момичетата от ансамбъла на България по художествена гимнастика сътвориха уникално съчетание с тенис топки и ракети, посветено на големия турнир от сериите АТР 250 – Sofia Open, който ще се проведе от 3 до 10 февруари в „Арена Армеец“. Любимките на българската публика замениха традиционните си уреди лента, обръч, бухалки, въже и топката за художествена гимнастика и започнаха „специфична подготовка“ за тенис събитието, което завладява България. Симона Дянкова, Елена Бинева, Мадлен Радуканова, Лаура Траатс и Стефани Кирякова смениха залата за гимнастика с тенис корта за една от най-забавните тренировки в живота си. Отбор №1 на България за 2018 г. стана първият ансамбъл в света, който изигра тенис съчетание с топки и ракети. По този начин момичетата на Весела Димитрова показаха подкрепата си към Sofia Open 2019, който ще доведе у нас куп звезди от световния тенис елит. А турнирът вече се гордее с най-грациозните посланици. „Ние сме готови за Sofia Open, ще се видим в „Арена Армеец“, заявиха диамантите от националния ансамбъл. Четвъртото издание на Sofia Open се превръща в най-силния турнир от сериите АТР 250. Доказателство е и изключителното представяне на звездните участници в България на Откритото първенство на Австралия. Sofia Open със сигурност ще има представител минимум на полуфинал. Пристигащият у нас шампион на следващото поколение Стефанос Циципас изхвърли легендарния Федерер от Australian Open, за да влезе в топ 8 на първия турнир от „Големият шлем“ за сезона. На четвъртфинал новият любимец на Гърция ще срещне първия шампион от София Роберто Баутиста Агут, който също идва в България след битките на австралийска земя. На Sofia Open ще играят още двама от топ 20 в света, които гледат към топ 10 – Карен Хачанов и Данийл Медведев. Николоз Басилашвили, Фернандо Вердаско, Гаел Монфис и носителят на три титли от „Големият шлем“ Стан Вавринка също потвърдиха участие в София, за да гарантират тенис шоу от най-високо ниво в „Арена Армеец“. Билетите за турнира са в продажба в мрежата на Eventim. Видео на съчетанието - ", "date": "2019.01.21", "title": "Ансамбълът посвети съчетание на Sofia Open"}
{"url": "https://www.monitor.bg:443/bg/a/view/spipaha-jena-s-droga-v-syda-155112", "text": "Жена опита да влезе с наркотици в сградата на габровския съд, но беше разкрита и задържана. При проверка на дамската чанта на жената на входа на храма на Темида, устройството засякло вътре съмнителните пакетчета. Оказало се, че в тях има 26,4 грама амфетамин и 3,2 грама марихуана. Служителите от съдебната охрана незабавно подали сигнал в полицията и посетителката била задържана и отведена в районното управление на МВР в града на хумора. По случая е образувано досъдебно производство, а заради разсеяността си, 23-годишната жена най-вероятно ще бъде изправена на съд.", "date": "2019.01.21", "title": "Спипаха жена с дрога в съда"}
{"url": "https://www.monitor.bg:443/bg/a/view/gripna-vakancija-za-vsichki-uchilishta-v-oblast-dobrich-155111", "text": "От днес на обяд до петък включително всички училища на територията на Добричка област излизат в грипна ваканция, съобщи директорът на Регионалната здравна инспекция д-р Светла Ангелова. На заседание на Регионалния оперативен щаб за борба с грип и ОРЗ е взето решение за обявяване на грипна епидемия в областта, а грипната ваканция за училищата е една от мерките за неразпространение на грип и ОРЗ. Достигнати са нивата на заболяемост, при които се взема такова решение, каза д-р Ангелова. Събрана е информация и от личните лекари. През изминалата седмица рязко се увеличи броят на регистрираните заболели в областта – 225, като заболяемостта бе 265,99 на 10 000. В петък отново ще има заседание на Регионалния оперативен щаб.", "date": "2019.01.21", "title": "Грипът затвори всички училища в Добричко"}
{"url": "https://www.monitor.bg:443/bg/a/view/dron-pryskachka-pokazvat-na-agra-2019-pesti-vreme-i-pari-155108", "text": "Дрон, който пръска насажденията, ще бъде показан по време на международната селскостопанска изложба „Агра” тази година в панаира в Пловдив. Нововъведението пести разходи на гориво и вода, като увеличава добивите с по-прецизна обработка. Дронът пръскачка има и висока производителност, която достига до 250 декара на ден. Концепцията да се съчетае модерните технологии с по-високата ефективност е залегнала в експонатите на повечето фирми в изложението. По време на „Агра” фермерите ще намерят и оборудване за преработка на суровини, ако искат да затворят цикъла на производство и да предлагат готови продукти. Тази възможност им дава разширената технологична зона на  Международната изложба „Фудтех“, презентираща иновации за хранителната индустрия - машини за обработка на суровини, за производство на храни, за сортиране, пакетиране и етикетиране. Основни акценти на изложбата са прецизното земеделие, еко- и нанотехнологиите, земеделските ферми на закрито, ефективната и икономична техника, биопроизводството. Участниците предлагат машини  от известни наши и световни марки, материали за земеделието и животновъдството, торове и препарати за растителна защита, услуги и софтуер.  Селскостопанската академия демонстрира традиционни и нови сортове растения и породи животни, технологии и инвентар за тяхното отглеждане. Заедно с „Агра” ще се проведат и: международната изложба за лозарство и винарство „Винария“, „Фудтех“, изложбата  „Вкусове от Италия“. Традиционно форумът посреща близо 750 участници от над 30 държави и повече от 40 000 посетители от България и Европа.  ", "date": "2019.01.21", "title": "Дрон пръскачка показват на „Агра 2019”, пести време и пари"}
{"url": "https://www.monitor.bg:443/bg/a/view/dve-jeni-pochinaha-ot-pnevmonija-v-plovdiv-155114", "text": "Две жени на 40 и на 42 години са починали след усложнения от пневмония, съобщиха от пресслужбата на УМБАЛ „Св. Георги” в Пловдив. Оттам уточниха, че жените са постъпили по едно и също време в Клиниката по пулмология. Били са приети на 18 януари и са починали също почти едновременно два дни по-късно – на 20 януари, в неделя. Той уточни, че в момента в Клиниката по пулмология има пациент с доказан грипен щам, който обаче е в стабилно състояние. Мъжът се лекува и предстои да бъде изписан. Преди няколко дни успешно е завършило лечението на втори пациент, при който също е бил потвърден с изследване грип. Този втори пациент вече е изписан от здравното заведение и си е вкъщи.  Инфекцията обикновено се появява, като усложнение след преболедувано вирусно заболяване, обясняват медици. Засяга сравнително млади хора – между 40 и 55-годишна възраст, при които болестта започва с температура, драскане или леки болки в гърлото. Обикновено по препоръка на личните лекари пациентите започват лечение с парацетамол и хапчета за гърло, с което постигат известно облекчение. След поставяне на диагнозата боледуването продължава 7-10 дни, после още десетина дни имат кашлица. Като се прибави и първата „по-лека“ седмица, в която са заболели, боледуването излиза най-малко месец, а може и повече, казват лекари специалисти.", "date": "2019.01.21", "title": "Две жени починаха от пневмония в Пловдив"}
{"url": "https://www.monitor.bg:443/bg/a/view/shofioryt-s-meleto-na-peshtersko-shose-bez-knijka-i-s-falshivi-nomera-155110", "text": "Шофьорът, който в неделя предизвика челен сблъсък на бул. „Пещерско шосе” в Пловдив, се оказа без книжка. Той е отказал да даде кръвна проба за наркотици и бил закопчан, съобщиха от полицията в Пловдив. Наред с всичко това проверката на пътните полицаи установила, че колата на виновника – „Пежо”, била с прекратена регистрация поради предишно нарушение на пътя. Шофьорът на 38 години обаче, за да я кара отново й сложил табели на други два леки автомобила. Единият от тях бил обявен за издирване, уточниха от пловдивската полиция. Пътното произшествие на булеварда стана в неделя около 14 часа, когато на телефон 112 постъпил сигнал за челен удар между френската кола и лек автомобил „Ауди” с 35-годишен зад волана. Пежото изведнъж навлязло в лентата за насрещно движение и нацелило челно аудито. Шофьорът на втората кола не пострадал, а медицинска помощ била оказана на виновника за произшествието. Той бил арестуван за 24 часа във Второ районно и по случая било образувано досъдебно производство.", "date": "2019.01.21", "title": "Шофьорът с мелето на „Пещерско шосе” без книжка и с фалшиви номера"}
{"url": "https://www.monitor.bg:443/bg/a/view/klounyt-po-dobre-bi-se-spravil-155117", "text": "Николай Ненчев, станал по ирония съдбата военен министър и превърнал се в посмешище с поведението си и назначенията, както и в обект на разследвания за далавери, през уикенда изплува от нищото, където правилно го поставиха избирателите, за да дава акъл на Негово светейшество българският патриарх. Вярно е, че наближават избори и приравняването с някой значим в обществения живот може да ти даде шанс. Това не е обаче шансът на удавника, хванал се за сламка, нито на барон Мюнхаузен, който литнал, дърпайки се за косата. Не, това е стрелба с детски тапешник, която не е сигурно дали сам чува. Призивът му към Патриарха да признае Украинската църква, обаче е показателен за друго. И то е, че онези, които в зората на демокрацията се опитаха да разцепят безуспешно българската църква, не са си взели поука, че не трябва да се бъркат в църковните дела. И днес се опитват да я използват в нови популистки игри. Ще кажем направо: Дядо Фори Светулката, който водеше сините шествия през деветдесетте години на миналия век, беше несравнимо по-добър клоун. Едва ли Синодът ще реагира на това политическо словоблудство. Църквата е оцеляла хилядолетия в много по-тежки премеждия. Единственото, което може да направи Ненчев е да се покае и поиска прошка за делата си. И повече през ум да не му минава да се бърка в църковните дела", "date": "2019.01.21", "title": "Клоунът по-добре би се справил"}
{"url": "https://www.monitor.bg:443/bg/a/view/javlenieto-kyrvava-luna-po-sveta-galeri-ja-155113", "text": "Тази нощ ранобудните сред нас станаха свидетили на пълно лунно затъмнение. Сянката на Земята оцвети естествения ни спътник в червеникав цвят, затова явлението е популярно като „кървава Луна”. Цялото лунно затъмнение се вижда от Северна и Южна Америка, като както и части от Западна Европа и Северна Африка. Събрахме част от най-хубавите снимки от явлението по света в галерия.", "date": "2019.01.21", "title": " Явлението „Кървава луна“ по света (ГАЛЕРИЯ)"}
{"url": "https://www.monitor.bg:443/bg/a/view/tapa-predi-vranja-zaradi-katastrofata-155096", "text": "Трима души са леко пострадали при катастрофа между Мерцедес и Рено „Клио” преди Враня тази сутрин. Пострадалите са мъж на 25 години, водач на един от автомобилите с гръдна травма. Той е отказал хоспитализация, съобщава БГНЕС. Жена на 42 години – водач на другия автомобил, която е с контузия в областта на шията и гръдния кош. Тя е хоспитализирана в болница Св. Анна в София. Жена-пасажер, на 21 г. също с контузия на гръден кош и е хоспитализирана също в болница Св. Анна. Огромно задръстване се образува заради катастрофата преди Враня в посока София. Опашката от автомобили бе трилентова и достигаше до моста на околовръстния път. Инцидентът стана малко след 9.30 ч. Двете коли са със сериозни материални щети и се бяха завъртели на пътното платно от удара. На място пристигнаха екипи на полицията и пожарната, линейка също бе изпратена веднага от Божурище, съобщи за БГНЕС Катя Сунгарска, говорител на Центъра за Спешна помощ. Линейката е пристигнала на 9-ата минута след подаването на сигнала.", "date": "2019.01.21", "title": "Тапа преди Враня заради катастрофата"}
{"url": "https://www.monitor.bg:443/bg/a/view/fenove-se-borjat-za-sreshta-s-anelija-i-avi-benedi-155115", "text": "Фенове се надпреварват за лична среща с поп-фолк дивата Анелия и певеца с израелски корени Ави Бенеди. Трима от почитателите им ще получат шанса да се видят с тях, а условието е да изпратят клипове как пеят дуетната им балада „Сърцето ми“. За играта съобщи самата Анелия с пост в социалните мрежи. За това аз и моя приятел Ави Бенеди сме ви приготвили игра. Върху синбека на “Сърцето ми” запишете видео как пеете баладата, а ние ще споделим вашите видеа до 31.01.2019 г.“, поясни правилата звездата на „Пайнер“. Наскоро певицата призна, че парчето я е затруднило вокално. „За този проект мога да кажа, че това е песента, която много трудно изпях. Първите ми две изпявания на баладата бяха със съвсем различен вокал, със съвсем различно стъпване на тона. Чак третото ми изпяване беше това, което сега чувате всички вие. И смятам, че това е правилното усещане за тази песен.“, разказа тя и допълни, че няколко пъти е сменяла текста.", "date": "2019.01.21", "title": "Фенове се борят за среща с Анелия и Ави Бенеди"}
{"url": "https://www.monitor.bg:443/bg/a/view/bombeni-zaplahi-vdignaha-na-krak-magnitogorsk-155100", "text": "Само три седмици след взрива в жилищен блок в Магнитогорск, отнел живота на 39 души, градът беше буквално засипан с бомбени заплахи. В понеделник постъпиха сигнали за заложени взривни устройства в няколко медицински и учебни заведения.  Рано сутринта в Първа градска болница и други учреждения бе получено анонимно електронно писмо, в което се казва, че редица обществени места са минирани. Заради бомбените заплахи, в спешен порядък бяха евакуирани възпитаниците и преподавателите на училище № 62, сградата се проверява от сапьори. Съобщава се за евакуация на пациенти и медицински персонал и от Първа градска болница в Магнитогорск, като по-късно стана ясно, че в здравното заведение не са открити взривни устройства. В други клиники пък е обявена принудителна карантина и в сградите не се допускат външни хора, а болните нямат право да напускат зданията. „Както показа практиката с двата взрива на 31 декември м.г. /в жилищен блок и в маршрутка/, властите не са в състояние да контролират сигурността на населението“, се казва в анонимното писмо. Авторите му посочват, че поредните взривове ще прогърмят, ако „до залез слънце бомбите не бъдат открити“. „Повтаряме, че експлозивите са заложени в няколко обществени места. Това може да са училища, болници, пазари, търговски центрове“, твърдят те. Федералната служба за сигурност издирва авторите на писмото и установява дали става дума за провокация или за реална бомбена заплаха.   Три дни по-рано „Ислямска държава“ пое отговорността за взрива в жилищния блок в Магнитогорск. За това съобщи SITE Intelligence Group, позовавайки се на публикация в арабския ежедневник Al Naba. В статията се казва, че екстремистите са заложили бомба в десететажната кооперация и дистанционно са я активирали. От тероростичната организация обяснили дългото си мълчание с желанието да гарантират сигурността на организаторите и изпълнителите на атентата, посочва печатното издание. В същото време разследващите твърдят, че на мястото на инцидента не са открили следи от взривно устройство.", "date": "2019.01.21", "title": "Бомбени заплахи вдигнаха на крак Магнитогорск "}
{"url": "https://www.monitor.bg:443/bg/a/view/edna-peta-bez-uspeh-sa-opitali-da-se-kupjat-vinetka-155099", "text": "Една пета от желаещите да си закупят електронна винетка не са успели. Едва една четвърт от нуждаещите се от винетка шофьори са успели да закупят или презаверят електронния документ за 2019 г. Това са резултатите от социологическото проучване на агенция Афис за хаоса с електронните винетки. Всеки пети смята, че правителството е отговорно за неразборията с електронните винетки. Тук следва да се вземе предвид, че над половината от водачите на МПС към този момент изобщо не са опитвали да закупят или презаверят електронна винетка – било защото не се нуждаят от такава, било защото още не е изтекла валидността на предишните винетни стикери. За неразборията с новата система за контрол върху движението по националната пътна мрежа хората най-често обвиняват изпълнителната власт, а не фирмата-изпълнител, каквото впечатление се оформи в първия момент в публикации и коментари. Сумарно делът на изпълнителната власт и фирмата-изпълнител измежду посочилите главен виновник за проблема е близо 40 на сто. 55 на сто от пълнолетните български граждани декларират, че шофират, а с 3 на сто повече е общият дял на притежаващите правоспособност за управление на МПС. В номинална стойност това са приблизително 3,250 хил. души. От тях повече от половината твърдят, че шофират всекидневно, а всеки четвърти – няколко пъти седмично. Данните от изследването показват, че мъжете-шофьори са двойно повече от жените, както и, че столичани по-често управляват колите си, отколкото жителите на останалите населени места. И още, че най-голям дял са шофьорите между 30 и 60 годишна възраст, че работещите българи в активна възраст, независимо от социалния статус, много по-често сядат зад волана в сравнение със студентите и особено в сравнение с пенсионерите. 56 на сто от домакинствата притежават по едно МПС, а 13,4 на сто – повече от едно. Сумарно това прави близо 70 на сто от българските домакинства. Разпределението обаче включва и отговорите на хората в пенсионна възраст, които не са чак толкова мобилни. Хипотетично тези факти означават, че почти всеки ден по пътищата у нас се разминават, условно казано, около 2,5 млн. души, управляващи МПС, без да броим преминаващите чуждестранни превозвачи. Важна подробност е, че около една четвърт от тях шофират само в рамките на населените места, в които живеят, тъй че те не са засегнати от кризата с винетките. Накратко – българите имат коли и твърде често се придвижват с тях. Това се приема като нещо естествено и е част от общоприетата норма и стандарта на живот. Особено в столицата и още няколко по-големи градове, където за мнозина жители на практика е по-евтино да отидат на работа с личната си кола, отколкото с обществения транспорт. Случаят не може да се разглежда изолирано, тъй като замисълът на системата предполага чрез закупените винетки българските граждани да финансират изграждането и ремонта на пътните участъци. В този контекст казусът с електронните винетки е част от по-голямата картина – как работи държавата и администрацията в този сектор, който пък е свързан, освен с управленски решения, и с безопасността на голяма част от българските граждани. На пряк въпрос – „Колко често преминавате с автомобила си през опасни новопостроени или новоремонтирани пътни участъци?“, 22 на сто отговарят „Всекидневно“, а други 23 на сто – „Почти всеки ден“. 43 на сто пък декларират, че това им се случва няколко пъти месечно или по-рядко. В крайна сметка излиза, че да се движим с коли по пътищата ни се налага все по-често, но за сметка на това необходимостта от това крие все по-големи опасности. Но плащаме на държавата за това, а както се оказа в началото на годината, не можем и да си платим, дори да искаме, се посочва още в проучването.", "date": "2019.01.21", "title": "Една пета без успех са опитали да си купят винетка"}
{"url": "https://www.monitor.bg:443/bg/a/view/plovdiv-objavi-gripna-vakancija-155101", "text": "Пловдив е поредната област в страната, която обяви грипна ваканция за учениците. „Дали сме предписание от 22 януари до края на седмицата учениците да не ходят на училище”, съобщи за „Монитор” директорът на РЗИ – Пловдив д-р Ваня Танчева – Манчева. По думите й предписанието на РЗИ – Пловдив трябва да бъде скрепено със заповед за неучебните дни от страна на Регионалното управление на образованието. „Заболеваемостта за Пловдив е 129,61 на 10 000 души. Стойностите са епидемични и затова предприемаме всички възможни мерки, включително и за неучебни дни”, уточни директорът на Дирекция „Надзор на заразните болести” в РЗИ д-р Моника Троянчева.", "date": "2019.01.21", "title": "Пловдив обяви грипна ваканция"}
{"url": "https://www.monitor.bg:443/bg/a/view/mona-rodi-nikola-snimka-155107", "text": "Актрисата Мона Гочева стана майка. Звездата от сериала \"Революция Z\" дари съпруга си Радослав Гочев с момченце, което носи името Никола. За щастливата вест се похвали самата Мона с пост в социалните мрежи: Обожавам те, Никола Радослав Гочев!\", написа чаровната брюнетка към кадър, на който се виждат двете ръчички на бебето и тази на актрисата. Припомняме, че Мона и синът на продуцента Димитър Гочев - Радослав, се ожениха през лятото на 2017 г.. Миналия август пък стана ясно, че семейството е в очакване на първото си дете. Мона през цялото време държеше информирани със състоянието си не само близките си, а и последователите си в мрежата. Във видео актрисата разказа, че дълги години се е лекувала от поликистозни яйчници - диагноза, която засяга около 30% от жените у нас, а трима лекари убеждавали Мона, че няма да може да забременее спонтанно.", "date": "2019.01.21", "title": "Мона роди Никола (СНИМКА)"}
{"url": "https://www.monitor.bg:443/bg/a/view/proizvoditel-na-tapicerii-napuska-bylgarija-uvolnjava-1400-dushi-155104", "text": "Cпeциaлизиpaнaтa в изpaбoтвaнeтo нa тaпицepии и aĸcecoapи зa aвтoмoбилнaтa индycтpия АЛС пpeĸpaтявa дeйнocттa cи нa бългapcĸия пaзap. От дружеството вече е внесена искова молба за обявяване в несъстоятелност в Софийски окръжен съд. Прeди мaлĸo пoвeчe oт мeceц coбcтвeниĸът на компанията oбяви, чe cвивa бизнeca cи нa пaзapa y нac зapaди липca нa paбoтнa pъĸa. Агенцията по заетостта и Инспекцията по труда ще консултират работниците от \"АЛС България\" ЕООД, съобщиха от Министерство на труда и социалната политика /МТСП/. Koмпaниятa, ĸoятo в Бългapия пpaвeшe тaпицepии зa мoдeли нa ВМW, ĸaĸтo и зa Міnі Соореr, щe зaтвopи и тpитe cи зaвoдa в cтpaнaтa, в ĸoитo ca зaeти oĸoлo 1400 дyши. Работниците и служителите ще бъдат консултирани за посредническите услуги на Агенцията по заетостта, чрез които могат да бъдат устроени. От Инспекцията по труда ще ги запознаят с правата им по Кодекса на труда във връзка с прекратяване на трудовите правоотношения, свързани с изплащане на обезщетения, с документите, които следва да бъдат оформени и предоставени на работниците. Екипи на двете институции ще се срещнат и с работодателя. Ще бъдат разяснени задълженията му за законосъобразно прекратяване на трудовите правоотношения, процедурата за масови уволнения и за други задължения, свързани с трудовото законодателство. Ще се търси съдействието на работодателя, за да може консултациите с работниците да бъдат осъществени на територията на производствените обекти на дружеството, допълват от МТСП. Към момента е установено, че работодателят няма задължения към работниците и служителите си.", "date": "2019.01.21", "title": "Производител на тапицерии напуска България, уволнява 1400 души "}
{"url": "https://www.monitor.bg:443/bg/a/view/nu-bike-se-zadvijva-s-lostove-155098", "text": "Откакто велосипедите са били изобретени, хората търсят алтернативи на традиционния начин за задвижване, посредством въртене на педалите в кръг. Изобретателят Роджър Паркър, от Лос Анджелис, САЩ е използвал алтернативен  начин за задвижване на своя велосипед NuBike, който според него е по-ефективен от задвижването с верига. Първо, твърди се, че е по-ефективен от задвижването с верига или ремък. Според Браун, тъй като лостовете са много по-дълги от традиционните курбели, велосипедистите могат да предават повече въртящ момент, както и мощност, на колелото за определено количество усилия. Също така, изобретателят заявява, че тъй като педалите се движат само вертикално, колоездачите могат по-ефективно да използват силата на гравитацията, за да ги натискат надолу. Прототипът тежи 10 кг., но С подмяната на сегашните лостове от алуминий 7075 с изработени от магнезий, како и някои други промени, е вероятно, крайният търговски модел да е с тегло от  8 кг. NuBike е предмет на кампания в Kickstarter. Ако се приеме, че ще стигне до производство, срещу $ 3.600 клиентите ще  получат рамка с тегло под 1.4 кг и системата за задвижване, към която може да добавят стандартни компоненти по техен избор. Планираната цена на дребно за този комплект ще е $ 3.800. Това не е първият велосипед задвижван с лостове, който се е устремил към пазара. Корейският велосипед Bygen, бе представен още през 2014 г., но от тогава няма информация за предлагането му на пазара.", "date": "2019.01.21", "title": "NuBike се задвижва с лостове "}
{"url": "https://www.monitor.bg:443/bg/a/view/deloto-za-ubijstvoto-na-baba-rajme-pak-ne-moja-da-trygne-155105", "text": "Делото за убийството на баба Райме от русенското село Голямо Враново пак не можа да тръгне по същество. 68-годишната вдовица бе умъртвена на 11 май 2017г. в дома си, след като отказала интимна близост на 66-годишния тогава свой съселянин Джелял Юсеинов. Обвинителният акт бе внесен през март м.г., а разпоредителното заседание бе отлагано няколко пъти досега по различни причини – нередовно призовани, неявяване на роднини на убитата жена. На днешното заседание в Окръжния съд в Русе бе конституиран като частен обвинител внук на жертвата, който е роден в Турция и в момента живее там. Над 1 милион лева обезщетение искат близките на Райме Хасанова за причинените неимуществени вреди. Исковите претенции ще бъдат разгледани в отделно гражданско дело, а не в рамките на това наказателно производство. Следващото заседание е насрочено за 11 февруари. Според обвинението убиецът е умъртвил жертвата си по особено жесток и мъчителен начин. На 11 май м.г. Джелял отишъл в дома на Райме и поискал от нея близост, но тя го изгонила. Върнал се вечерта и пак настоял за секс. Тъй като вдовицата се съпротивлявала, й нанесъл няколко удара с дървено столче по главата, след което я удушил и избягал. Задържан е на следващия ден. Докато очакваше дата за насрочване на делото, получи инсулт и бе освободен под парична гаранция от 5000 лв. На съдебните заседания се явява в инвалидна количка.", "date": "2019.01.21", "title": "Делото за убийството на баба Райме  пак не можа да тръгне"}
{"url": "https://www.monitor.bg:443/bg/a/view/slavisha-stojanovich-veche-ne-e-trenior-na-levski-dermendjiev-poema-tima-155103", "text": "Славиша Стоянович вече не е треньор на \"Левски\". Специалистът се разделя със \"сините\" по взаимно съгласие. Така сърбинът поема националния отбор на Латвия, който има готов тригодишен договор за него, а новият изпълнителен директор на столичани Павел Колев ще доведе нов наставник на 26-кратните шампиони на България. Смяната става още сега, като влиза в сила от днес. Асен Букарев и Димитър Иванков остават в Агия Напа, докато Стоянович и останалите му помощниците Небойша Милошевич и Енвер Чирич ще си тръгнат от Кипър. Новият треньор на \"Левски\" се казва Георги Дерменджиев. 64-годишният специалист поема \"сините\" още днес, след като прие предложението на Павел Колев в полунощ между неделя и понеделник. Трикратният шампион с \"Лудогорец\" подписа договор със столичани за шест месеца с опция за още два сезона.  ", "date": "2019.01.21", "title": "Славиша Стоянович вече не е треньор на \"Левски\", Дерменджиев поема тима"}
{"url": "https://www.monitor.bg:443/bg/a/view/avarija-ostavi-bez-parno-chast-ot-studentski-grad-155095", "text": "Без парно и топла вода останаха жителите на част от Студентски град, съобщиха от „Топлофикация – София“. Аварията е засегнала района между бул.”Симеоновско шосе”, ул.“21-век”, ул.”Йордан Йосифов”, ул.”Стефан Младенов”, ул.”Никола Габровски”, бул.”Г.М.Димитров” и между бул. “Г.М.Димитров”, бул. “Климент Охридски”, ул. “Проф. Г.Брадистилов”, ул. “Росарио”, ул. “Баку”, ул. “Н.Габровски”. От вчера на студено са и граждани в кв. Подуяне. Детска градина 151, ул. “Лисец”  № 6-8, 7, 92 и ул. “Оборище” № 86, 88-90, 119 са спряно топлоподаване.", "date": "2019.01.21", "title": "Авария остави без парно част от Студентски град"}
{"url": "https://www.monitor.bg:443/bg/a/view/cvetanov-zapochvat-nominaciite-za-evrodeputati-na-gerb-155089", "text": "ГЕРБ има потенциал да спечели и 7-ми евродепутат. Това коментира зам.-шефът на партията и председател на ПГ на ГЕРБ Цветан Цветанов пред бТВ. Поводът са предстоящите европейски избори и състоялата се преди ден национална работна среща в НДК, на която премиерът Бойко Борисов се скара на актива за липсата на съпротивителна сила. Цветанов поясни, че от ГЕРБ ще започнат със стартовата позиция от шестима евродепуати, колко всъщност имат и в момента в ЕП. По думите му обаче при достатъчно добра организация и добро стечение на обстоятелства имат и потенциал за седем евродепутати. Той допълни, че евроизборите ще са в третия почивен ден от серията – 24, 25, 26 май. По думите му, ако партията ги загуби, това ще е във вреда на страната. Не е нормално в платформата ти за предстоящите европейски избори да сложиш акцент на това, което те различава от европейските социалисти, както направиха БСП“, поясни още Цветамов. Той заяви, че ГЕРБ ще представи платформата и листата на евродепутатите около 16-17 март. Припомни, че трябва да започнат номинационните събрания, които трябва да приключат до 20 февруари. Водач на листата обаче не бил обсъждан. Той обаче подчерта приноса на Мария Габриел като евродепутат и еврокомисар.  Цветанов бе попитан дали и за тези избори ще имат залог с премиера Борисов. отговори той. Досега в колекцията му липсвал само един, защото президентските избори през миналата година бяха спечелени от опонента на ГЕРБ Румен Радев. Въпреки това Цветанов смята, че тази загуба е била полезна за ГЕРБ, защото е мотивирала управляващите да покажат какво са направили през всичките години във властта. \"Тя ни даде мотивацията да покажем какво сме направили за всички тези години и алтернатива към тогавашния момент няма“, каза Цветанов. Цветанов коментира и речта на премиера Бойко Борисов от партийното събрание в НДК, където той разкритикува актива на формацията. По думите на Цветанов обаче и двамата с Борисов са доволни от работата на колегите по места, а целта е пълна мобилизация за вота – за ЕП и за местна власт. „Пълна мобилизация, пълна мобилизация. Всеки ден да се прави равносметка, за това което се случва по места\", коментира Цветанов и допълни, че не трябва да бъдат правени компромиси в никакъв аспект, който руши доверието на партията и не води до обществен интерес.  Той изтъкна, че е имало много случаи през годините, когато ГЕРБ сме правили обновление, както на народните представители, така и на общинските и областните работници по места. „Там където има сигнали и индикации за някакви нередни неща се реагира много бързо, адекватно. Смятам, че за това ГЕРБ има тази обществена подкрепа“, каза той и добави, че при скандал или съмнение за нередности, няма покровителствено от ръководството на партията. Относно бившия депутат от ГЕРБ Живко Мартинов и обвиненията срещу него за изнудване, Цветанов даде да се разбере, че може би са допуснали грешка с включването му в листите на партията. „Членството и участието в ГЕРБ е отговорност, а не привилегия. За това винаги се старая максимално в страната да призовавам хората и нашите структури по места да бъдат активни“, изтъкна още той. Цветанов коментира и темата за покупката на нов изтребител, след като НС даде мандат на кабинета да преговаря със САЩ за нов F-16. По думите му цената за бойния изтребител F-16 ще намалява по време на преговорните процеси със САЩ, докато при всички останали възможности, вкл. и за \"Грипен\" има възможност разходите да се увеличат. Помолен да коментира мнението, че изборът на самолети F-16 e \"триумф на лобизма\" Цветанов заяви: \"Може ли, когато водиш преговори с правителството на САЩ да говориш за лобизъм? По този начин трябва да обвиним тези 10 членки на НАТО, които са с F-16. каза Цветанов и отново напомни, че от всички страни в ЕС 10 са закупили F-16, a други 2 са взели „Грипен“. Цветанов отново напомни времето на служебния кабинет на Румен Радев, когато „ беше взето едно решение на тъмно, непрозрачно“ само 8 дни преди полагането на клетва преди новия кабинет. По думите му наши съседи като Гърция и Турция също са избрали за своята армия F-16. „Ние ставаме част от интегриран подход в НАТО за изграждането и подобряване на оперативните способности, за да може да реагираме адекватно, да защитим националната си сигурност“, изтъкна той. Междувременно еврокомисарят ни Тя разтълкува посланията на премиера така: „Мобилизация, да останем скромни за постигнатото, но ако искаме да изпълваме със съдържание това, което целим – проевропейска развиваща се стабилна България, то това трябва да е придружено с конкретни действия\".Ще има и нови лица, за да може има експертиза, талантът да излезе напред. След това ще се произнесе Изпълнителната комисия. Няма как да не подчертаем колко е важно този отбор да бъде със знаещи и можещи хора, така както досегашният отбор на ГЕРБ в ЕП”, обясни еврокомисарят пред Нова телевизия.", "date": "2019.01.21", "title": "Цветанов: ГЕРБ има потенциал и за 7-ми евродепутат"}
{"url": "https://www.monitor.bg:443/bg/a/view/futbolnijat-elit-si-vze-sbogom-s-golemija-ivan-vucov-155106", "text": "Президентът на БФС Борислав Михайлов бе един от първите, които пристигнаха на поклонението пред Иван Вуцов на Националния стадион „Васил Левски“. Той бе придружен от зам.-изпълнителния директор Антон Попов и члена на Изпълкома на футболната ни централа Емил Костадинов. Тримата влязоха да си вземат последно сбогом с легендата на българския футбол още преди 10 часа, когато официално започна траурната церемония.   Иван Вуцов почина в петък на 79-годишна възраст. Борислав Михайлов остана безмълвен пред медиите, след като поднесе цветя и се прости с бившия голям футболист, треньор и ръководител.   Последно сбогом с Иван Вуцов си взеха неговите синове - Вили и Руслан Вуцов, както и още куп спортни личности - Сашо Костов, Наско Сираков, Бончо Генчев, Павел Колев, Кирил Ивков, Георги Цветков, Валентин Михов, Емил Кременлиев, Даниел Боримиров, Пламен Гетов, Андрей Желязков, Стефан Грозданов, Димитър Пенев, Ивайло Йорданов, Пламен Гетов, Емил Данчев, Андрей Аспарухов, Красен Кралев, Тодор Батков и други.            ", "date": "2019.01.21", "title": "Футболният елит си взе сбогом с големия Иван Вуцов (СНИМКИ)"}
{"url": "https://www.monitor.bg:443/bg/a/view/nad-460-uchilishta-i-detski-gradini-v-gripna-vakancija-155092", "text": "В 593 училища и детски градини са преустановени учебните занятия в първия ден от седмицата, съобщава пресцентърът на МОН. До 22 януари включително е удължена грипната ваканция в 137 училища в Бургаска област, в 120 училища в област Стара Загора, и в 65 училища в област Шумен. В област Пазарджик са затворени 122 училища, както и 60 училища в област Смолян. В област Ямбол до 23 януари също няма да има занятия в 43 училища, а в област Перник - в 40. В област Варна по предписание на РИОКОЗ няма занятия в две училища - ОУ \"Св. Климент Охридски\" в с. Кичево, община Аксаково, и ОУ \"Васил Левски\" в с. Поляците, община Дългопол. В две училища в община Самоков също не се провеждат учебни занятия днес. Това са Обединено училище \"Неофит Рилски\" и СУ \"Отец Паисий\". В 113 СУ \"Сава Филаретов\" в София, поради прекъсване на електрозахранването в района също няма да има учебни часове. Продължават да не се провеждат занятия в ДГ \"Детелина\" в с. Черно поле, Видинска област. Пикът на грипната епидемия у нас все още не е достигнат, съобщи директорът на Националния център по заразни и паразитни болести Тодор Кантарджиев. Предстои разпространението на грипа в повечето области и за това трябва да се усилят личните мерки. Никакъв контакт с болни, тоалетни кърпички. Когато някой кашля в градския транспорт вадим кърпичката и я слагаме на лицето. Да се проветрява. Най-хубавото време да се проветрява е моментът, когато вали сняг. Тогава е най-чистият въздух и трябва да се проветрява, съветва Кантарджиев. Последните данни показват, че от грип в момента боледуват около 100 хиляди души. Миналата година по това време броят на заразените е варирал между 200 и 400 хиляди на седмица. (Поради множество запитвания, Агенция \"Монитор\" публикува телефоните на Столичната регионална здравна инспекция, която дава препоръките за разпускане на учениците в грипна ваканция: 028130412, 028323110)", "date": "2019.01.21", "title": "Близо 600 училища и детски градини в грипна ваканция (ОБНОВЕНА)"}
{"url": "https://www.monitor.bg:443/bg/a/view/izrael-atakuva-iranskata-gvardija-v-sirija-155088", "text": "Израелските въоръжени сили съобщиха, че атакуват позиции на Иранската революционна гвардия в Сирия няколко часа след изстрелването на ракета към северните части на Голанските възвишения. \"Започнахме да удряме позиции на Революционната гвардия на Иран на територията на Сирия. Предупредихме сирийските въоръжени сили да не се опитват да причинят щети на израелски сили или територия\", подчертаха от израелските въоръжени сили в \"Туитър\". Сирийската държавна новинарска агенция САНА посочи, цитирайки военен източник, че сирийската противовъздушна отбрана \"посрещна израелска въздушна атака, насочена към южния регион и я възпрепятстваха да постигне която и да е от целите си\".", "date": "2019.01.21", "title": "Израел атакува иранската гвардия в Сирия "}
{"url": "https://www.monitor.bg:443/bg/a/view/reklama-na-chetiri-ryce-porychvash-pametnik-poluchavash-masaj-155094", "text": "Масажистка измисли нетрадиционен начин да намира клиенти. Тя предлага масаж на четири ръце, ако някой си купи надгробен паметник от траурната агенция в съседство. Абсурдната промоция предизвика редица коментари в социалните мрежи. Целта била ”да се създаде по- различно мислене на тъжните хора”. Жената, правеща масажи, не се учудва от острите реакции на някои хора. Тя е убедена, че лекува както телата, така и душите на хората. „Много често хората идват тъжни. Целта ми е да мислят малко по-позитивно, защото това са неизбежни неща от живота. Искам да докажа на хората, че масажът има позитивна и лечебна цел. Разбира се, правим го и с търговска цел”, каза масажистката Магдалена Асенова пред Нова ТВ.", "date": "2019.01.21", "title": "Реклама на четири ръце: Поръчваш паметник – получаваш масаж"}
{"url": "https://www.monitor.bg:443/bg/a/view/citroen-c4-cactus-stana-po-privlekatelen-no-e-vse-taka-shik-155080", "text": "През 2014 г. в гамата на Citroen се появи оригиналният кросоувър C4 Cactus. Моделът изглеждаше доста шик и по традиция се хареса на хората с екстравагантен външен вид и вкус. Сега пред нас е обновеният C4 Cactus, който запазва биещия на очи екстериор, но изглежда доста по-привлекателно. Моделът е оборудван с множество нови системи и за сигурност и за първи път в него е монтирано ново прогресивно окачване, което подобрява значително возенето по неравни пътища. Промените във външния вид на Citroen C4 Cactus са засегнали цялата каросерия на модела. Обновеният кросоувър е получил нови тесни LED дневни светлини, които сега са свързани с хромирана вложка с интегрираното лого на Citroen. Променена е и формата на фаровете за мъгла, а решетката е с по-голям размер. Отворите за въздух в предната броня са станали по-широки. В огледалата за обратно виждане са поставени индикатори за завиване. Дюзите за измиване на предното стъкло са разположени директно върху чистачките, което е особено полезно през зимата, защото не могат да замръзнат. Масивните задни колони са наклонени, а горният край на капака на багажника е покрит със спойлер. Отзад са поставени по-големи и по-широки светлини, а капакът на багажника е променен. Широките пластмасови защитни елементи в стените на Citroen C4 Cactus, наречени Airbump, са свалени към дъното на модела, като са интегрирани в цялостния пластмасов черен панел, предпазващ каросерията. Промените в салона на Citroen C4 Cactus са по-лаконични. Списъкът с опции за вътрешното оформление е разширен, като в палитрата са се появили ярки цветови схеми. В декорацията на тапицерията на седалките преобладава плътен текстил, а вместо дръжки на вратите има петли. Воланът с три спици е облицован с кожа във всички версии, с изключение на базовата, а в долната част е плосък. Най-отгоре на централния панел е поставен 7-инчов сензорен дисплей на мултимедийната система, който замества бутоните на аудиосистемата и климатика. Останали са само бутоните за аварийните светлини, изключването на стабилизиращата система и отоплението на задното стъкло. Жабката е изработена в стила на старинен куфар и е доста голяма. Под нея има много повече място за краката на пътника. Кормилната колона може да се регулира по височина и в дълбочина. Двете отделни предни седалки са по-меки и по-удобни, като са пълни със специална пяна, заемаща формата, която е приела. Има корекция на лумбалната опора, а страничните опори са съвсем дискретни, така че и много едри хора ще се чувстват удобно на седалките. На втория ред седалки на C4 Cactus има достатъчно място за краката и над главите, така че да се настанят удобно пътници с ръст до 1,80 м. Салонът не е твърде широк в областта на раменете, така че тук ще е по-удобно за двама възрастни. Задните прозорци не се свалят надолу, а само се открехват леко настрани, както при много модели с две врати. Благодарение на опционалния панорамен покрив, салонът е светъл и създава чувство за повече простор. Обемът на багажника е 358 литра, а ако задните седалки са сгънати нараства до 1170 литра. Височината на товарене е доста голяма. Базовото оборудване на Citroen C4 Cactus включва електрически стъкла и огледала, климатик, радио с USB-порт, круиз контрол с ограничител на скоростта, Bluetooth, както и 6 въздушни възглавници и система за стабилизация. В най-високата версия Shine са добавени автоматичен климатик, 17-инчови алуминиеви джанти, камера за обратно виждане, сателитна навигация, сензори за светлина и дъжд. Опциите включват достъп без ключ и бутон за стартиране на двигателя, панорамен покрив, автопилот за паркиране, технология за спазване на пътната лента, система за наблюдение на слепите зони, разпознаване на пътните знаци и проследяване на умората на водача. Обновеният Citroen C4 Cactus се предлага с пет възможности за задвижване, като всички двигатели са с турбокомпресор и директно впръскване на горивото. В гамата бензиновите мотори са 3-цилиндрови с работен обем 1,2 литра с мощност 110 и 130 к.с., а дизеловият е 1,6-литров 4-цилиндров се предлага във варианти със 100 и 120 к.с. По-мощният бензинов вариант със 130 к.с. се държи чудесно в средния оборотен диапазон, защото пикът на въртящия момент е 230 Нм се достигна при 1750 об/мин. Двигателят е много еластичен, а вибрациите са едва забележими и то само на празен ход. Моторът е комбиниран с 6-степенна механична скоростна кутия, която не е най-точната при превключване, а ходът на лоста е дълъг. Ускорението от място до 100 км/ч отнема по-малко то 10 секунди, а тягата при изпреварване е напълно достатъчна за да се изстреля колата пъргаво напред при 80 км/ч, за да завършите своевременно маневрата. С този бензинов турбомотор, обновеният Citroen C4 Cactus демонстрира „дизелов” разход. В градски цикъл и в зимни условия автомобилът консумира около 6,5 л/100 км, а на междуселищен път с около 90 км/ч разходът е едва 4,6 л/100 км. При обновения Citroen C4 Cactus комфортът е поставен на първо място. Сега той вози още по-меко, благодарение на технологията Progressive Hydraulic Cushions, която използва амортисьори с вградени два хидравлични буфера. Това решение позволява по-голяма амплитуда на хода на амортисьорите. При големи неравности буталата в амортисьорите забавят движението си постепенно, като по този начин се избягва подскачането и друсането на автомобила. Благодарение на прогресивните хидравлични възглавници, неравностите по пътищата се абсорбират много по-гладко и колата вози значително по-комфортно, почти като кросоувър с въздушно окачване. Единствено в бързите завои C4 Cactus има склонност да се наклонява. Воланът е много лек, но достатъчно ясен и информативен. Бензиновата версия се държи по-добре по пътища със завои, тъй като нейната предна част е по-лека и по-малко се поддава на недозавиване. Дори и само с предно предаване, кросоувърът има добро сцепление на снега и е стабилен при динамично шофиране върху снежните пътища. Благодарение на големия пътен просвет от 210 мм, Citroen C4 Cactus няма да затъне в преспите и с лекота катери високите бордюри, за да паркира евентуално на тротоара.", "date": "2019.01.21", "title": "Citroen C4 Cactus стана по-привлекателен, но е все така шик"}
{"url": "https://www.monitor.bg:443/bg/a/view/otkriha-potencialno-obitaema-planeta-155091", "text": "Планетата Бърнард б или GJ 699 b учените считат за потенциално обитаема. Това заявиха Скот Енгъл и Едуард Гинан от университета Виланова. Уебсайтът на университета публикува констатациите на астрофизиците. Екзопланетата се върти около звездата Бърнард. Според експерти температурата на повърхността на планетата достига -170 °C. Въпреки ниските нива учените допускат съществуването на примитивен живот. Ако на обекта има голямо количество горещ никел или е с желязно ядро, това е възможно. Такава структура е в състояние да регулира геотермалната активност. Енгъл и Гинан твърдят, че геотермалните езера могат да поддържат „зони на живот“. Това се случва подобно на подземните езера, открити в Антарктида. Сходства експертите фиксират и с температурата на повърхността на ледения спътник на Юпитер - Европа, под повърхността на която може да има течни океани. Според списание Нейчър, звездата на планетата Бърнард б е била открита през ноември 2018 г. Наблюденията на международен екип от изследователи са продължили 18 години. Масата на звездата на Барнард е почти три пъти по-голяма от масата на Земята. Тя се върти около своята червена звезда-джудже за 233 дни и е на същото разстояние от нея като Меркурий от Слънцето.", "date": "2019.01.21", "title": "Откриха потенциално обитаема планета "}
{"url": "https://www.monitor.bg:443/bg/a/view/bylgarin-dobrovolec-sreshtu-isljamska-dyrjava-se-vyrna-ot-sirija-155093", "text": "Димитър Петков, единственият известен до момента българин, който се е сражавал срещу \"Ислямска държава\", се завърна в България. Русенецът заминава за Сирия като доброволец в подкрепа на международната коалиция. След шест месеца на война, на път за България обаче е задържан за нелегално преминаване на границата в Ирак. Прекарва 40 дни в затвора, след което е освободен с помощта на посолството ни в Багдад. \"Зверствата, жестокостите, които се ширят между тях, екзекуциите на невинни хора, изнасилвания на деца, атентатите също. В затвора насилие се ширеше постоянно, сбивания всеки ден. В моята килия бяха 50 боеца от \"Ислямска държава\", които са се били по фронтовете. Със сигурност някой от тях е рязал глави. Може би, всичките\", убеден е Димитър. Така обяснява той решението си да воюва срещу \"Ислямска държава\". Според собствените му думи, той е единственият българин, воювал срещу групировката. ДАЕШ в момента все още държи позиции предимно в източната провинция Дейр ез Зор.", "date": "2019.01.21", "title": "Българин, доброволец срещу \"Ислямска държава\", се върна от Сирия"}
{"url": "https://www.monitor.bg:443/bg/a/view/91-godishen-general-ot-ds-se-zastrelja-v-shumen-155086", "text": "Бившият началник на Окръжното управление на МВР в Шумен и на Областното управление на МВР в Разград ген. Йордан Касабов се е самоубил в апартамента си в Шумен на 91-годишна възраст, научи неофициално \"Монитор\".  Инцидентът е станал в неделя привечер. Малко преди 18 в жилището на генерала на бул. \"Мадара\" 23 имало полиция, в главата на възрастния мъж имало огнестрелна рана. Към 18:10 линейка откарала тялото. Предстои днес да бъде извършена аутопсия, която да установи причините за смъртта, но според първоначална информация генералът в оставка се е прострелял в главата. Йордан Касабов беше един от най-старите живи офицери на ДС у нас. Работата му за тайните служби на НРБ започва още през 1950 година, когато постъпва на работа в МВР като младши разузнавач към отдел Х на ДС, Военното контраразузнаване. Работи в окръжното управление на МВР в Благоевград, а през 1956 година е прехвърлен в Шумен. Десет години по-късно след като изкарва петмесечен курс в съветското КГБ вече е заместник-началник на управлението, а от 1969 година и първи заместник-началник по линия на Държавна сигурност. Обучението в Москва е в контраразузнавателна школа по линия на икономиката. През 1975 оглавява управлението, година по-късно отново е на обучение в КГБ за два месеца. След административната реформа и въвеждането на областите на мястото на окръзите през октомври 1988 година става началник на Областното управление на МВР в Разград. Пенсионира се на 1 юни 1990 година. Ген. Йордан Касабов беше легенда в средите на МВР и ДС, а направлението, по което работеше активно беше турското разузнаване и дейността на турските служби у нас и след 1989 година издава мемоарите си \"Тайните на котраразузнавача\", в която описва подробно работата по разкриването на 37 случаи на нелегални турски разузнавачи на територията на Шуменския регион от 1944 до 1988 година. ", "date": "2019.01.21", "title": "91-годишен генерал от ДС се застреля в Шумен"}
{"url": "https://www.monitor.bg:443/bg/a/view/oligarhyt-na-povikvane-v-moskva-sasho-donchev-orisa-svobodna-evropa-155097", "text": "С любопитен орисник стартира сайтът на радио „Свободна Европа“ у нас. Първи гост в изданието, което се финансира с пари на Конгреса на САЩ се оказа не кой да е, а газовият олигарх с дълбоки проруски връзки Сашо Дончев. Учудващият избор на прощъпулник на медията най-вероятно е свързана с българския екип на изданието, който се състои основно от лица, свързани в публичното пространство с олигарси с ДС корени, а не известни като борци за свобода. Главен редактор на сайта е Иван Бедров, който заема този пост след дългогодишна вярна служба при друг представител на задкулисните кръгове за влияние у нас – фармацевтичния бос Огнян Донев. Последният пък е в сериозни бизнес отношения именно с проруския олигарх Дончев, с когото заедно наскоро обявиха, че са придобили правата върху друго авторитетно издание отвъд океана - „Форбс“. Внезапното пребоядисване на иначе сериозно свързания с Москва газов бос е доста съмнително. То може би е свързано с добре познатия почин за действие на бившите комунистически служби за превземане на врага отвътре чрез поставяне на свои хора на ключови позиции. Овладяването на ефира на „Свободна Европа“ в проруски план у нас вече е факт, а опитът Дончев да бъде изкаран едва ли не „независим издател с проатлантически ценности“ е силно забавен. Едва ли някой обаче би се вързал на това.", "date": "2019.01.21", "title": "Олигархът на повикване в Москва Сашо Дончев ориса \"Свободна Европа\" "}
{"url": "https://www.monitor.bg:443/bg/a/view/mygli-i-oblaci-pochti-bez-valeji-v-ponedelnik-155076", "text": "В понеделник ще бъде предимно облачно, с временни разкъсвания на облачността, по съществени над югозападната половина на страната. Почти без валежи. Сутринта на места в низините и котловините ще е мъгливо. До обяд в повечето райони ще е почти тихо; след пладне - със слаб, в Източна България умерен изток-североизточен вятър ще започва да нахлува студен въздух. Минимални температури - между минус 2° и 3°, максимални: в Северна и високите полета на Западна България - между 1° и 6°, в Южна - между 6° и 11°. Привечер и през нощта срещу вторник в Северозападна България ще завали сняг. Такава е прогнозата за времето на Националния институт по метеорология и хидрология (НИМХ). Атмосферното налягане е малко по-ниско от средното за януари, като през деня ще се повиши. Над Черноморието ще е предимно облачно, с временни разкъсвания на облачността над южните райони. Вятърът преди обяд ще е до умерен от северозапад, до края на денонощието постепенно ще се ориентира от североизток. Максимални температури между 4° и 7°. Температурата на морската вода е около 6°. Вълнението на морето ще е 2 бала, вечерта ще се усилва до 3 бала. Над планините ще е предимно облачно, почти без валеж. Повече слънце ще има по високите части на масивите от Югозападна България. Вятърът ще е умерен от запад-северозапад. Максимална температура на височина 1200 метра – около 2°, на 2000 метра – около минус 4°.", "date": "2019.01.21", "title": "Мъгли и облаци, почти без валежи в понеделник"}
{"url": "https://www.monitor.bg:443/bg/a/view/sreshtu-5000-zapazvame-pyrvite-koli-na-ilyn-mysk-v-evropa-obzor-155069", "text": "Компанията на Илън Мъск получи одобрение да продава Model 3 на европейска територия, съобщиха от холандската Държавна служба по пътен контрол. Продавачи у нас вече предлагат на по-заможни купувачи оферти за закупуване на модерния електромобил, като мераклиите ще трябва да внесат 5000 евро предварителен депозит на родните търговци, показа проверка на „Монитор“. Цената на колата варира между 45-65 хил. евро в зависимост от това дали е 4х4, както и от различните й ектстри. Тъй като в момента тя не се предлага в България, потребителят ще трябва да заплати и доставката й до страната, за която обаче търговецът, предлагащ автомобила, отказа да даде точна цифра. По негови думи колата тепърва трябва да се конфигурира и едва тогава ще се определи цена. Услуги за регистрацията на масовия модел на Мъск също се предлагат. 100 лева ще дадем за регистрация и допълнителни 75 лева такса за номер и талон. Само преди седмици шефът на „Скучната компания“ пусна туит, с който каза, че до 2020 г. Tesla ще превземе Европа, а зарядните станции за електромобилите ще бъдат разположени по всички пътни артерии на Стария континент. Това обаче може да се случи доста по-рано, отколкото те предполагат. Очаква се доставките на масовите седани да започнат следващия месец и както стана в САЩ, първите продажби ще са за модела с батерия за дълги разстояния, чиято цена започва от 54 хил. долара. В писмо към акционерите през третото тримесечие Мъск сподели, че пазарът на премиум седан със средни размери в Европа е два пъти по-голям в сравнение със същия сегмент в САЩ. За Model 3 на дълги разстояния потребителят в Германия ще трябва да плати 57 900 евро, а за Performance ще даде 68 600 евро. Промени или конфигурации вече не са позволени, тъй като те бяха възможни до 31 декември 2018 г. Причина за това е, че се очаква доставките да започнат през февруари. За Model 3 във Франция ще трябва да се дадат 53 500 евро, без това да включва екобонуса, въведен за автомобилите, които не вредят на околната среда. За версия Performance пък цената е 64 300 евро. В страната моделът ще се предлага в 5 цвята като стандартният е черен. За метално нощносиво, както и метално морскосиньо ще се дадат по 1 600 евро отгоре. За бяло и за червено ще се дадат съответно 2 100 и 2 600 евро. Стандартният черен седан идва с 18-инчови аеро колела, а за 19 инча трябва да се доплатят 1 600 евро. В пакета „Performance“ са включени 20-инчови колела. Model 3 има същите сензори и оборудване на автоматичната система за контрол, както тези на Model S и Мodel X. Версията с дуален двигател и задвижване на всички колела ще струва 59 100 евро, а тази за най-висок рейндж – 70 100 евро. Освен това, от компанията дадоха информация и какво разстояние ще може да се измине с електромобила – за първия вариант то ще е 544 км, а за втория – 530 км. Цифрите надминават разстоянието на конкурентни марки, което е с повече от 100 км надолу. За двоен двигател на модела на дълги разстояния на шведския пазар ще дадем 650 200 крони (63 275 евро). Ако се добави бонусът, подобен на този във Франция, цената ще спадне на 590 200 крони. За модел Performance пък ще хвърлим 767 200 крони (74 685 евро) преди бонуса и 707 200 крони (68 844 евро) след него. За кола на дълги разстояния в Холандия ще дадем 58 800 евро, а за версия Performance – 69 700 евро. Моделът отново е с дуален двигател и може да вдига скорост от 0-100 km/h за 3.5 секунди. Той включва и батерията за дълги разстояния, с която можем да изминем 530 км. Моделът идва със стандартен хардуер за автопилот, но трябва да се мине през проверка на системата, за да може да се използва цялостно и това ще струва 5 300 евро. Всяка кола идва със стандартни функции за безопасност, включително спирачка и предупреждения за странични или челни сблъсъци. Предимство на колата е, че нейните шофьори ще могат да я зареждат както от всички станции на марката, така и от чужди бързозарядни точки.", "date": "2019.01.21", "title": "Срещу €5000 запазваме първите коли на Илън Мъск в Европа (ОБЗОР)"}
{"url": "https://www.monitor.bg:443/bg/a/view/poseshtavame-muzei-bez-pari-v-ponedelnik-i-chetvyrtyk-155057", "text": "Българите посещаваме родните музеи безплатно в понеделник и четвъртък. Практиката е позната в цял свят и се ползва като опит за насърчаване на културния туризъм. Всички музеи по света дават възможност на посетителите си да влязат без да плащат вход. Такива дни обикновено за свързани с някой национален празник или с Международния ден на музеите. У нас подобно събитие е Нощ на музеите, която се провежда всяка година през май. Като част от грижата за клиентите, някои музеи предлагат безплатен вход в определени дни. В Националния исторически музей в София например може да се влезе гратис всеки последен понеделник от месеца, а посетителите със специфични потребности и Същото се отнася и до музея „Земята и хората“. Боянската църква пък е безплатна всеки понеделник след 15 часа. За архитектурно-музейните резервати „Трапезица“ и „Царевец“ във Велико Търново пък входът е безплатен всеки последен четвъртък от месеца. Това включва и организирани групи от български общности зад граница, владеещи български език. Намалението се отнася и за църквите „Св. 40 мъченици“, „Св. Георги“ и „Св. Димитър“. Във Варна подобни отстъпки не могат да се намерят Единственият ден, в който няма да се налага да плащаме вход, е Нощта на музеите. При някои обекти като Делфинариума и Зоопарка пък децата до определена възраст ще влизат на аванта. В аквариум „Варна“ например 3-годишните влизат без проблем. В Ретро музея входът е безплатен за 6-годишните. Информация за цените и офертите на варненските обекти се намира трудно, тъй като повечето институции нямат собствен сайт и потребителят трябва да чете или от блогове и информационни страници, или да се обажда на конкретния номер. Посещаването на музеи излиза най-изгодно в понеделник и четвъртък. За тези два дни се събират най-много отстъпки из цялата страна, най-вече в София и Пловдив. В общински институт „Старинен Пловдив“, който включва над 10 обекта, можем да посетим музеите всеки първи четвъртък на месеца. Това включва къща „Недкович“, „Клианти“, „Стамболян“, „Хиндлиян“, галерия „Златю Бояджиев“, Одеонът на Филипопол, Античният театър и други. Прожекциите на Римския стадион не влизат в тази бройка, уточниха за „Монитор“ от „Старинен Пловдив“. На въпроса защо точно четвъртък служител в института отговори, че „Има обекти, като Етнографския музей например, които не работят в понеделник и голяма част от туристите ги поемаме ние“, каза заместник-директорът на института Рая Маринова. По нейни думи практиката е одобрена отдавна и за момента няма предложения да се добавят други дни без вход. „Чух, че Министерството на туризма подготвя промени в законодателството и ако на национално ниво има разлики, ние също ще отговорим“, завърши тя във връзка с допълнителните дни за без пари. Особеност е, че отстъпката важи единствено за пенсионери, учащи и студенти. Музеите по Европа пък разчитат на подобни намаления, които са валидни само в определени часове. Музеят „Прадо“ в Мадрид пуска посетителите си от 18 до 20 часа без те да плащат, а пък в неделя промоцията важи с 1 час повече. Галерията за модерно изкуство „Reina Sofia“ пуска безплатно всеки уикенд в продължение на 4 часа, а единственият ден, в който плащаш, независимо от часа, е вторник. В Париж повечето музеи са безплатни всяка първа неделя от месеца като това включва Национален музей „Пикасо“ и музеят „Орсей“.", "date": "2019.01.21", "title": "Посещаваме музеи без пари в понеделник и четвъртък "}
{"url": "https://www.monitor.bg:443/bg/a/view/d-r-eleonora-lilova-blizo-10-000-signala-za-nasilie-nad-deca-poluchihme-na-goreshtija-telefon-155066", "text": "„Шамарената фабрика“ е стар и неприемлив метод за възпитание, казва в интервю пред \"Монитор\" председателят на Държавната агенция за закрила на детето. - Стратегията е ориентирана към всички деца у нас и не се допуска деленето им на групи, какъвто е бил подходът в предходната. Търсим шанс за развитие на потенциала на всяко едно от тях, като се хармонизират усилията на здравните, социалните и образователните услуги за цялостна подкрепа на детето. Сред слабите страни в работата досега е липсата на единна информация като терминология и обмен на данни, които да обслужват всички институции, за да се разбере пълната картина и да се помогне по най-адекватния начин. В момента администрациите събират различни данни, но никъде те не са обобщени, така че да може да се използват за работа по проблемни зони. Надявам се още в първата национална тригодишна програма да имаме възможност да изградим платформа, в която да се регистрират случаите на деца в риск – включително на деца, жертва на отчуждено родителство и на киберпрестъпления. Ново в стратегията е и повишаването на компетентностите на професионалистите, родителите, както и на детето в подготовката му за живота. Освен това залагаме и на здравословния начин и доброто физическо развитие на децата – чрез информационни кампании и предприемачески инициативи с децата и семействата, включително и възможности, например, за семейни ваучери за спорт. Предвиждаме и мерки за сигурността на децата в реалния и виртуалния свят. През последните години сме свидетели на множество злополуки с децата в недобре поддържани съоръжения, на пътя, а зачестиха и случаите със сексуално посегателство в мрежата. Истината е, че ако нямаме сигурна среда, в която да опазим детето от рискове, политиките нямат никакъв смисъл. - Смисълът на една стратегия не е да налага санкции, а да посочва как да се развива обществото. Не е добре, когато се изваждат думи от контекста и се спекулира със страховете на хората. Излезе, че едва ли не политиката на българската държава е да взема децата на хората от домовете, или че родителите ще бъдат следени дали и как си гледат децата, дали ги бият. Това не е така и не бих искала да се спекулира с това. - Да, насилието над деца е забранено и сега. От 2000 г. в Закона за закрила на детето има разписана закрила на подрастващите от насилие, т.е. няма нещо ново. В Наказателния кодекс пък е посочено какво е тежка, средна и лека телесна повреда, именно заради това се породиха и асоциациите със затвора за родителите. Там обаче вървят общите случаи, затова е важно да има специален разпис за престъпните посегателства над деца, в който да се уточни за какво могат да бъдат санкционирани родителите и какви ще са мерките. Всичко това тепърва ще се обсъжда. - Вярвам, че няма да се стигне родител да попада в затвора за побой над собственото си или чуждо дете. Целта ни не е да се месим във възпитателните методи на родителите, а да повишим знанията им какви са съвременните такива, а именно добрата дума и доверителната връзка между тях. Страхувам се, че пътят от обикновеното шамаросване, което води до краткотрайно послушание, до поведението на тормоз и насаждане на страхове у детето, е твърде кратък. При нас има преписки за потресаващи случаи на домашно насилие, които ако можеха да се визуализират на видео, едва ли щеше да има човек, който да остане равнодушен. Нека не забравяме как случаите с такива видеа, в които служители от центровете от семеен тип насилваха деца, доведоха до масови възмущения сред обществото. - Авторитетът на родителите не трябва да се гради по този начин. Вместо това на детето трябва да му бъде обяснено къде греши. Ако преди 40-50 години се е допускало и учителят да налага телесни наказания, днес това е недопустимо. В практиката ми като преподавател и директор мога да ви уверя, че „шамарената фабрика“ е стар и неприемлив метод на възпитание. Но съм имала случаи, в които съм виждала болката в очите на деца, които са наранявани от родителите си и, повярвайте ми, това са били най-тежките моменти в работата ми. Да успокоиш такова дете е много трудно. Всяко едно от тях обича родителите си и не е лесно да им обясниш, че не са искали да ги наранят, или че са го направили, за да ги поучат, или защото са били много уморени. Всяко дете, докато расте, греши, така се учи и затова най-добрата реакция е прошката от страна на родителя, добрата дума и добрият пример. - Да, разбира се. Ако децата наблюдават този модел в дома си, те го трансформират и в отношенията с други деца. Когато едно дете упражнява насилие в клас, значи го е видяло от някого, възможно е и да бъде от семейството. Освен това част от семействата продължават да учат деца си - ако някой ги удари, те трябва да отвърнат, което също е остарял метод на взаимоотношение. - Притесненията са неоснователни, държавата няма да се намесва в семейните отношения. Родителите са тези, които винаги ще имат своето право да определят методите и формите на възпитание на детето. Не е вярно, че държавата иска да въведе модели от скандинавските страни. Тази асоциация е непочтена. - През 2018 г. служителите, които отговарят за горещата телефонна линия, са приели 9814 обаждания. 585 от тях са били препратени към социалните. С най-голям дял са обажданията за неглижиране – неполагане на грижи или занемаряване, следвани от тези, които включват психическо и физическо насилие. За случаите при повече от един вид насилие е видно, че има и друга причина за подадения сигнал. Това води до извода, че насилието не е единствен риск за детето. Част от сигналите, които касаят психическо насилие, са следствие на домашно насилие, на което малчуганът е станало свидетел. На телефонната линия са се обаждали и родители с молба за съдействие за справяне с агресивно или проблемно поведение на дете, както и за настаняване на дете в резидентна услуга, след като е пребивавало в интерната. През 2017 г. пък почти половината от случаите, по които са работили полицията и социалните, са били за физическо насилие, а 19% - сексуално. Обикновено насилието се случва вътре в семейството – 52%, като до посегателство по-често прибягват бащите. 302 деца от настанените в специализираните и образователните институции също са станали жертва на насилие. Повечето от тях са били на възраст между 12 и 16 г. Преобладаващият вид насилие е психическото, следвано от пренебрегване на основните потребности на детето, физическото и сексуалното насилие. - Съставени са 23 акта, като два от тях са заради отказ да приемат дете в резидентна услуга, за която е издадена заповед за настаняване. Наложена е глоба и за предоставяне на социални услуги без издаден лиценз. Санкции е имало и за лица, които не са сигнализирали за насилие над дете. - Патронажната грижа е съществувала в България и преди години. Тя може да бъде особено полезна в ранна детска възраст. Услугата ще се извършва от специално обучени акушерки и медицински сестри. Тези хора няма да „шпионират“ в семействата. Патронажната грижа ще е само в полза на родителите на малките деца, защото професионално ще отговаря на въпросите, свързани с отглеждането на децата в тази възраст – как да се хранят, как да се къпят, какво да правят, когато детето им се разболее и т.н. И още повече, че родителите винаги могат да се допитват до тези специалисти при ситуации, която ги притесняват. - Критериите ще бъдат в съответствие с Европейската рамка за качество за услугите за образование и грижи в ранна детска възраст, като те ще бъдат разписани в Стратегията за ранно детско развитие, която ще бъде подготвена от МОН. Стандартите се отнасят до необходимата физическа инфраструктура, съотношението на децата и необходимия персонал, квалификация на персонала. - По отношение на приобщаващото образование са заложени мерки за осигуряване на условия за повишаване на образователните резултати на всеки ученик чрез подкрепа за личностното му развитие, основана на индивидуалните му способности и заложби. Тук става дума и за учениците със специални образователни потребности, от етническите малцинства, от семействата на мигранти и на бежанци. Целта ни е да повишим дела на децата със специални образователни потребности в масовите училища и детски градини. - Проблемът с употребата на алкохол, тютюн или експериментирането с психотропни субстанции от деца е сериозен, затова ще бъдат въведени здравно-образователни програми в училище, ще развием подхода „Връстници обучават връстници“ в превантивната работа с децата и рисковите групи. - Според данни от проведено национално представително проучване през 2017 г. 13,3% от учениците са посочили, че поне веднъж през последните 30 дни са употребили наркотик. Най-често до наркотици прибягват 16-18-годишните. Заедно с Министерство на здравеопазването и граждански организации ще работим за по-ефективна превенция. Председател на Държавната агенция за закрила на детето Магистър по педагогика и социология в СУ „Св. Климент Охридски“ Доктор по управление на образованието в ПУ „Паисий Хилендарски“ Била е директор на СУ “Акад. Емилиян Станев“ - София", "date": "2019.01.21", "title": "Д-р Елеонора Лилова: Близо 10 000 сигнала за насилие над деца получихме на горещия телефон"}
{"url": "https://www.monitor.bg:443/bg/a/view/london-puska-mobilno-prilojenie-za-kandidatstvane-za-prestoj-155085", "text": "Британското правителство днес пуска в действие мобилно приложение, чрез което граждани на ЕС, установили се в Обединеното кралство, могат да кандидатстват за пребиваване след Брекзит. Близо 3,5 милиона европейски граждани живеят в момента в Обединеното кралство. Те ще трябва да кандидатстват за така наречения статут на \"уседналост\", за да продължат да работят или да получават социални помощи, когато Великобритания излезе от общността. След това ще бъдат насочени към сайт, за да дадат адреса си и могат да дадат съгласие за проверка на данъчното им състояние, за да се потвърди адресът им. Третата стъпка е да декларират дали имат криминално досие. Тежка присъда може да доведе до отхвърляне на заявлението. След експериментално използване на заявлението, извършено между ноември и декември сред 30 000 души, властите обявиха първите резултати: 81 процента от исканията са били обработени за една седмица. Отхвърлени заявления няма, но почти 10 на сто от общия брой са останали без отговор три седмици след края на експеримента. \"На прав път сме\", каза държавният секретар по имиграцията Карълайн Ноукс. Но някои изразяват загриженост дали подаваните всекидневно заявления няма да са прекалено много, до 6000, според някои оценки. Вътрешното министерство е наело 1900 души, за да поемат това допълнително натоварване. \"Това е важен тест за министерството, залогът е висок\", смята Джил Рътър, специалистка по миграционни въпроси в британската експертна група \"Бритиш фючър\". \"Ако всичко мине добре, Обединеното кралство ще изпрати силно послание, че европейците са добре дошли и че правителството държи ситуацията под контрол. Ако нещата се объркат, последиците ще са ужасни\", прогнозира специалистката. След 30 март заявленията ще може да се подават и по пощата или в местните администрации. В момента се водят разговори с \"Епъл\", за да се позволи на притежателите на айфон да имат достъп до приложението.", "date": "2019.01.21", "title": "Лондон пуска мобилно приложение за кандидатстване за престой"}
{"url": "https://www.monitor.bg:443/bg/a/view/google-pokaza-kak-shte-izglejda-tyrsachkata-mu-155081", "text": "Без текст и без снимки - така би изглеждала търсачката на Google, ако бъде приет спорния чл. 11 от Директивата за авторско право в цифровия единен пазар. За това предупреди самата компания, като публикува снимка на това какво би виждал потребителят при търсенето на \"последни новини\" (latest news) на сайта. Причината за евентуалния бъдещ вид на търсачката е т.нар. сродно право на издателите, залегнало във въпросния чл. 11 от директивата. Според него издателите следва да могат да изискат от Google и други подобни агрегатори да им плащат лиценз, когато се използват техни снимки и част от техни текстове в търсачките. Това би довело също така, казват представители на Google, до това технологичните компании да избират на кои издатели на новинарски сайтове да заплащат лиценз и да избират \"печеливши и губещи\" от реформата. \"Към момента работим с над 80 хиляди издатели на новинарски сайтове, чиито публикации се появяват в търсачката. Ако чл. 11 бъде приет, това число ще бъде намалено драстично\", казват още от Google. Това не е първият път, в който технологичният гигант предупреждава какво би се случило след въвеждането на промените в авторско правната рамка на ЕС. Само преди дни  Това доведе мнозина да останат с впечатлението, че технологичната компания използва тактика на сплашване преди провеждането на поредния триалог между Европейската комисия, Европейския парламент и Съвета на ЕС по повод Директивата за авторско право в цифровия единен пазар. Той трябваше да се проведе по-късно днес, но бе отложен в рамките на румънското председателство на Съвета на ЕС. Нова дата за тристранната среща все още не е насрочена.", "date": "2019.01.21", "title": "Google показа как ще изглежда търсачката му"}
{"url": "https://www.monitor.bg:443/bg/a/view/sedmichna-prognoza-za-vremeto-za-21-27-januari-155073", "text": "През следващото денонощие ще бъде предимно облачно, с временни разкъсвания на облачността, по съществени над югозападната половина на страната. Почти без валежи. Във вторник в северозападните райони ще превалява мокър сняг или дъжд и сняг, в планините и планинските райони на Южна България - слаб сняг; в останалата част от страната ще е почти без валежи. В източната половина от страната югоизточният вятър ще се усили. В сряда на много места в Южна и Източна България ще превалява дъжд, над около 1000-1200 м – сняг. Вятърът ще се ориентира от юг-югозапад, в Източна България ще е силен и температурите там ще достигат на места до около 12°-14°. В Западна България ще остават предимно между 3° и 8°. В четвъртък и петък също ще превалява, но на по-малко места, предимно слаб дъжд, а в планините и планинските райони на Западна България - слаб сняг. В четвъртък и петък валежи от дъжд ще продължат, на места ще преминат в мокър сняг. Температурите остават без промяна и максималните ще бъдат между 4 и 12 градуса. През почивните дни времето ще остане без промяна. Над цялата страна се очакват валежи от дъжд, който ще преминава в мокър сняг. Минималните температури ще са между минус 2 и 5 градуса, а максималните между 4 и 13.", "date": "2019.01.21", "title": "Седмична прогноза за времето за 21-27 януари"}
{"url": "https://www.monitor.bg:443/bg/a/view/opasnost-ot-lavini-v-stara-planina-155078", "text": "Значителна е опасността от лавини в Стара планина. Ниска е вероятността от падане на снежна маса във Витоша, в Рила и Пирин. През почивните дни няма паднали лавини в планините, съобщиха от Планинската спасителна служба (ПСС). Планинските спасители съветват туристите да не навлизат в лавиноопасни зони и да използват зимните маршрути и маркировки. От ПСС обясниха, че дали един склон е лавиноопасен може да се прецени на място, след подробни наблюдения на времето. Лавината зависи от фактори като вятър, снеговалеж и стабилност на снежната покривка в дълбочина.", "date": "2019.01.21", "title": "Опасност от лавини в Стара планина "}
{"url": "https://www.monitor.bg:443/bg/a/view/karajancheva-na-chestvanija-v-irlandija-155075", "text": "Председателят на Народното събрание Цвета Караянчева ще участва днес в честванията по повод 100-годишнината от първото заседание на Националния парламент на Република Ирландия. Това съобщиха от пресцентъра на парламента. Караянчева ще бъде гост на тържествената церемония в Меншън Хаус, където Долната камара на ирландския парламент е провела своето първо заседание. Преди това ще разговаря с председателя на Камарата на представителите на парламента на Република Ирландия Шон О`Фиъргейл.", "date": "2019.01.21", "title": "Караянчева на чествания в Ирландия"}
{"url": "https://www.monitor.bg:443/bg/a/view/zaharieva-v-bruksel-na-syveta-vynshni-raboti-155074", "text": "Вицепремиерът и министър на външните работи Екатерина Захариева заминава за Брюксел, където ще участва в Съвет „Външни работи“ и министерска среща между ЕС и Асоциацията на страните от Югоизточна Азия (АСЕАН) днес, както и в министерска среща ЕС-Африкански съюз (АС) на 21 и 22 януари. Това съобщиха от пресцентъра на МВнР. Заседанието на Съвета ще започне с дискусия по актуални теми, включително положението в Демократична република Конго след президентските избори в страната от 30 декември 2018 г. Ще се проведе и дискусия по плана за действие срещу дезинформацията, представен от Европейската комисия на 5 декември 2018 г. Очаква се министрите да акцентират върху външните аспекти на предизвикателствата на дезинформацията.", "date": "2019.01.21", "title": "Захариева в Брюксел на Съвета „Външни работи“ "}
{"url": "https://www.monitor.bg:443/bg/a/view/maja-manolova-v-bruksel-predstavja-otnovo-pozicijata-ni-sreshtu-dvojnija-standart-155084", "text": "Омбудсманът Мая Манолова заминава днес на двудневно посещение в Брюксел, където ще представи петицията на българските граждани срещу двойния стандарт при храните и напитките в Европейския съюз. Изслушването ще се състои утре в Комисията по петициите в Европейския парламент, съобщи тя сутринта по бТВ. „Целта е потребителският пакет, който ще забрани двойния стандарт да бъде приет още в мандата на сегашния европейски парламент”, обяви тя. Още в началото на октомври Мая Манолова в качеството си на гражданин на ЕС, заедно с редица публични личности, изпрати на 2 октомври 2017 г. до Европейския парламент петиция за нарушение на правото на ЕС с искане за промяна в европейското законодателство, включително в Директивата за нелоялните търговки практики. Целта бе спиране на производството и разпространението на храни от една и съща марка, но с различни съставки и качество в страните-членки на ЕС. Според Манолова това е не само нарушение на правата на българските граждани, но и на гражданите от Вишеградската четворка, Гърция, Хърватия и Румъния, както и на принципите за функциониране на общия европейски пазар. За проблема общественият защитник беше сезирана от български майки, които установиха, че техните бебета консумират храни и напитки с по-ниско качество и в пъти по-висока цена. Това провокира Мая Манолова да предприеме редица действия и инициативи за преустановяване на нелоялната търговска практика, която е дискриминационна и обидна за българите. В ефира на бТВ днес Манолова засегна и проблемите с поскъпването на водата и заяви, че ВиК дружествата нямат никакъв интерес хората да са доволни, защото те имат гарантирани приходи и няма никаква обвързаност между качеството на услугата и цената. „Хората чрез омбудсмана питат КЕВР какво се промени след като се повиши цената на водата през последните години. Нищо не се променило, нито качеството на водата, нито течовете”, коментира тя. През миналата седмица в жалба до КС тя поиска да се премахне единната цена на водата. На въпрос дали ще става кмет на София Манолова обясни, че има каузи, които е започнала и няма да ги изостави до края на мандата си, в следващата година и половина. „През тази година на дневен ред са банките, колекторските фирми (събирачите на дългове - б. р.), Закона за частния фалит”, уточни омбудсманът на България. Според Манолова има опити за бойкот на изпълнението на промените в нормативните документи за помощите на хората с увреждания. Обмудсманът от средата на февруари ще отвори специална телефонна линия, на която инвалиди и техни близки да звънят.", "date": "2019.01.21", "title": "Мая Манолова в Брюксел представя отново позицията ни срещу двойния стандарт"}
{"url": "https://www.monitor.bg:443/bg/a/view/losho-vreme-blokira-sa-sht-155082", "text": "Снежна покривка с дебелина 15 см и повече предизвика хаос в САЩ. Лошото време отмени или отложи повече от 4000 полета в САЩ, предадоха световните информационни агенции. Особено тежко е положението в Ню Йорк, Бостън, Чикаго, Портланд и други градове.  Редица авиокомпании публикуваха съобщения, с които да предупредят пътниците за проблемите.  Отношение по темата взе и американският президент Доналд Тръмп. Чрез профила си в \"Туитър\", той предупреди сънародниците си от засегнатите райони на страната да бъдат особено внимателни и да не подценяват тежката зима обстановка. Не излизайте навън, ако не е спешно, призова той.  Тръмп използва случая и да се пошегува с глобалното затопляне. Точно сега то би било от полза, написа държавният глава. Известно е, че той е скептик относно съществуването и действителните му последствия.  Според агенциите, засегнати от зимата са около 40 млн. души в САЩ - от Северна Каролина до Мейн. Лошото време взе и жертви - най-малко двама души са загинали при пътен инцидент в петък вечерта в щата Уисконсин.", "date": "2019.01.21", "title": "Лошо време блокира САЩ"}
{"url": "https://www.monitor.bg:443/bg/a/view/trymp-pelosi-e-radikalen-demokrat-155083", "text": "„Нанси Пелоси е радикален демократ“, това написа в \"Туитър\" американският президент Доналд Тръмп. В официална реч в събота Тръмп заяви, че е готов на компромис по отношение на програмата DACA (Deferred Action for Childhood Arrivals), защитаваща нелегалните имигранти в детска възраст, които американското общество нарече \"мечтатели\" - да не бъдат депортирани. Става дума за стотици хиляди случаи. Председателят на Камарата на представителите Пелоси отхвърли предложения от Тръмп компромис за продължаващия вече месец шътдаун. По думите на Тръмп, Пелоси вече се държи ирационално и прекалено ляво като радикален демократ. Някои от демократите, пише той, отхвърлиха предложението ми, преди още да съм се изказал, каза Тръмп. Те не виждат наркотици и престъпност, интересуват ги само изборите през 2020 г., допълни Тръмп. Същевременно Тръмп се похвали и с добрите си резултати сред испаноговорящите в страната. Според последните социологически проучвания, вече 50% от тях одобряват политиката му. При предишните допитвания, те били едва 19 процента. Този скок в одобрението Тръмп си обяснява с миналото на тези хора, които познават проблема отлично и заради това са \"за\" стената, която иска да построи по южната граница. Същевременно Тръмп заяви, че федералните работници, които са в отпуска или работят без заплати са „истински патриоти“. Близо 800 000 федерални служители са без заплати от 22 декември, което е най-дългият в САЩ подобен период. От финансиране са лишени 25% от държавните институции, включително министерството на вътрешната сигурност, министерството на търговията, министерството на вътрешните работи и министерството на финансите. Конгресът, доминиран от демократите, отказва да отдели 5,7 милиарда долара за построяването на стената с Мексико, за която настоява Тръмп.", "date": "2019.01.21", "title": "Тръмп: Пелоси е радикален демократ"}
