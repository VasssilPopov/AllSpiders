{"url": "https://www.monitor.bg:443/bg/a/view/2-3-ot-pilotite-ni-s-licenz-ot-poslednite-3-godini-142917", "text": "Бум на желаещите да летят се наблюдава през последните три години. 221 пилоти любители са получили сертификата си за движение във въздуха от 2016 г. насам. Общият брой пилоти от всички категории със свидетелства у нас са 1292, от които едва 12 са хората с бреветите за свърхлеки самолети, а около една четвърт са любители - 309. Повече от две трети са получили документи да летят през последните три години. Любителският е най-често срещаният лиценз в леката авиация и е първата стъпка към кариерата като пилот в гражданската авиация. Професионалистите във въздуха са 397, а най-разпространеният бревет е за транспортни самолети – 517, показва справка на Главна дирекция \"Гражданска въздухоплавателна администрация\" (ГД „ГВА“) предоставена на „Монитор“. За удоволствието да имат в джоба свидетелство за любител пилот желаещите броят средно по 20 бона за обучение. Това им дава право да изпълняват полети като командир на самолет, но без възнаграждение и за лични цели. За да започнат курс кандидат-курсистите трябва да са в добро физическо състояние, да са навършили 16 години и да владеят английски език. Средното образование е задължително. Лицензът се получава след явяване на комисия на транспортното министерство и се подновява на всеки две години. Едва 60 лева струва изпита. През последните три години се наблюдава интерес на чужденци, които да са обучават и сертифицират у нас, коментира главният секретар на ГД ГВА Михаил Захариев. По думите му в нашето въздушно пространство летят все повече от балтийските държави – Естония, Латвия и Литва. Причината е в по-ниската цена на курса и изпита. Но бизнесът в България с обучения за леката авиация е все още бутиков.", "date": "2018.08.28", "title": "Тескеретата за летене скочили тройно за 3 години"}
{"url": "https://www.monitor.bg:443/bg/a/view/kogato-baj-ganio-ne-moje-da-kara-kolelo-a-mu-davat-samolet-142904", "text": "То по пътищата не можем да ходим, а искаме коли да караме, че и самолети. Нация, която дава повече загинали при една катастрофа, отколкото при Руско-грузинската война, не трябва да кара и триколки. Защото и с триколка за малко да си замине един човечец, блъснат от друг човечец. Та какво остава за самолети. Където са необходими умения и интелект. Вярно, че са нужни и много пари, но все пак парите и разрешителното не карат самолета. Кара го пилотът. А ние шофьори нямаме, та какво да говорим за пилоти. Водач с десетилетия стаж бастиса хора, колкото половин родопско село, а нашите институции дават разрешително за пилоти. Правете сметка какво може да се случи, ако някой некадърник реши да каца в някой квартал. Страшилище. Ще избие още повече хора. За момента гинат само по един-двама. Лека им пръст. Но съвсем скоро с този просперитет, който ни облива, ще започне всеки втори да си купува самолет или самолетче. И тогава пази Боже. Ще падат като японски камикадзета от небесата. На българина не трябва и дрон да му се дава да управлява, та какво остава за самолет. Все пак с първото може да убие не повече от един човек, докато със самолета ще изтрепе половин квартал. И тогава може би ще започнат и промени за въздухоплаването, подобно на тези в променяния над 80 пъти Закон за движение по пътищата. И всяко пренаписване така и не даде резултат. Най-много да са събрали повече глоби, защото започнаха да взимат книжките на нас несретниците, които не сме си платили глобите за неправилно паркиране от преди 10 години. И само това постигна въпросният закон, разбит вече между три министерства, всяко от които ще си налага глоби каквито си иска. А броят на жертвите си остават константна. Я мръднат малко под 600, я се качат малко. Стига да не се появи някой ас, който на куп да избие 17 души. Тогава се объркват малко статистиките на „Пътна полиция“, която към момента си остана и без началник, защото го пратиха в „Автомобилна администрация“, където нарушенията се санкционират с по-сериозни глоби. Може би искат да използват професионализма му в борбата с корупцията, джигитите и нарушенията.  И за да не бягаме от темата, масовият българин трябва да минава първо изпит по обща култура и възпитание, след това психотест и накрая да му мерят способностите зад волана, та чак след това да му дават разрешително. Защото и с колело бай Ганьо е опасен. Понеже не знае, че се кара на пътното платно, а не по тротоара. Че се бута на пешеходна пътека, а не се прелита с бясна скорост. Че рампите в метрото са за инвалиди и майки с деца, а не за лупинги и за тяхно улеснение.", "date": "2018.08.28", "title": "Когато Бай Ганьо не може да кара колело,  а му дават самолет"}
{"url": "https://www.monitor.bg:443/bg/a/view/vlado-penev-se-bojadisa-za-otkradnat-jivot-142864", "text": "Достолепните бели коси на актьора Владо Пенев останаха в историята и звездата на Народния театър се разхожда в променена визия с буйна кестенява прическа и брада. Неочакваната трансформация на бившия служебен министър на културата най-вероятно няма да е трайна, тъй като е продиктувана от Новата визия на Пенев издаде режисьорката на сериала Зорница София Попганчева, която се похвали със снимка с актьора във Фейсбук. Кадърът беше придружен от закачлив текст: „Невероятно, но факт! На снимки с Младия Владо Пенев. В Откраднат живот 06 стават чудеса“. Фенове и приятели пък се пошегуваха под публикацията, като влязоха в малък спор дали бъдещият директор на болница „Св. Кирил“ Това не е първият път, в който Владо Пенев променя напълно визията си заради роля. Преди години той пусна сегашната си дълга коса и брада за друг сериал, в който играеше ключова роля на комисар Попов - „Под прикритие“. Освен това за последния сезон на крими поредицата, която вървеше по БНТ той се напъна и Въпреки че финалната точка на мафиотската сага отдавна е сложена, а Владо Пенев бързо се раздели с излишните килограми, които натрупа за образа, той запази както косата, така и брадата си. Най-вероятно обаче сега няма да остави кестенявия им цвят, а боядисването е било нужно, за да бъде разказана историята на героя му проф. Асен Цонев. Освен Пенев, в шестия сезон на „Откраднат живот“, който стартира на 11 септември по Нова телевизия, дебютират още много известни актьори. Лекарският екип ще допълни Владо Карамазов, а Юлиян Вергов ще се завърне, заедно с екранната си съпруга Ана Пападопулу. Героят на Наум Шопов-младши ще мине от отбора на лекарите в този на пациентите, а към младите звезди на сериала се присъединява Неда Спасова, която зрителите познават от българския филм „Дамасцена“.", "date": "2018.08.28", "title": "Владо Пенев стана брюнет за „Откраднат живот“"}
{"url": "https://www.monitor.bg:443/bg/a/view/startira-remontyt-na-bul-konstantin-velichkov-142919", "text": "Ремонтът на бул. \"Константин Величков\" стартира, съобщиха от Столичната община. Първоначално той ще засегне 70 м в участък след кръстовището с ул.“Цар Симеон“ в посока „Сливница“. Заради реконструкцията се налагат промени в движението. До 6 септември се забранява влизането на пътни превозни средства по дясната лента на булеварда, в участъка, който се ремонтира. От вторник, 28 август, до въвеждане на постоянната организация на движение по булевардите „Константин Величков“ и „Възкресение“, където се изгражда обособеното трамвайно и автобусно трасе, автобусната спирка „Метростанция К. Величков“ в посока бул. „Александър Стамболийски“ (за автобусни линии № № 11 и 83) се измества назад преди кръстовището с бул. „Тодор Александров“. Премества се и трамвайната спирка на ул. \"Цар Симеон\" (за трамвайна линия № 11) и автобусната спирка (за линии № 11 и 83) на бул. „Константин Величков“ назад в посока бул. „Тодор Александров“ на обща временна комбинирана спирка преди кръстовището с ул. „Цар Симеон“. Автобусните линии с номера 11, 60, 72, 102, 83, 45 и 77 ще се движат по релсите на трамваите по линии 11, 22 и 3 по бул. \"Константин Величков\" и бул. \"Възкресение\" в участъка между пазара \"Красна поляна\" до бул. \"Сливница\", допълват от общината. Идеята на реконструкцията е рейсове и трамваи да се движат в едно общо трасе. Спирките на превозните средства също ще са общи. Новата схема ще даде възможност да се елиминират закъсненията, които сега в пиковите моменти се натрупват до 10 минути.", "date": "2018.08.28", "title": "Стартира ремонтът на бул.“Константин Величков“"}
{"url": "https://www.monitor.bg:443/bg/a/view/turcija-gyrcija-i-germanija-lubimi-destinacii-na-bylgarite-142914", "text": "Турция, Гърция и Германия са били най-посещавани от българите през юли 2018 г., съобщи Националният статистически институт (НСИ). Пътуванията в чужбина са 727,5 хил. или с 9,3% над регистрираните през юли 2017 г. Увеличение в сравнение със същия месец на предходната година е отчетено към: Гърция - с 14,4%, Турция - с 14,2%, Македония - с 8,9%, Австрия - с 8,7%, Сърбия - с 5,9%, Румъния - с 4,4%, Италия - с 1,5%. Същевременно намаляват пътуванията на българи към: Украйна - с 16%, Португалия - с 5,5%, Германия - с 2,5%, Малта - с 1,8%. Спрямо юли 2017 г. има ръст при всички видове пътувания: със служебна цел - с 23,9%, почивка и екскурзия - с 6,9%, и с други цели - с 5,5%. Най-голям дял формират пътуванията с други цели (гостуване, обучение, посещение на културни и спортни мероприятия) – 40,5%, следвани от почивка и екскурзия – 39,9%, и командировките – 19,6%. Най-голям брой пътувания са осъществени към: Турция – 167,3 хил., Гърция – 150,4 хил., Германия – 66,1 хил., Румъния – 62,8 хил., Сърбия – 38,1 хил., Македония – 33,3 хил., Италия – 28,8 хил., Австрия – 22,6 хил., Великобритания – 19,6 хил., и Испания – 18,5 хил.  Посещенията на чужденци в България са 2,1 млн., или с 6,5% повече в сравнение с юли 2017 година. Транзитните преминавания през страната са 24,7% от всички посещения на чужденци в България, отчете НСИ.", "date": "2018.08.28", "title": "Турция, Гърция и Германия - любими дестинации на българите"}
{"url": "https://www.monitor.bg:443/bg/a/view/iskat-proverka-na-ekokonkursa-za-17-mln-leva-142918", "text": "Сигнал в Изпълнителната агенция по околна среда внася Национална асоциация „Българско Черноморие“. Причината е конкурсът, с който ще бъдат раздадени апетитните 17 млн. лева за броене на местообитанията и птиците у нас по НАТУРА 2000. Търгът е с три обособени позиции, като както „Монитор“ разкри, всички кандидати за тях са били с непълни документи и са им пратени писма да дадат липсващите. В писмото си от НАБЧ настояват пък „да не се възлагат поръчки на фирми, които са взели пари и не са си свършили работата“, визирайки един от кандидатите - „Портфолио проджект мениджмънт“. Причината - в консорциум с няколко други фирми, през 2015 г. дружеството е получило 5,1 млн. лева за така и неприет актуализиран план за Национален парк Рила. От НАБЧ настояват също публично да се каже кои са кандидатите за третата обособена позиция в конкурса – контрол и валидиране на резултатите от извършените анализи. „Тази позиция ще избере проверяващите на изпълнителите на анализа на природата. Най-вероятно тези проверяващи ще бъдат тайни агенти“, посочват от организацията, откъдето настояват също държавата спешно да приеме и подхода за управление на НАТУРА 2000, за да може и собствениците на земи да участват във вземането на решения, свързани с тези зони, а не както е в момента – от т.нар. еколози.", "date": "2018.08.28", "title": "Искат проверка на екоконкурса за 17 млн. лева"}
{"url": "https://www.monitor.bg:443/bg/a/view/izprevarihme-rumynija-po-chujdi-investicii-142912", "text": "Спрямо страните от региона България е преди Румъния като процент чужди инвестиции в БВП, но разликата е била много по-голяма предишните години. Страната ни обаче изостава значително от Сърбия и Хърватия по този показател. Това съобщи вчера зам.-председателят на Българската стопанска камара (БСК) Камен Колев. Общият обем на инвестициите в България в периода 2007 - 2017 остава сравнително константен -около 18 млрд. лева годишно. През 2017 г. чуждестранните инвестиции достигат най-ниското си ниво в размер 1858 млн. лв. През 2007 година например общите инвестиции в страната са били 17 962 млн. лева, като чуждите инвестиции са били 98,6 на сто. През годините оттогава отчетоха от Стопанската камара. Делът на местните инвестиции в общия обем на инвестициите нараства драстично при успореден срив на чуждите инвестиции. Камен Колев, зам-председател на БСК, посочи, че страната ни е декапитализирана, с очевидна нужда от инвестиции. Стандартите показват, че преките чужди инвестиции в една държава трябва Това означава, че за България те трябва да са 10 млрд. лева (около 100 млрд. лева е БВП за 2017 година), а сега сме много под тази граница. За 2018 година виждаме, че два пъти падат преките чужди инвестиции, съобщи Колев. Те са били 500 млн. лева през първата половина на 2017 година, а за първото полугодие на 2018 година - 250 млн. лева, посочи Камен Колев, като цитира данни на БНБ. През 2017 година вече сериозно надхвърлят размера на преките чужди инвестиции. БНБ отчита преводите над 2000 лева, като внесени по-малки суми и тези в брой никой не отчита. Тези пари най вече отиват за потребление, само малка част са за инвестиции, но и така имат положителен ефект върху икономиката, каза Колев . “Определящ за икономиката, на една страна, е инвестиционният климат, а индикатор за качеството на бизнес климата е размерът на инвестициите, в частност – чуждестранните инвестиции. В периода 2007-2017 г. общият обем на инвестициите у нас остава непроменен благодарение най вече на местните инвестиции, т.е. на инициативата на българския предприемач“, каза изп. председател на БСК Радосвет Радев.", "date": "2018.08.28", "title": "Изпреварихме Румъния по чужди инвестиции"}
{"url": "https://www.monitor.bg:443/bg/a/view/pogrebaha-darina-i-vnukyt-j-georgi-v-beli-kovchezi-142890", "text": "В затворени бели ковчези бяха погребани баба и внуче – Даринка Велева и Георги Стойков от софийското с. Световрачене, които загинаха при катастрофата край Своге в събота. В дъждовно време шофьорът на автобус МАН Григор Григоров, на 59 г., загуби управлението и рейсът падна в пропаст – 17 загинаха и 21 са ранени. Болшинството от пътуващите са част от фолклорния състав „Иглика“ на Световрачене. Същия ден били на събор за надпяване и на връщане минали през манастира „Седемте престола“. Минути по-късно автобусът полетял в дълбоката пропаст. Понеделник бе ден на национален траур, а във вторник Световрачене погреба част от жертвите. Над 100 души се събраха, за да изпратят в последния им път 58-годишната Даринка и 14-годишния й внук Георги. Опелото им бе извършено не в църквата на селото, а под навеса на траурната зала, която се намира до гробището. Край двата затворени бели ковчега, отрупани с бели и червени цветя, ридаеха десетки хора. Прималелите родители на Георги седяха на столове, а до тях другата баба на момчето. Майката на загиналия тийнейджър беше почти отпусната върху съпруга си и не откъсваше поглед от двата ковчега. Двайсетина момчета и момичета - съученици и приятели на Георги, стояха в непосредствена близост до ковчега му, ридаейки неутешимо. По време на опелото, което продължи около час, една жена припадна. Настана кратка суматоха, дадоха й стол да седне и една жена започна да измерва кръвното й. Това смути свещеника, но той продължи със словото си към опечалените, в което каза, че починалите са се връщали от поклоничество и последното нещо преди смъртта им е било поклонението пред бог в манастира и общението с него. През сълзи някои от хората коментираха помежду си ужасии, за които са чули – за помлените тела на жертвите на жестоката катастрофа, за строшени кости, които пробили плътта навън. Възрастна жена с помръкнало лице разказваше, че много искала да отиде на тази екскурзия, но не успяла и сега е на гробището, за да ги изпраща жертвите една след друга. В ръцете си жената стискаше рози от градината и хлипаше. Сутринта същия ден бе погребан 80-годишен мъж, а докато близките на Даринка и Георги се сбогуваха с тях, в църквата в селото започваше опелото на загиналата Славка Колева.", "date": "2018.08.28", "title": "Погребаха Дарина и внукът й Георги в бели ковчези"}
{"url": "https://www.monitor.bg:443/bg/a/view/tarashat-s-kucheta-za-oryjie-i-droga-zatvora-vyv-varna-142907", "text": "Полицаи с кучета тарашиха за оръжие, дрога и мобилни телефони при среднощна акция във варненския затвор. Задържани за разпит са били затворник и близки на осъдени. От прокуратурата и полицията потвърдиха за проверката в затвора, но отказаха официална информация Според данни от надзиратели в понеделник привечер разследващи с кучета влезли в сградата на затвора и започнали проверка по килиите на затворниците и на персонала по сектори. Задържан е бил лишен от свобода, който излежава присъда в затвора, научи Агенция „Монитор“ от източници в полицията. В мащабната полицейска операция са атакувани и домовете на ятаци и родственици на затворници, както и жилища на надзиратели, които са били основно претърсени. Арестувани и задържани за разпит били и лица извън затвора. Очевидците на мащабния среднощен полицейски екшън разказват, че разследващите търсели от наркотици и мобилни телефони до оръжие и всичко, което може да се внесе нелегално и противозаконно зад стените. Поводът за масираната полицейска акция вероятно е разработка на прокуратурата, която тече вече втори месец. На 19 юли бяха арестувани трима надзиратели от затвора, след като те бяха уличени във връзки с известен осъден автокрадец, когото пускали в нерегламентиран отпуск. Не се изключва разследването да е и по линия на вътрешния наркотрафик. Телефоните на затворническия шеф през целия ден днес останаха безмълвни, а от прокуратурата и полицията във Варна категорично отказаха официален коментар за нощните събития. Потвърдено бе само провеждането на подобна операция в Затвора Варна. От прокуратурата отбелязаха, че изнесената до момента в медиите информация по случая е некоректна. Разследващите не обявиха кога ще бъдат оповестени официалните данни за причините за екшъна и резултатите от полицейските действия в затвора във Варна.", "date": "2018.08.28", "title": "Тарашат с кучета за оръжие и дрога затвора във Варна"}
{"url": "https://www.monitor.bg:443/bg/a/view/rejisioryt-grigor-antonov-oglavi-pazardjishkija-teatyr-142909", "text": "Младият режисьор Григор Антонов е новият директор на Драматично-кукленият театър“ Константин Величков“ в Пазарджик. Той смени на този поста досегашния шеф Александър Жеков, който излиза в пенсия. Григор Антонов  завършва театрална режисура в класа на Иван Добчев в НАТФИЗ през 2004 г., когато се дипломира със спектакъла си „БИФЕМ“ в Сатиричния театър. Антонов е поставял още няколко постановки като „Чичовци“, „Вампир“ и „Фантомни болки“, както и много други и има солиден опит като режисьор. Носител е на „Аскеер“ през 2017 г. за режисура за постановката си „Вуйчо Ваньо“ в столичния театър „Възраждане“. На предишния конкурс за директор на Пазарджишкия театър той остана втори в надпреварата след Александър Жеков. Григор Антонов е свързан с Пазарджик-той е син на бившия шеф на баретите и Националната служба за сигурност Арлин Антонов. Женен е за актрисата Александра Василева, която голяма част от тв-зрителите помнят с ролята на украинката Алеся в сериала „Седем часа разлика“.  ", "date": "2018.08.28", "title": "Режисьорът Григор Антонов оглави Пазарджишкия театър"}
{"url": "https://www.monitor.bg:443/bg/a/view/cehyt-za-nelegalni-cigari-v-kalugerovo-v-sysedstvo-s-mandra-142911", "text": "Нелегалният цех в пазарджишкото село Калугерово, в който се подготвял тютюна за разкритите преди дни 4 фабрики за цигари в страната, се намирал в съседство с бившата мандра в селото и никой не подозирал какво се върши в помещенията. Това споделиха местни жители, когато чули по новините, че в Калугерово се обработвал тютюна за нелегалните фабрики в Дупница, Тутракан и Горна Оряховица. В съседство на сградите има помещение, в което са наети работници от млекопреработвателно предприятие в съседното село Карабунар, но и те останали изненадани, когато в петък срещу събота в имота дошли полицаи. Те направили обиск в манифактурата, в която се въртял престъпният бизнес и запечатили сградите. По предварителна информация от МВР схемата за производство на нелегални цигари от 4-те фабрики е за 500 млн.лв. В пазарджишкото село Калугерово спецполицаите открили модерна машина, която нарязва тютюна, ароматизира го и го подготвя за направата на цигари, които били превозвани с ТИР-ове денонощно, но никой от жителите в селото не подозирал какво превозвали камионите..", "date": "2018.08.28", "title": "Цехът за нелегални цигари в Калугерово в съседство с мандра"}
{"url": "https://www.monitor.bg:443/bg/a/view/dva-vlaka-pometoha-kola-na-jp-prelez-142908", "text": "Влак е блъснал лек автомобил на жп прелез. По непотвърдена информация в катастрофата е участвал и втори влак, предстои да бъде разследван случаят. Това съобщиха от пресцентъра на ОДМВР-Стара Загора пред „Фокус“. Сигнал за инцидента е получен в 17.15 часа. В момента полицейски патрули пътуват към мястото на катастрофата.", "date": "2018.08.28", "title": "Два влака пометоха кола на жп прелез"}
{"url": "https://www.monitor.bg:443/bg/a/view/udi-alyn-planira-dylga-pochivka-142901", "text": "Прочутият режисьор Уди Алън планира да се отдаде на заслужена почивка до края на годината. Това ще се случи след като авторът на „Вики, Кристина, Барселона“ приключи промо турнето си, свързан с последното му заглавие - „Дъждовен ден в Ню Йорк“. Така, Алън за първи път от години насам ще наруши традицията си да реализира по един филм на година. „Уди обича да работи. Той не излиза във ваканции“, казва негов приближен пред New York Post. Междувременно режисьорът не се размина и със сблъсъка с движенията от рода на #MeToo и Time's Up. Самият той констатира, че трябва да го дават за пример, защото е в киноиндустрията от 50 години, но никоя актриса не се е оплакала от него. Той обаче беше обвинен в посегателство от осиновената си дъщеря Дилън Фароу през 1992 г. Тогава прокуратурата не откри достатъчно доказателства за процес. Дилън, която е вече на 32 години, повтори обвиненията си отново след появата на #MeToo. Тогава няколко звезди от филмите му казаха, че не биха работили повече с него.", "date": "2018.08.28", "title": "Уди Алън планира дълга почивка"}
{"url": "https://www.monitor.bg:443/bg/a/view/api-startira-obshtestvenite-porychki-za-struma-142910", "text": "Агенция „Пътна инфраструктура“ стартира обществените поръчки за определяне на изпълнител за проектиране и строителство на платното за София на автомагистрала „Струма“, в участъка Кресна - Крупник. Това е платно в посока Кулата - София, което ще преминава източно от Кресненското дефиле по ново трасе, съобщиха от АПИ. Дължината на отсечката е 23,6 км. Ще бъдат изградени 7 тунела, 21 виадукта, 4 пътни възела, 12 надлези и подлези. Индикативната стойност на поръчката е 875,3 млн. лв. без ДДС. Проектът се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“ 2014-2020 г. Обществената поръчка е в две обособени позиции, тъй като участъкът е разделен на два лота, за да може на обекта да се работи едновременно и проектът да завърши в срока на оперативната програма - до 2023 г. Лот 3.2.1 - с дължина 13,2 км, е отсечката от лявото платно на автомагистралата от км 375+860 до км 389+100 и прилежащите пътни връзки. Габаритът на пътя е Г10.50 - с две ленти за движение с ширина 3.5 м, водещи ивици по 0.25 м и два банкета с ширина 1.5 м. При надлъжен наклон над 4% ще бъде направена и трета лента за товарните автомобили. Достъпът до трасето ще бъде осигурено през 3 пътни възли. Първят от тях е пътен възел „Полето“ при км 379+470, който ще осигурява достъпа от посока Кулата до селата Брежани и Полето, както и включване в автомагистралата в посока София. Вторият пътен възел „Мечкул“ при км 384+230, кще осигурява достъпа от посока Кулата до селата Мечкул и Брежани, както и включване в автомагистралата в посока София. Пътен възел „Стара Кресна“ при км 387+620, пъко ще осигурява достъпа от посока Кулата до селата Стара Кресна, Ощава, както и включване в автомагистралата в посока София. В този участъка ще бъдат построени 3 тунела - „Симитли“ /с дължина 211 м/, „Ракитна“ /1 135 м/ и „Стара Кресна“ /1 052 м/. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 броя надлези и подлези. Индикативната стойност на лот 3.2.1 e 444 796 305 лв. без ДДС. Лот 3.2.2 - с дължина 10,4 км, е участъкът от лявото платно на автомагистралата от км 389+100 до км 399+500. В него е включен и обходния път на Кресна, който е 5,5 км (от км 396+137 до км 401+691). Габаритът на пътя е Г10.50 - с две ленти за движение с ширина 3.5 м, водещи ивици по 0.25 м и два банкета с ширина 1.5 м. При надлъжен наклон над 4% е предвидена трета лента за товарните автомобили. При обходния път на Кресна ще бъде изградена площадка за краткотраен отдих, която ще бъде с електричество, вода и канализация. От площадката ще има и връзка с населеното място Кресна. В участъка ще бъдат изградени 4 тунела - „Тисата“ с дължина 171 м, „Света Неделя“ -1,3 км, тунел „Кресна 1“ -1/358 м и „Кресна 2“ с дължина /230 м. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. В участъка ще има 11 виадукта с приблизителна дължина 5 км, както и 9 надлези и подлези. Чрез пътен възел „Кресна“ - при км 401+640, ще се осигурява достъпа в посока Кулата, София. Индикативната стойност за изпълнение на обществената поръчка за лот 3.2.2 е 430 525 209 лв. без ДДС. Срокът за изпълнение на всяка от обществените поръчки е 1556 дни и включва времето за проектиране и строителство. Оферти за лот 3.2.1 могат да подават офертите си до 17,30 ч. на 8 ноември 2018 г., а за лот 3.2.2 до 17,30 ч. на 15 ноември 2018 г., добавиха от АПИ", "date": "2018.08.28", "title": "АПИ стартира обществените поръчки за  „Струма“ "}
{"url": "https://www.monitor.bg:443/bg/a/view/konstantinov-shte-teglja-majnata-na-vseki-kojto-otkaje-da-igrae-142913", "text": "Селекционерът на националния отбор по волейбол Пламен Константинов даде извънредна пресконференция, на която изрази своята позиция за скандала с либерото на тима Владислав Иванов 2 седмици преди световното, на което страната ни е домакин заедно с Италия. Той разказа, че напусналият тима Иванов е отказал на два пъти да влезе да играе в първата контрола с Белгия, с което си е навлякъл неговия гняв и последвалите ругатни. \"Що се отнася до неговия отказ да продължи да участва в националния тим - аз не съм го освобождавал официално, каза Константинов. - Основната причина за ситуацията е отказът му да влезе в игра. Когато отборът губи, както се получаваше в 4-ия, моите очаквания са хората, които влизат, да го направят с желание и да дадат всичко от себе си. А не да си разходят татуировките и да приключат гейма. Да влязат на максимум. Това е моята логика и за мен трябва да се реагира моментално, няма време да се раздвижим, да загреем и да свърши геймът. Това отбелязах на почивката, която взех в този момент. Моите думи бяха: \"Момчета, така не се влиза. От пейката очаквам хората, които влизат, да помогнат да се излезе от негативната ситуация. Не виждам нищо обидно в това треньорът да критикува, както направих аз. За мен изключително важно е това, което демонстрираш, и начинът, по който влизаш. След тази почивка завърших с думите: \"Влизаме да се бием.\" Реакцията му беше: \"Аз няма да играя\". Втори път му казвам да влезе – той отказа. От там нататък, теглих му майната. И да ви кажа, готов съм да го направя за всеки, който откаже да играе. И нека да съм грешен. Аз също мога да си изпусна нервите, може да съм прекалил, но ако имате представа от мъжки отбор, искам да ви кажа, че такива работи - теглене на майни, \"да му...майката\", да ти...майката\", са като \"добър ден\". Ако го записвам колко пъти той се е псувал със състезателите, трябва да си водя дневник. И в други отбори е така. Колко псувни съм отнесъл при руснаците, американците също не си прощават, а реакцията е само една: \"Yes, coach\". За сърбите да не говорим. Това е всекидневно, това е мъжки отбор и на това не се отдава значение, така е в спорта. Ние не сме Национална опера и балет, а национален отбор. Да се правим на сърдити и обидени от някаква реплика, която се пуска всеки ден - това не е сериозно. За мен акцентът в тази ситуация е отказът на Владо да влезе в игра. За мен това е пагубно. Друг път не се е засягал толкова. Не съм имал конфликти с него, напротив. Молил съм го поне 30 пъти да не си ходи, да дойде да играе, всяка година е било с уговорки. Никога не е имало лошо отношение към него. И не виждам нищо по нормално от това да реагирам. Как съм реагирал е друга тема.\" Константинов разказа още, че след мача е имал разговор с играчите и им е казал: \"Ние сме мъже и очаквам да реагираме така и в игрището, и след такива ситуации. Аз нямам проблем той да играе и да е отново с отбора, ако ви се извини на вас. Съберете се и говорете. Не искам на мен да ми се извинява. Аз мога да му кажа извинявай, ако съм прекалил, въпросът е той да се извини.\" На въпрос дали Иванов има шанс да бъде приет отново в отбора, ако поиска да се върне, Пламен Константинов отговори лаконично: \"Има шанс\". И уточни, че в момента Лимона няма алтернатива, най-добър е за някои ситуации в спортно техническо отношение и е нужен на отбора. Проблемът обаче е неговият характер. Разликата със Салпаров е в присъствието в игрището. И го обясни образно с :\"Като влезеш с киселата физиономия вътре - \"умиращият лебед\", вкиселяваш и всички останали. Това нещо той трябваше да промени.\" Константинов сподели, че никога в 30-годишната му кариера като волейболист, не е виждал такова нещо - национал да откаже да играе. Според него демокрацията в спорта няма много място. Има цели, има задачи, има отговорност. И на това са подчинени всички отношения в отбора, независимо от възникналите конфликти. \"Четири-пет месеца сме заедно и се пораждат ситуации, добави Константинов. - Не са ми приятелки или любовници, за да им казвам неща, които им харесват. В някои неща ние треньорите стигаме до крайности, когато не отчитаме добрите неща, а търсим лошите. Това е част от работата ни. Няма какво да се сърдят, като малките деца десет дни преди световното - да си играем на кофички в пясъка - искам, не искам да играя. Не, няма да си играем. Такова първенство е война за всяка точка. И искам в отбора бойци, готови да се раздадат във всеки момент и докрай. Ако има напрежение - това е логично. То е което ни държи живи. Ако ни стане безразлично, по-добре да сменяма професията. Един отбор трябва да мине през тежките моменти, да ги преодолее, за да стане силен. Това е част от каляването му.\" На въпрос каква е ситуацията с контузените в националния отбор селекционерът отговори: \"Свършихме с тях. Никакви контузии. Всички са ОК!\"", "date": "2018.08.28", "title": "Константинов: Ще тегля майната на всеки, който откаже да играе"}
{"url": "https://www.monitor.bg:443/bg/a/view/izpravjat-na-syd-bijachyt-na-nezrjashti-turisti-v-nesebyr-142898", "text": "Студентът Тодор Николов от Несебър, който нападна и наби на улица незрящи словашки туристи застава пред съда. Делото срещу него тръгва на 31-ви август в несебърския районен съд. 22-годишният бияч ще отговаря по обвинение  в хулиганство, отличаващо се с особена дързост, както и за нанасяне на лека телесна повреда на беззащитна жена, по хулигански подбуди. Процесът по скандалния случай, разиграл се на 24-ти юни м.г., стартира точно 14 месеца след бруталното нападение. В разгара на миналото лято несебърският студент се превърна в главен герой на водещите новини, след като запис на охранителна камера показа грозна сцена. На лентата, която взриви социалните мрежи, се виждаше как Тодор минава бавно по една от главните улици в Несебър и свири изнервено с клаксона на група пешеходци. После блъска леко с луксозния си „Мерцедес“ незряща жена с бял бастун, която се олюлява. Екшънът продължава, а Тодор става още по-агресивен, когато придружителката й му прави забележка. Младежът набива спирачки, слиза от лимузината и удря по главата една от жените. В това време оставеното возило тръгва на самоход по улицата и за малко не блъска други пешеходци. Грозният екшън се разигра в края на юни миналото лято в около 20.20 часа на ул. \"Месемврия\" и на метри от ресторант \"Хемингуей\". След като клипът с нападението се завъртя в социалните мрежи, прокуратурата се самосезира, а ченгетата бързо откриха бияча. Оказа се, че студентът е наследник на една от богатите несебърски фамилии, а семейството му върти процъфтяващ бизнес с магазини. 22-годишният Тодор бе арестуван, но бързо напусна килията, след като адвокатът му представи доказателства, че здравето му е силно разклатено. Според медицинските книжа, студентът има болно сърце, високо кръвно, глуакома и още дузина сериозни болести, които го спасиха от ареста. Магистратите го освободиха под парична гаранция. \"Тодор Н. е подсъдим за това, че е извършил непристойни действия, грубо нарушаващи обществения ред и изразяващи явно неуважение към обществото, а именно: изсвирил два пъти с клаксона на автомобила, блъснал незряща пешеходка от Словакия в долната част на гърба с управлявания от него автомобил, с което нарушил правилата за движение, спрял и скочил в движение, оставяйки с включен двигател управлявания от него автомобил, и нанесъл удар с дланта на лявата си ръка в областта на главата (лицето) на друга пешеходка от Словакия, като оставил без непрекъснат контрол управлявания от него автомобил, който на собствен ход продължил да се движи, качвайки се върху бордюра и блъскайки се в масивно крайпътно дърво. След това се качил и продължил да управлява автомобила, напускайки местопроизшествието и нарушавайки задължението по Закона за движение по пътищата да остане на място и да изчака компетентните органи на МВР, като деянието по своето съдържание се отличава с изключителна дързост – престъпление по чл.325, ал.3, вр.с ал.2, предл.III-то ,вр.ал.1 от НК\", коментираха от прокуратурата. Второто обвинение срещу Тодор е нанасяне на лека телесна повреда по чл.131, ал.1, т.12, предл.първо, вр. чл.130, ал.2 от НК. За това престъпление Закона предвижда до две години лишаване от свобода, но предвид чистото съдебно минало на Тодор, той ще се отърве вероятно с пробация или глоба от 300 лева, коментираха запознати със случая. ", "date": "2018.08.28", "title": "Изправят на съд бияча на незрящи туристи в Несебър"}
{"url": "https://www.monitor.bg:443/bg/a/view/vezdesyshtijat-nadzyrta-v-sa-sht-i-kanada-142895", "text": "Филмът „Вездесъщият“ на режисьора Илиян Джевелеков ще попадне в каталога на новата американска стрийминг платформа – Row8. За добрата новина съобщи екипът на продуцентската компания Miramar Film в социалните мрежи. Интерес към българското заглавие пък проявил доскорошният директор на дигитална дистрибуция в Sony Pictures Home Entertainment – Джон Колкинс, който застава начело на Row8. Платформата му се фокусира върху най-новите филми, разпространявани в киносалоните в САЩ и Канада, като ги предоставя на потребителите без предварителен абонамент паралелно с показването на лентите на голям екран. Също така, Row8 се съсредоточава и върху чуждестранни заглавия, пожънали успех на собствена почва, добавят от Miramar Film. Заглавията в каталога на сайта са достъпни единствено в Северна Америка и Канада. У нас „Вездесъщият“ направи премиерата си през октомври миналата година. В списъка си с отличия, проектът има „Златна липа“ за участието на Велислав Павлов в главната роля, наградата на международната филмова критика и на гилдия \"Критика\" при СБФД в рамките на София Филм Фест, „Златна роза“ за най-добър филм и мн. др.", "date": "2018.08.28", "title": "„Вездесъщият“ надзърта в САЩ и Канада"}
{"url": "https://www.monitor.bg:443/bg/a/view/bez-var-v-shampionskata-liga-142897", "text": "Видеоповторенията няма да влизат в употреба в Шампионската лига. Това заяви президентът на УЕФА Александър Чеферин, който обаче допълни, че един ден системата VAR ще навлезе в евротурнирите. Чеферин коментира появилите се слухове, че VAR ще започне да се използва от четвъртфиналите на ШЛ. Босът на европейския футбол отрече такова нещо. \"Не знам откъде идват тези хипотези. Не сме обсъждали подобен въпрос. Трябва да призная, че не съм убеден във VAR. Системата крие в себе си неясноти. Не се разбира кой решава да види видеоповторението. Главният съдия ли го прави или основният помощник от стаичката. Феновете не разбират това нещо, а също и журналистите. Нещата не са ясни, но знаем, че един ден ще бъде необходимо да използваме VAR. Казах на Роберто Розети (новият съдийски шеф в УЕФА - бел. авт.) кога ще бъдем подготвени. Играем в цяла Европа, не говорим просто за един турнир. Ще имаме нужда от регламент. Направи ми впечатление, че асистентите не свършиха нищо на Световното първенство. Те просто стояха с флага в ръка и чакаха\", довери Александър Чеферин.", "date": "2018.08.28", "title": "Без VAR в Шампионската лига"}
{"url": "https://www.monitor.bg:443/bg/a/view/rodni-zvezdi-gotvjat-v-onlajn-poredica-142896", "text": "Сашка Васева, Миглена Каканашева-Мегз, Ива Екимова и Йоана от X Factor са само част от звездите, който ще сложат готварската престилка за новата кулинарна уеб-поредица „VIP хапка“. От 4 септември, всеки вторник във Vbox7 ще се публикува по една нова серия, в която потребителите ще имат възможност да научат интересна и често напълно оригинална VIP рецепта, която с лекота могат да приготвят в домашни условия. В допълнение феновете ще разберат какво е вдъхновението на популярните личности за приготвяне на рецептите и каква е историята зад всяка от тях.", "date": "2018.08.28", "title": "Родни звезди готвят в онлайн поредица"}
{"url": "https://www.monitor.bg:443/bg/a/view/nojicata-na-ronaldo-e-golyt-na-sezona-142894", "text": "Страхотната задна ножица на Кристиано Роналдо във вратата на „Ювентус“ от изминалия сезон бе избрана за най-красив гол в Uefa.com. Португалската звезда продължи огромната си колекция от индивидуални награди с попадението си във вратата на Джанлуиджи Буфон в срещата между „Реал“ и „Ювентус“, когато CR7 бе играч на „белия балет”. Задната ножица на Роналдо събра почти 200 хил. гласа от общо 349.915 гласували. На подиума до Роналдо застават още Димитри Пайе от „Олимпик\" (Марсилия) и Ева Наваро с гола си за Испания срещу Германия.", "date": "2018.08.28", "title": "Ножицата на Роналдо е голът на сезона  "}
{"url": "https://www.monitor.bg:443/bg/a/view/bg-madof-oholstva-v-kyshta-v-diplomaticheskija-kvartal-na-belgrad-142905", "text": "Цветан Василев е сменил 5-звездния хотел в центъра на Белград с не по-малко комфортна къща в най-тузарския квартал на сръбската столица – Сеняк. Това става ясно от поредната публикация от разследването на сръбския „Блиц“ за банкера-беглец, който макар да ужили хиляди вложители в КТБ и да източи милиардите от банката, вече четвърта година си живее необезпокоявано в западната ни съседка. Сеняк се намира в самото сърце на Савски Венац, насред самия център на Белград, и се отличава с това, че в него се намират сградите на посолствата и дипломатическите резиденции на чуждите представители. Самият Василев пък явно се е преместил там, след като бе разконспирирана предишната му квартира – 5-звездният хотел „Цептер“, нощувката в който струваше 3000 евро на ден. Засега не е ясно колко е платил Василев за новото си обитание и дали вече е негова собственост или живее и там под наем. В поредната си статия пък сръбският „Блиц“ прави обобщение на всички разкрития за машинациите, направени от Българския Мадоф на територията на страната и основно – умишленото фалиране на фабриката за стъкло в Парачин, като подчертават: „Дълъг е списъкът на финансовите машинации на Василев във фабриката. Необходимо е те да бъдат припомняни, докато не отговори за делата си“. Журналистите припомнят, че сривът на фабриката е започнал именно с влизането в нея на българина и ортак на бившия президент на Сърбия Томислав Николич, като посочват, че е прал пари с фиктивни инвестиции, както и че под негово ръководство са нарязани на скрап 18 от всички 20 пещи в завода. Заради умишления фалит на фабриката в момента Василев е разследван в Белград и се очаква да му бъде повдигнато обвинение. „Целта му бе да унищожи фабриката и да изпере пари от Корпоративна банка, а чрез продажбата на имущество да измъкне още пари. Освен това с унищожението й целеше да освободи път на пазара за фабрика за стъкло от Хърватия, която е единственият реален конкурент на фабриката в Парачин“, подчертава „Блиц“ и обобщава: „Любопитно е как, въпреки всички машинации, той все още свободно се разхожда из Белград, чувства се защитен и живее в къща на Сеняк. Въпросът е заслужава ли такъв човек защитата на нашата страна и наш паспорт?“", "date": "2018.08.28", "title": "БГ Мадоф охолства в къща в  дипломатическия квартал на Белград"}
{"url": "https://www.monitor.bg:443/bg/a/view/severna-irlandija-chupi-rekorda-za-naj-dylgo-vreme-bez-pravitelstvo-142893", "text": "Северна Ирландия изравни световния рекорд за най-дълъг период без правителство в мирно време, съобщи Асошиейтед прес. Днес се навършват 589 дни, откакто правителството на тази област в Обединеното кралство се разпадна заради спорове около проект за зелена енергия. Разривът скоро се увеличи до по-широки културни и политически въпроси, по които цари раздор между юнионисти и националисти. Опитите за възстановяване на правителството не дадоха резултат. Белгия изкара 589 дни без излъчено чрез избори правителство в периода 2010-2011 г. Заради това активисти използваха в социалните мрежи хаштага #WeDeserveBetter (Заслужаваме нещо по-добро) с призив към Демократичната юнионистка партия и партията \"Шин фейн\" да съставят правителство. Те планират протести в няколко града тази вечер. От разпадането на правителствената коалиция през януари 2017 г. областта е управлявана от чиновници, а основните разходи и политически решения се отлагат. Британското правителство одобри бюджета на Северна Ирландия, но устоя на натиска да поеме пряк контрол върху областта. Политическата криза остави 1,8 милиона души без правителство и заплашва споразумението за поделяне на властта между двете партии, ключово постижение мирното споразумение от 1998 г., сложило край на десетилетия насилие и кръвопролития в Северна Ирландия.", "date": "2018.08.28", "title": "Северна Ирландия чупи рекорда за най-дълго време без правителство "}
{"url": "https://www.monitor.bg:443/bg/a/view/nankov-nekachestveni-materiali-v-asfalta-kraj-svoge-142900", "text": "Некачествен материал е бил положен в асфалта на пътя край Своге. Това стана ясно от думите на регионалният министър Николай Нанков на извънредна пресконференция в централата на ГЕРБ. Повод бе искането на БСП преди това за оставки на целия кабинет заради трагедията край Своге, при която през уикенда загинаха 17 души. Нанков припомни, че в неделя са взети проби от асфалта. Във вторник е станало готово и становището на Института по мостовете към МРРБ и вече е предадено на разследващите. Правени са изпитания със солна киселина, които показали наличието на варовик и още няколко вещества. Съгласно нормативите на АПИ е недопустимо те да се слагат в асфалта, камоли в износващата част, каза още Нанков. По думите му обаче въпреки това документацията е изрядна. Според данните, подавани към АПИ асфалтът отговаря на всички характеристики. Сега предстои независима лаборатория да потвърди резултатите. „Има съставки в асфалтовата смет, която се оказва некачествена“, каза Нанков. По думите му следствените действия трябва да докажат дали има документи с невярно съдържание или фалшифициране. Гаранцията на пътя изтича декември 2018 година. Не 5 пъти, а общо 7 пъти АПИ е сигнализирала фирмата, надзора и инженера с искането да отстранят дефектите на пътя. Той добави, че пътната агенция никога не е имала проблем с намирането на строителната фирма и припомни, че разрешението за строеж е издадено през 2010 г., строителството е започнало през 2011 г., а полагането на асфалта е през юли 2014 година, когато е готова и „рецептата за асфалта“. Министърът обясни, че мантинелите и тротоара са слагани от общината в Своге. Нанков коментира, че БСП се опитват да политизират трагедията и да издават присъди. Александър Ненков от ГЕРБ пък заподозря, че БСП се опитват да извлекат политически дивиденти и категорично заяви, че ако има някой отговорен, то той няма да бъде пощаден, без значение коя е фирмата и кой е положил асфалта. В заключение министър Нанков обясни, че са предприети дейстия за ремонт на всички участъци от пътя, където има установени дефекти - става дума за 21 такива. АПИ ще направи ремотните за своя сметка, а те ще започнат още утре. В тази връзка на 27-ми август АПИ е наредила на фирмата за текуща поддръжка на пътя, да го отремонтира. Изключение прави само отсечката на катастрофата, тъй като там все още се водят следствени действия. За сметка на това още вчера Нанков е разпоредил да се сложи нов знак за ограиничение на скоростта, което ще бъде 30км/ч, вместо досегашните 40 км/ч. Наред с това движението ще се извършва само в едното платно. ", "date": "2018.08.28", "title": "Нанков: Асфалтът край Своге с некачествени материали "}
{"url": "https://www.monitor.bg:443/bg/a/view/risuvashta-panda-shte-finansira-fotoalbum-na-vienskija-zoopark-142899", "text": "Виенският зоопарк вече предлага нова атракция на посетителите си. Това е пандата Ян Ян, която се научила да използва четката и палитрата, за да рисува малки картини, когато има желание. Картините са изключително стилни в цветовете на пандата - черно и бяло. Ян Ян ще нарисува сто платна, които ще бъдат продадени в интернет за 490 евро бройката. Желаещите могат да си ги купят на адрес https://www.startnext.com/pandas. Събраните средства ще бъдат използвани за издаването на фотоалбум, който проследява историята на пандите от пристигането им през 2003 г. от Китай във Виена. За целта са необходими 25 000 евро. Ако сумата бъде събрана до 9 октомври, албумът ще излезе през декември и ще бъде добра идея за коледен подарък за малки и големи.", "date": "2018.08.28", "title": "Рисуваща панда ще финансира фотоалбум на Виенския зоопарк"}
{"url": "https://www.monitor.bg:443/bg/a/view/arestuvaha-brutalen-pedofil-gavril-se-s-9-godishnata-si-dyshterja-142902", "text": "Брутален педофил, насилвал месеци наред родната си дъщеря е бил арестуван от полицията в айтоското село Караново. 35-годишният насилник Живко Петров е арестуван, след подаден сигнал от бабата и майката на 9-годишното момиченце. С разпореждане на районния съд в Айтос, педофилът е оставен зад решетките с постоянна мярка \"задържане под стража\", която бе потвърдена и от Окръжните магистрати в Бургас. Съдът мотивира решението си с опасността, че Живко може да повлияе на дъщеря си и да я накара да промени показанията си.  Всички в малкото село Караново са потресени от бруталната гавра с невръстното момиченце. Никой не предполагал, че зад стените на дома, в който живеели семейство Петрови се случват извращения между баща и дъщеря. Майката Мария също не подозирала на какво е подложено детето й. Момиченцето мълчало и не казвало на никого, защото бащата го заплашвал, че ако проговори ще се случи нещо ужасно на майка й, както и с нея самата. Извращенията излезли на бял свят преди броени дни, когато детето не издържало и споделило с баба си. Възрастната жена пък от своя страна веднага казала на майката и двете бързо отишли в полицията. Педофилът-извратеняк бил закопчан веднага, а детето е изпратено при психолог. Според събраните до момента данни от разследващите, сексуалните посегателства са продължили поне 4 месеца.  В деня на ареста съпругата Мария разбрала, че е бременна в трети месец, но казала пред съседи че ще направи аборт. \"Жената е много разстроена, самообвинява се, че нищо не е забелязала по-рано и сега не иска да роди друго дете от този изверг. Не знаем дали бащата е признал, но в селото се говори, че не е отричал. Дори се разчу, че се оправдавал, че не е насилвал детето, а всичко, което са правели било по взаимно съгласие. Казвал, че имали много специална връзка\", разказаха потресени съседи. Семейството живеело повече от скромно, а родителите работели основно сезонна работа през лятото. Този сезон бащата се цанил в Слънчев бряг като сервитьор в голям хотел и си идвал веднъж в седмицата само за почивните дни. Ако обвиненията срещу него бъдат доказани, го грози затвор от 2 до 8 години.", "date": "2018.08.28", "title": "Арестуваха брутален педофил, гаврил се с 9-годишната си дъщеря"}
{"url": "https://www.monitor.bg:443/bg/a/view/konfiskuvaha-stoki-mente-za-okolo-715-000-lv-na-zlatni-pjasyci-142887", "text": "Стоки-менте за около 715 000 лв. са открити и конфискувани в курорта „Златни пясъци“ по време на специализиарна полицейска операция по линия на противодействие разпространението на стоки, които са обект на защитена търговска марка по смисъла на Закона за марките и географските означения. Това съобщиха от ОД на МВР-Варна.  Служители от сектор „Икономическа полиция” са извършили проверка в два търговски обекта (магазини за дрехи) на търговска алея в комплекса. Магазините се стопанисват от фирма с 60-годишен управител от Ямбол, неосъждан. Установено е, че в тях са изложени за продажба предимно стоки, носещи името или логото на световноизвестни защитени търговски марки, които в конкретния случай се разпространяват без необходимото по закон съгласие на притежателя на марката. Констатациите и събраните материалите по случая са докладвани на дежурния прокурор в Районна прокуратура- Варна. Срещу управителя на търговското дружество е образувано досъдебно производство за извършено престъпление по чл.172б от НК. Иззети са близо 4 600 броя различни стоки на обща стойност от близо 715 000 лв. Работата по разследването на случая продължава.", "date": "2018.08.28", "title": "Конфискуваха ментета за 700 бона в „Златни пясъци“"}
{"url": "https://www.monitor.bg:443/bg/a/view/angela-merkel-pozdravi-rektora-na-rusenskija-universitet-za-ubileja-mu-142886", "text": "Канцлерът на Германия Ангела Меркел поздрави ректора на Русенския университет чл.-кор. проф. Христо Белоев по повод неговата 60-годишнина. Това съобщиха от висшето училище. В поздравителния адрес на Меркел, която е Доктор хонорис кауза на университета, се казва: „Най-сърдечно Ви поздравявам по повод навършването на Вашата 60-та годишнина! Обичайно е, към хубавите пожелания, отправяни към юбиляра, да му се пожелава и щастие. Щастието не може да се представи като една излята в матрица форма, то се състои от множество „камъчета“, представящи щастливи моменти, които всеки човек съхранява в своите спомени от жизнения си път. Този, който влага истинско изкуство в направляването на живота си, съумява да събере тези мозаечни камъчета в една картина, предизвикваща радост и възхита. Бъдете Вие един майстор в това изкуство. Аз с удоволствие използвам случая да Ви изкажа своето признание за постигнатото от Вас и да Ви пожелая за в бъдеще всичко хубаво и най-вече щастие, здраве и успехи!“ Това е поредно писмо в кореспонденцията, започнала през 2008 г., между канцлера Меркел и проф. Белоев, допълват от висшето училище.", "date": "2018.08.28", "title": "Меркел поздрави ректора на Русенския университет за юбилея му"}
{"url": "https://www.monitor.bg:443/bg/a/view/tereza-mej-brekzit-bez-sdelka-ne-e-krajat-na-sveta-142884", "text": "Британският премиер Тереза Мей, която е на визита в Африка, заяви, че и да не бъде сключена сделка с Европейския съюз преди очаквания догодина Брекзит, това \"няма да е краят на света\", предаде Ройтерс. Великобритания смята да запази „приятелски“ отношения с ЕС и след Брекзит, каза Мей по повод твърдението на финансовия й министър Филип Хамънд, че излизането от ЕС без сключена сделка, ще навреди на финансите на Великобритания. Мей използва фраза от становището на Световната търговска организация, че излизането на Великобритания от ЕС без споразумение \"няма да е просто разходка в парка\", но няма и да е \"краят на света\". Британският премиер отбеляза, че сключването на лоша сделка с ЕС ще бъде по-лошо от липсата на такава. Мей, която е на посещение в Република Южна Африка (РЮА) в рамките на първата си африканска обиколка, обеща засилване на британските инвестиции в района. До 2022 година искам Обединеното кралство да стане най-големия инвеститор сред страните от Г-7 в Африка\", изтъкна Мей в реч в Кейптаун. След решението на британците на референдума през юни 2016 година страната им да напусне Европейския съюз, Лондон умножи дипломатическите контакти в усилията си да издейства търговски споразумения, които да заменят тези с Брюксел.", "date": "2018.08.28", "title": " Тереза Мей: Брекзит без сделка не е краят на света"}
{"url": "https://www.monitor.bg:443/bg/a/view/otkriha-sini-stai-v-haskovo-i-smoljan-142885", "text": "Децата-жертви и свидетели на престъпления в Хасково и Смолян ще бъдат изслушвани извън съдебната зала и полицейското управление в специални оборудвани помещения и в среда, близка до семейната, след като са открити „сини стаи“ в двата областни града. Това съобщиха от Министерството на правосъдието. „Работата с деца, пострадали от престъпления и деца правонарушители е особено деликатна. За постигането на доверие при изслушването им, както по наказателни, така и по граждански производства са нужни не само обучени професионалисти, но и подходяща среда“, заяви заместник-министърът на правосъдието Евгени Стоянов в Хасково. Специалните стаи за работа с малолетни и непълнолетни във връзка с наказателни и граждански производства са изградени и оборудвани от Министерството на правосъдието с финансовата подкрепа на Българо-швейцарската програма за сътрудничество по проект „Укрепване на правния и институционалния капацитет на съдебната система в сферата на правосъдието за деца”. Помещенията са предоставени безвъзмездно от общините Хасково и Смолян, а окръжните съдилища там ще осигуряват организацията и координацията за ползването им от всички институции, които работят с деца. “В хасковския съдебен район 148 деца в риск са настанени при приемни родители и спрямо тях е променена марката за закрила от 2017 г. до сега. От тях 27 са участвали в производства по промяна и лишаване от родителски права и по брачни производства, а 7 малолетни и непълнолетни са били жертви на домашно насилие. Тази статистика показва ясно необходимостта от функционирането на „синя стая“ тук“, каза председателят на Окръжния съд в Хасково Миглена Тянкова. Тя уточни, че стаята ще се ползва не само от органите на съдебната власт, а и от разследващите органи и институциите, работещи с деца в риск. При откриването на синята стая в Смолян кметът на общината Николай Мелемов подчерта, че днешното събитие е един добър пример за взаимодействие между институциите. Заместник-министър Стоянов благодари на швейцарското правителство, за съществения принос по изграждането на материалната база, позволяваща щадящо изслушването на деца в досег със закона. Чрез финансова помощ на Българо-швейцарската програма за сътрудничество в последните 2 години и половина Министерството на правосъдието изгради общо 8 „сини стаи“ в страната - във Варна, Плевен, Козлодуй, Враца, Хасково, Смолян, Добрич и Разград. На двете церемонии присъстваха съдии и прокурори от Хасково и Смолян, представители на Областните дирекции на МВР, на дирекциите „Социално подпомагане, на отделите „Закрила на детето“, на местните комисии за борба с противообществени прояви на малолетни и непълнолетни, социални работници и др.  ", "date": "2018.08.28", "title": "Откриха „сини стаи“ в Хасково и Смолян"}
{"url": "https://www.monitor.bg:443/bg/a/view/mon-kachi-maturata-po-bel-vijte-otgovorite-142892", "text": "От Министерството на образованието и науката публикуваха въпросите и отговорите от матурата по български език и литература. На нея се явиха 3258 зрелостници. Те писаха интерпретивно съчинение или есе по темата „Доброта и самота“ върху откъс от разказа „Серафим“ на Йордан Йовков. Вижте въпросите и отговорите от останалите 2 модула", "date": "2018.08.28", "title": "МОН пусна отговорите от матурата по БЕЛ (ВИЖТЕ ГИ)"}
{"url": "https://www.monitor.bg:443/bg/a/view/katastrofa-s-dva-busa-v-gyrcija-142881", "text": "Автобус със сръбски туристи се удари в микробус в Гърция, недалеч от Солун. Екипите на противопожарната служба използвали стълба, за да извадят през прозорците заклещените в автобуса 50 души. В автобуса са били 48 пътници и двама шофьори. При инцидента са ранени шофьорите на автобуса, един от тях е с по-сериозни наранявания и е настанен в болницата.", "date": "2018.08.28", "title": "Катастрофа с два буса в Гърция"}
{"url": "https://www.monitor.bg:443/bg/a/view/rouz-makgauyn-se-razgranichi-ot-azija-ardjento-142883", "text": "Актрисата Роуз Макгауън се обърна срещу доскорошната си приятелка и вярна партньорка в адвокатстването за движението #MeToo – Азия Ардженто. Повод за краха на отношенията им дадоха зачестилите обвинения срещу италианската звезда в сексуален тормоз. Макгауън, която заедно с Ардженто бяха сред първите, пропищели от похотливите посегателства на продуцентския магнат Харви Уайнстийн, призна, че е знаела за слуховете, свързани с дружката й няколко дни преди те да станат обществено достояние. гласи част от изявлението на звездата от „Чародейките“. Тя допълва, че единственото, което я свързва с колежката й е фактът, че и двете са жертви на сексуален тормоз от страна на Уайнстийн. Двете се подкрепяли през последната година и дори си направили еднакви татуировки. Познанството им обаче се ограничавало единствено до това. Рязката промяна в отношението на Макгауън към Ардженто се дължи на обвиненията срещу самата италианка. „Получих телефонно обаждане и няколко съобщения от гаджето ми Рейн Доув. Тя каза, че е поддържала комуникация с Азия и че самата тя признала, че наистина е имала сексуален контакт с Джими Бенет. Рейн сподели още, че Азия е получавала голи снимки от него от времето, в което той е бил още на 12 години. Самата тя казала в кореспонденцията си с Рейн, че не е предприела никакви действия спрямо тези снимки. Не е съобщила на занимаващите се с това институции, на родителите ми. Дори не е блокирала Джими в социалните си контакти. Дори не му е изпратила съобщение да преустанови изпращането на тези снимки“, изповядва се Макгауън, като е категорична, че разполага с още данни по случая, но към момента ги пази в тайна заради водещото се разследване. Припомняме, че преди дни Бенет съобщи в медиите, че е станал жертва на тормоз от страна на Ардженто, която преспала с него в калифорнийски хотел, когато той бил на 17 години. По-късно се появи и второ обвинение срещу италианската актриса и последна изгора на топ готвача Антъни Бордейн. То е от британския комик Джеф Лийч, който е бивш приятел на Ардженто. След раздялата им обаче започнал да получава неуместни видеозаписи от нея. В клипчетата тя се снимала гола до кръста и му ги изпращала, въпреки че знаела, че е сгоден. Когато й казал да престане, тя се засегнала и казала, че праща подобни голотии на всичките си приятели и че те не намирали в това някакъв сексуален подтекст. Комикът допълва още, че е решил да разкрие този факт, защото намирал за иронично, че някой, който се оплаквал, че е бил насилен сексуално, после правел същото спрямо други хора.", "date": "2018.08.28", "title": "Роуз Макгауън се разграничи от Азия Ардженто"}
{"url": "https://www.monitor.bg:443/bg/a/view/dani-petkanov-vodi-jena-si-na-sladki-svalki-142889", "text": "Дани Петканов, по-известен на зрителите като Лудия репортер, ще сподели мястото си на водещ на уеб риалити шоуто „Сладки свалки“ заедно със съпругата си – Александра. Това е един от двата проекта, които бившия екранен партньор на Милен Цветков реализира онлайн, а за първи път компания в разгадаването на тънкостите във флирта ще му прави и миската. Кастингите за новия, трети сезон на предаването текат от месец, а първият от новите епизоди ще бъде излъчен наесен във Vbox7. Междувременно Петканови, които официално станаха семейство в любовното гнездо на „Вип Брадър“ миналата година, са в очакване на първата си рожба. „Познайте кой е бременният този път? Много хора си мислеха, че нашият брак е фалшив и сме го направили за пари или за слава, но истината е, че когато нещо е истинско, то устоява на времето, препятствията и грешките, за да направи път на едно ново начало!“, гласят думите им към кадър, на който държат снимки от видеозон. Очаква се наследникът им да се появи на бял свят в края на годината.", "date": "2018.08.28", "title": "Дани Петканов води жена си в „Сладки свалки“"}
{"url": "https://www.monitor.bg:443/bg/a/view/bsp-ostavkata-na-celija-kabinet-zaradi-katastrofata-kraj-svoge-142888", "text": "БСП поиска политическа отговорност от цялото правителство за катастрофата край Своге. Това стана ясно от думите на лидера на червените Корнелия Нинова. „ Оставки на министри вече е най-малкото, става въпрос за оставка на цялото правителство\", каза соцлидерът. По думите й виновникът за такива ситуации е само един и това е правителството на Бойко Борисов и той персонално. \"Гордостта на премиера - магистралите, са най-голямата кражба може би в държавата, конкурирайки се с кражбите в санирането\", коментира тя и отново призова за смяна на модела на управление. Социалистите коментираха и информацията, че пътят край Своге е ремонтиран по време на кабинета \"Орешарски\" и пуснат без Акт 16. Георги Свиленски посочи, че проблемът не е в строителя, а в цената, която се дава на този строител, за да направи този път. По думите му, когато даваш пари като за 5 см асфалт, няма как строителят да ти сложи 14 см. \"Тези обществени поръчки са сключени през 2011 г. и тогава върнете кой е бил министър-председател, кой е бил министър и кой е сключил договора, всичко друго е изпълнение на този договор,\" добави Свиленски. Според него трябва да се обърне внимание за бездействието на институциите и АПИ. На въпрос дали има политическа намеса от БСП да се прикрие случая с бащата на президента в Хасково, Кирил Добрев коментира, че по-евтина филмова продукция, скоро не бил гледал. \" Има видео от инцидента, както МВР каза - \"с тротонетката\", всъщност това е триколка, но пък нямаме видео от правителственото трасе, където беше убит Петър Христов\", коментира още той.", "date": "2018.08.28", "title": "БСП поиска оставката на целия кабинет заради катастрофата край Своге"}
{"url": "https://www.monitor.bg:443/bg/a/view/discipyt-naloji-novi-sankcii-na-levski-zaradi-fenovete-142891", "text": "Ръководството на „Левски“ ще трябва да плати глоби на стойност 5800 лева след визитата на „Етър“ (2:1) във Велико Търново. Дисциплинарната комисия към БФС обяви наказанията след двубоите от шестия кръг в Първа лига, като поради използването на факли и димки, както и заради бомбичка, хвърлена от „сините“ фенове на стадион „Ивайло“, шефовете на 26-кратните шампиони отнесоха поредната сериозна глоба. Домакините от „Етър“ ще трябва да заплатят 300 лева отново заради димки. „Локомотив“ (Пловдив) пък е заплашен от ДК с лишаване от домакинство за хвърлен предмет с последствие в мача с „Черно море“ (0:2). „Смърфовете“ имат и наложена санкция в размер на 1000 лева. За обидни и нецензурни скандирания „Славия“ ще заплати същата глоба, а подобно е и паричното наказание за „Берое“ заради обидни и нецензурни скандирания. Със спиране от състезателни права за един мач са санкционирани Иван Стоянов от „Септември”, Игор Банович от „Локомотив“ (Пловдив) и Крум Стоянов от „Етър“.", "date": "2018.08.28", "title": "Дисципът наложи нови санкции на \"Левски\" заради феновете"}
{"url": "https://www.monitor.bg:443/bg/a/view/izzeha-dokumenti-ot-megainvest-hold-v-dupnica-upraviteljat-okazal-pylno-sydejstvie-na-razsledvashtite-142878", "text": "Полиция и жандармерия окупира днес малко преди обяд офисите на фирма „Мегаинвест холд“ в Дупница. Акцията беше свързана със изземането на документи, свързани с договора, сключен за ремонта на кървавия участък край Своге, където в събота 17 човека загубиха живота си. По време на претърсванията и изземванията на място пристигна и шефът на полицейското управление в Дупница, Борислав Динев. Той категорично отказа да даде информация по случая и заяви, че това е разработка на негови колеги от столицата. „Можем да кажем, че към момента фирмата оказва пълно съдействие на разследващите органи. Иззети са всички необходими документи, като на по-късен етап разследващите ще предоставят повече информация“, обяви и следователят по случая Бисерка Стоянова. Тя обаче не конкретизира вида на иззетите документи. Фирма „Мегаинвест холд” се намира на „Самоковско шосе“ в Дупница и нейн управител е Цветан Славейков Цветанов, сочат данните от Камарата на строителите в България. Малко по-рано Цветанов беше категоричен, че не те асфалтирали кървавия участък край Своге.  С постановление на главния прокурор Сотир Цацаров разследването на катастрофата бе възложено на Националната следствена служба.  ", "date": "2018.08.28", "title": "Иззеха документи от „Мегаинвест холд“ в Дупница"}
{"url": "https://www.monitor.bg:443/bg/a/view/broim-do-20-lv-za-17-ija-rojden-den-na-planeta-tv-142876", "text": "Между 8 и 20 лв. струват билетите за традиционния концерт, с който телевизия „Планета“ ежегодно посреща рождения си ден. Година, след като измести локацията на празненството в зала “Колодрума”, Пловдив, медията отново ще зарадва феновете си в столицата, като и този път ще вдигне наздравица в „Арена Армеец“. По повод 17-ия рожден ден на телевизията, изпълнителите от каталога на „Пайнер“ ще представят някои от най-големите си хитове през 2018-та. От сцената в залата ще бъде направена и своеобразна ретроспекция с някои от най-важните моменти от музикалната история на „Планета“. Концертът ще се проведе на 4 декември, пропуските са налични в мрежата на Eventim, а шоуто отново ще продължи повече от три часа. Кои певци ще излязат пред феновете в „Арена Армеец“ тепърва предстои да разберем.", "date": "2018.08.28", "title": "Броим до 20 лв. за 17-ия рожден ден на Планета ТВ"}
{"url": "https://www.monitor.bg:443/bg/a/view/senzacija-van-gog-priznat-prijive-142871", "text": "Новооткрито писмо от Тео ван Гог показа, че картините на брат му Винсент са направили впечатление на тогавашния френски президент Сади Карно (1837-1894 г.), който ги е видял на изложба в Париж, съобщи в. \"Дейли мейл\". Освен това за изложбата писал и френският вестник Le Petit Parisien. Това разбива изцяло мита, че Ван Гог е бил слабо известен приживе. Писмото е намерено от изкуствоведа Мартин Бейли. „Отдавна подозирах, че приказките как Ван Гог е бил пренебрегван, не са истина - каза той. - Осъзнаеш ли, че Ван Гог е започнал да става известен приживе, е по-лесно да разбереш защо творбите му имат такова влияние върху следващите поколения художници.  Изкуствоведът освен това опровергава вярването, че великият художник е продал само една картина през живота си. Напротив, Ван Гог е започнал да набира скорост сред авангардните кръгове в Париж, който тогава е световна столица на културата. Десет картини на Ван Гог са били включени в изложбата \"Салон на независимите\" в Париж малко преди самоубийството му на 29 юли 1890 г. Сред тях са били \"Кипарисите\", нарисувани през 1889 г. Когато посетил изложбата, тогавашният френски президент Карно казал, че е \"доста изумен\", и че творбите на Ван Гог са изложени много добре. Ван Гог е смятан от мнозина за един от най-великите художници в историята на европейското изкуство. Той е сред най-видните представители на постимпресионизма. През последните 10 години от своя живот развива цялата си художническа дейност – автор е на около 900 картини и 1100 рисунки. Самоубива се през 1890 г., когато едва на 37 години. Не е особено известен приживе, но посмъртно славата му се разнася, най-вече след като на 17 март 1901 г. в Париж, Франция са изложени 71 от неговите произведения. Що се отнася до потвърдения му успех приживе преди да бъде намерено писмото става ясно, че през март 1882 г. получава първата си поръчка от чичо си – серия от 12 изгледа от Хага, като един от тях е продаден със сигурност. За златаря Чарлс Херманс от Айндховен рисува през 1884 г. шест картини, за които Ван Гог потвържава в едно от писмата, че е получил пари. Пейзажът „Червеното лозе“, рисуван през 1888 г. в Арл и изложен през 1890 г. на една изложба в Брюксел, е купен от художничката Анна Бох за 400 франка. От служебната кореспонденция на магазина, чийто управител е Тео ван Гог, става ясно, че един автопортрет на Ван Гог е продаден в Англия. На няколко места се срещат и указания за продажбата на една картина, наречена „Селски път с кипариси“. Що се отнася до формите, от които се изграждат картините му, едно актуално проучване, публикувано в Nature News от 7 юли 2006 г., стига до заключението, че неговите картини съдържат образци от светло и тъмно, следващи плътно основната математическа структура на турбулентния поток. Примери в това направление са „Звездна нощ“, „Път с кипариси и звезда“ и „Житна нива с гарвани“.", "date": "2018.08.28", "title": "Сензация: Ван Гог признат приживе"}
{"url": "https://www.monitor.bg:443/bg/a/view/ralica-paskaleva-se-radva-na-moreto-sys-sina-i-svekyrva-si-142873", "text": "Актрисата Ралица Паскалева се е отдала на най-хубавия момент в живота – майчинството, като разпуска активно край вълните в компанията на двумесечния си син Максим и свекърва си Дора. Звездата от „Откраднат живот“, която си даде почивка от сериала и няма да се появи в приближаващия шести сезон, демонстрира страхотна фигура и още по-чудесни отношения с майката на любмия си – волейболния национал Теодор Салпаров. Тя публикува снимка със свекърва си, която придружи с текст, адресиран към „жълтите медии“: „Just Дора ? .. Ааа и между другото : Скъпи жълти медии, само да вметна - “вдигам ръце” край нея само, когато я прегръщам? А под публикацията й Салпаров е отговорил с много на брой сърчица и „Family forever my love“ (Семейството завинаги, любов моя!) На друг кадър Ралица е прегърнала сина им Максим на плажа и се любува на слънцето.", "date": "2018.08.28", "title": "Ралица Паскалева се радва на морето със сина и свекърва си"}
{"url": "https://www.monitor.bg:443/bg/a/view/makron-v-danija-pak-iska-zdrav-es-142882", "text": "Френският президент Еманюел Макрон отново поиска по-здраво обединен Европейски съюз и настоя Европа да поеме повече отговорност за собствената си отбрана, а не да разчита толкова много на САЩ.   Макрон пристигна на двудневна визита в Дания, където бе посрещнат от датската кралица Маргрете Втора. Предстои му среща с премиера Ларс Льоке Расмусен. Френският президент положи венец в памет на паднали във войните датски войници и по-късно ще участва в дебат със студенти. Макрон ще замине за Хелзинки. Дания има правото да не участва в европейските отбранителни инициативи, а правителството и мнозинството депутати искат тази клауза в договорните отношения с ЕС да бъде премахната, но се боят да подложат въпроса на обществено допитване. По силата на решение, прието от Европейския съвет през 1992 г. и одобрено следващата година на референдум от датчаните, Дания има правото да не взема участие в ключови сектори на политиките на ЕС, включително сферата на отбраната и единната валута. Тези изключения за Дания бяха направени, за да може страната да ратифицира Маастрихтския договор, който първоначално отхвърли на референдум. Няколко датски правителства искаха да премахнат тези клаузи и поставиха два пъти въпроса за изменението им на референдум, но и двата пъти народният вот отхвърли предложенията. Междувременно френският министър на екологичния и солидарен преход Никола Юло, един от най-популярните членове на кабинета, обяви, че подава оставка. „Той коментира, че не иска повече да се самозалъгва, че щом съм в правителството, значи се справяме с тези проблеми\", добави бившият телевизионен водещ, един от хората, спечелен за управлението лично от президента Еманюел Макрон след избирането му на поста през 2017 г. По същото време говорителят на правителството Бенжамен Гриво изрази пред Радио Монте-Карло съжаление от напускането на Юло и признателност към него за свършената работа. Но се оплака и от некоректното му поведение към Макрон.", "date": "2018.08.28", "title": "Макрон в Дания - пак иска здрав ЕС "}
{"url": "https://www.monitor.bg:443/bg/a/view/visoki-tokcheta-melanija-zasadi-dyrvo-142875", "text": "Първата дама на САЩ отново прикова вниманието със стилния си избор на тоалет. Мелания и Доналд Тръмп посрещнаха в Белия дом кенийския си колега Ухуру Кениата и неговата съпруга.   Мелания блесна в тоалет на марката Valentino, който струва близо 4 хиляди долара. Тя беше облечена в типична за нейния стил пола във флорални мотиви и бледорозова близа без ръкави. За завършек на тоалета, първата дама бе подбрала розови токчета, които струват близо 700 долара. Въпреки скъпия тоалет и високите обувки тя се справи със засаждането на дръвчето. Първата дама на САЩ Мелания Тръмп планира самостоятелна африканска обиколка тази есен.  ", "date": "2018.08.28", "title": "Високи токчета: Мелания засади дърво "}
{"url": "https://www.monitor.bg:443/bg/a/view/nad-1-100-zrelostnika-propusnaha-maturata-po-literatura-142874", "text": "Над 1 100 зрелостници не се явиха на матурата по български език и литература от поправителната сесия. Първоначално 4 591 са подали заявление, че желаят да се положат изпита. От тях 4 391 зрелостници бяха допуснати до изпита. Това означава, че 200 ученика не са успели да завършат средното си образование. От всички над 4 000 допуснати мястото си в залата обаче са заели само 3 258. Това означава, че 1 133 са предпочели да покажат знанията си на следващата сесия. Явилите се писаха по темата „Доброта и самота“ в откъс от разказа „Серафим“ на Йордан Йовков След 16.30 часа на сайта на Министерството ще бъдат публикувани изпитният вариант и ключът с верните отговори.", "date": "2018.08.28", "title": "Над 1 100 зрелостници пропуснаха матурата по литература"}
{"url": "https://www.monitor.bg:443/bg/a/view/vlubeni-dvojki-na-svatbeno-pyteshestvie-s-orient-ekspres-142879", "text": "Влюбени двойки са избрали тази година легендарния влак „Ориент Експрес“ за своето сватбено пътешествие. Други пък са направили изненада на своите любими, като са им предложили брак в увековечения от Агата Кристи трен, пътуващ веднъж годишно по маршрута Париж – Истанбул. „Много пасажери са тук по някакъв специален повод. Едни празнуват годишнина от важно събитие в живота си, други са си направили подарък по повод пенсионирането“, каза главният барман на „Ориент Експрес“ Игнацио, който бе сред малкото хора от персонала, слезли на гарата в Русе, за да поговорят с посрещачите. Тази година легендарният трен предложи лукс на 94 пътници от САЩ, Канада, Австралия, Япония и други страни. На Централната жп гара в Русе влакът спря на четвърти коловоз с 40 минути закъснение – в 13,35 часа. Над 200 посрещачи го очакваха търпеливо, за да си направят фотографии до герба на лъскавите вагони или пък до някого от персонала. От любопитство някои снимаха през прозорците вътрешното обзавеждане на луксозните купета и вагон-ресторанта, където по това време пасажерите бяха заети с обяда си. Много от чужденците се зарадваха на интереса на посрещачите и запечатаха на свой ред момента с фотоапаратите си. Както и миналата година, стюардът Паоло излезе навън и не отказа на никого да се снима с него. Общо 42 души се грижат за комфорта на пътниците в „Ориент Експрес“. Билетът за едноседмичното пътуване и тази година е от 7000 до 10 000 евро. Влакът спира за 20-и път на гарата в Русе. От крайдунавския град тръгна за Варна в 14,20 часа. От морския град луксозната композиция ще се отправи към Истанбул.", "date": "2018.08.28", "title": "Влюбени двойки на сватбено пътешествие с „Ориент Експрес“"}
{"url": "https://www.monitor.bg:443/bg/a/view/hubchev-zalaga-na-novi-imena-v-nacionalnija-142877", "text": "Иван Горанов от „Левски“, Кристиян Малинов от ЦСКА и Стивън Петков от „Ботев“ (Пловдив) се очаква да станат част от националния отбор за първите мачове на България в новия турнир Лига на нациите. След силните си изяви напоследък тримата логично са заслужили доверието на селекционера Петър Хубчев. Специалистът ще им изпрати повиквателни за предстоящите мачове срещу Словения в Любляна на 6 септември от 21:45 часа и Норвегия в София на 9 септември от 19:00 часа. За левия защитник на „Левски“ Иван Горанов това ще бъде първо участие в „А“ отбора. Юношата на „сините“ винаги е изтъквал колко голямо желание има да играе и с националната фланелка, докато Малинов вече има дебют за първия отбор на България. През 2015 година селекционерът Ивайло Петев го пусна като резерва при загубата с 0:4 от Турция в контрола. Стивън Петков има срещи за селекцията до 17 и до 19 години. Преди дни Хубчев обяви на кои от играещите в чужбина футболисти ще разчита за мачовете със Словения и Норвегия, а в близките дни се очаква и официалния списък с избраниците от Първа лига. Сред тях няма да бъде Георги Петков.", "date": "2018.08.28", "title": "Хубчев залага на нови имена в националния"}
{"url": "https://www.monitor.bg:443/bg/a/view/trymp-skochi-na-gugyl-142880", "text": "Американският президент Доналд Тръмп обеща да обърне внимание на \"изключително сериозната ситуация\" със \"заглушаването\" на консервативните гласове и добрите новини от страна на социалните медии, предаде АП. Тръмп отправи критики към компанията Гугъл, като я обвини, че при търсене на новини за Тръмп се появяват само материали на медиите на \"фалшивите новини\". Според Тръмп \"републиканските, консервативните и честните\" медии не присъстват по същия начин в Гугъл.  Междувременно Тръмп заяви, че САЩ и Мексико са постигнали много добро търговско споразумение след дълги преговори по преразглеждане на Северноамериканското споразумение за свободна търговия (НАФТА). Тръмп заяви, че се надява и Канада скоро да се включи в преговоритеи добави, че иска новият документ да не се казва НАФТА. Мексиканският президент Енрике Пеня Нието същевременно призова канадския премиер Джъстин Трюдо да сключи тристранно споразумение със САЩ и Мексико още тази седмица.", "date": "2018.08.28", "title": "Тръмп скочи на Гугъл"}
{"url": "https://www.monitor.bg:443/bg/a/view/chakat-10-000-zriteli-na-pyrvija-mach-na-bolt-v-avstralija-142865", "text": "Олимпийският шампион и световен рекордьор в спринта на 100 и 200 метра Юсейн Болт (Ямайка) очаква да бъде нервен в дебюта си за австралийския футболен клуб „Сентрал Коуст Маринърс“ в петък в домакинската контрола срещу аматьорски съперник. На стадион \"Госфорд\" се очакват най-малко 10 хиляди зрители, а срещата ще бъде предавана пряко по местен телевизионен канал. Болт призна, че все още не е в оптимална физическа форма и има трудности със скоростта на играта, но наставникът на „Маринърс“ Майк Мълви потвърди, че осемкратният олимпийски златен медалист в лекоатлетическия спринт ще вземе участие в проверката. \"Ще има нерви със сигурност. Все пак тук вече не става въпрос за благотворителен или шоу мач. Преследвам мечтата си за нова кариера във футбола и е нормално да съм поизнервен. Сигурно ще правя грешки, няма да бъде перфектно представяне, но ще дам всичко от себе си, когато вляза на терена\", коментира 32-годишният ямаец. Болт тренира за ляво крило и очаква да играе 15-20 минути срещу селекцията от най-добрите местни аматьори. В предишната контрола на тима си на 25 август той не се появи в игра, но бе на резервната скамейка и горещо подкрепя съотборниците си (вижте снимките по-горе).", "date": "2018.08.28", "title": "Чакат 10 000 зрители на първия мач на Болт в Австралия"}
{"url": "https://www.monitor.bg:443/bg/a/view/olimpijski-shampion-ot-seul-88-prizna-za-doping-142861", "text": "Олимпийският шампион в десетобоя Кристиан Шенк призна, че е употребявал допинг 30 години, след като спечели титлата в лекоатлетическата дисциплина за ГДР на Игрите в Сеул 1988. 53-годишният в момента Шенк също така заяви в интервю за \"Франкфуртер Алгемайне Цайтунг\", че от години се бори със сериозна депресия. \"Състоянието ми беше толкова тежко, че дори обмислях да сложа край на живота си\", каза той. Шенк съобщи, че е бил 20-годишен, когато за първи път е използвал забранени стимуланти. \"Беше 1985 година. За мен това беше като достигане до следващото ниво. Използването на хапчета означаваше, че съм част от националния отбор и ще се представя добре. Първоначално отричах, че съм употребявал допинг, а после казвах, че никога не съм вземал забранени вещества умишлено. И двете бяха лъжа\", заяви Шенк. В кариерата си той печели бронзови отличия от световния шампионат по лека атлетика през 1991 година в Токио и от европейското първенство година по-рано в Сплит.", "date": "2018.08.28", "title": "Олимпийски шампион от Сеул '88 призна за допинг"}
{"url": "https://www.monitor.bg:443/bg/a/view/fenomena-kupuva-ispanski-klub-142870", "text": "Бившият нападател на „Барселона“ и „Реал“ (Мадрид) Роналдо Луиш Назарио де Лима е близо до закупуването на испанския първодивизионен футболен клуб „Валядолид“, твърди радио \"Кадена СЕР\". 41-годишният бразилец ще заплати около 30 милиона евро за акциите на отбора. След приключването на сделката Роналдо ще стане президент на тима. „Валядолид“ стартира сезона в Ла Лига с равенство и загуба и заема 14-ото място във временното класиране.", "date": "2018.08.28", "title": "Феномена купува испански клуб"}
{"url": "https://www.monitor.bg:443/bg/a/view/grymotevichna-burja-porazi-4-dalekoprovoda-v-marica-iztok-142872", "text": "Мълния по време на страховита гръмотевична буря порази 25-метров метален стълб от далекопровод, собственост на държавното ЕСО и стана причина за спиране на 4 от далекопроводите на територията на комплекса „Марица изток“. Мълния по време на страховита гръмотевична буря порази 25-метров метален стълб от далекопровод, собственост на държавното ЕСО и стана причина за спиране на 4 от далекопроводите на територията на комплекса „Марица изток“. Разразилата се свръхмощна волтова дъга е съборила от бетоновите фундаменти в язовир Розов кладенец общо 6 стълба, без захранване с енергия е останала топлоцентралата и фабриката за производство на брикети, собственост на „Брикел“ ЕАД. Инцидентът е станал около 21,30 часа на 27 август, свидетели са били неколцина от нощувалите на брега на водоема рибари.По думите им се чули два страхотни тътена, след което стоманените стълбове рухнали като …кибритени клечки във водите. Пораженията са върху 110-киловолтовите далекопроводи „Мир“, „Единство“, „Успех“ и „Прогрес“, уточниха от държавния енергиен системен оператор. Бурята е продължила близо 3 часа, наводнени са няколко от дворовете в града , част от спортната зала  и тренировъчното игрище на местния футболен клуб „Енергетик“, уточни зам. кметът на община Гълъбово Пламен Бараков. Отводняването е започнало още призори във вторник. Към 11,30 часа на мястото на аварията  пристигнаха специалисти от държавното „Мини Марица изток“, за да огледат щетите , по думите им вече били започнали опити да се осигури „байпасна“ връзка за елзахранването на топлоцентралата и брикетната фабрика. Запознати припомнят, че стълбовете са били „посадени“ в чашата на язовира през далечната 1961-62 година и от тогава не са били подменяни. Изпълнителният директор на „Брикел“ Янилин Павлов  обясни, че съоръжението е държавно и фирмата няма как да се грижи за него, то на практика е част от националната сигурност. Вятърът, дъждът и падналата на финала градушка са нанесли поражения и върху мрежите средно и ниско напрежение, предприети са мерки за отстраняването на повредите, за часове без захранване са останали част от кварталите на Гълъбово, уточниха от ЕвН. Няма поражения по съоръженията на американската ТЕЦ АЕS, която не е спирала работата.  ", "date": "2018.08.28", "title": "Гръмотевична буря порази 4 далекопровода  в „Марица изток“"}
{"url": "https://www.monitor.bg:443/bg/a/view/cisterna-s-gaz-vdigna-na-krak-pojarnata-vyv-velingrad-142869", "text": "Теч на газ от цистерна на бензиностанция и газстанция, частна собственост, намираща се в град Сърница, вдигна “на крак“ Районната служба „Пожарна безопасност и защита на населението“ във Велинград. Цистерната била паркирана на бензиностанцията, намираща се на ул.“Свобода“, собственост на 67-годишен мъж в родопското градче край язовир “Доспат“. Предполагаема причина за инцидента е техническа неизправност – скъсан предпазен клапан. На мястото на теча са се отзовали екип на РСПБЗН – Доспат и екип от велинградската пожарна служба, които са овладели и ликвидирали изтичането на газ с един противопожарен автомобил, един специализиран автомобил и трима служители.", "date": "2018.08.28", "title": "Цистерна с газ вдигна на крак пожарната във Велинград"}
{"url": "https://www.monitor.bg:443/bg/a/view/bebe-sys-sifilis-se-rodi-v-pazardjik-142868", "text": "Бебе, заразено със сифилис, се е родило в Пазарджик през изминалата седмица. Това става ясно от справка на Националния център по обществено здраве и анализи. Не се уточнява в кое точно здравно заведение се е появило на бял свят новороденото. Освен пеленачето, пипнало заразата, има и регистриран един възрастен, заразен със сифилис. Данните на Института сочат, че има и един заразен с марсилска треска. За нашата област от началото на лятото това е единадесетият пореден случай.  Диагностицирани през изтеклата седмица са и един пациент със салмонелоза и един пациент с остър вирусен хепатит А, В, С и Д. Високите температури благоприятстват увеличаването на стомашно-чревните инфекции, както и хранителните разтройства. За миналата седмица са регистрирани един случай на колиентирит, 2 случая от ротавирусен гастроентерит и три на гастроентерит/ентероколит.", "date": "2018.08.28", "title": "Бебе със сифилис се роди в Пазарджик"}
{"url": "https://www.monitor.bg:443/bg/a/view/slavisha-vze-shampion-sys-zvezda-v-shtaba-si-142866", "text": "Сръбският специалист Небойша Милошевич е новият помощник -треньор на \"Лeвски\". Милошевич е част от щаба на Славиша Стоянович и през 2014 година, когато \"Цървена звезда\" печели шампионата на Сърбия. 45-годишният треньор вече се присъедини към отбора и започна работа. \"Благодаря на \"Левски\" за оказаното ми доверие и отговорността. Познавам от дълго време треньора Славиша Стоянович и като човек, и като професионалист. С удоволствие приех неговото предложение да дойда в такива добър и успешен клуб. \"Левски\" е един от най-големите клубове на Балканите, с богата традиция и история. Амбициите на отбора във всеки сезон са да печели. Запознат съм, че няма трофей от 2009 година, така че има нови предизвикателства и големи амбиции пред нас\", коментира Милошевич. \"С пристигането на Славиша Стоянович дойдоха и позитивни резултати. Трябва да максимално сериозни и да с всички структури да опитаме да отговорим на амбицията на клуба и да зарадваме феновете. Доколкото разбрах от 2005-а не са постигани четири поредни победи. Това е отличен импулс за начало, а най-вече играчите да се уверят в стила на старши треньора. Има още много неща, върху които да се работи\", заяви още специалистът. \"Със Славиша сме работили в няколко клуба, познаваме се добре. Философията ни за футбола е близка. Той е голям професионалист. \"Левски\" е клуб, който гони трофеи, а това съвпада и с моите цели. Заедно със Славиша сме печелили титли и се надявам да го постигнем и тук. Най-важното първо е да стабилизираме клуба и да не се задоволяваме с постигнатите резултати\", допълни Небойша Милошевич. Отборът е в серия от четири поредни победи под ръководството на новия наставник и излезе начело в класирането в Първа лига. \"Все още няма необходимия баланс в отбора, както каза старши треньорът. Времето е пред нас. Сега има още един мач, след което е паузата в първенството, в която ще имаме възможност да свършим още работа по настройката на отбора. Всички, които сме тук сме печелили трофеи и искаме да печелим още. Амбициите винаги трябва да са високи\", каза още Небойша Милошевич.", "date": "2018.08.28", "title": "Славиша взе шампион със \"Звезда\" в щаба си"}
{"url": "https://www.monitor.bg:443/bg/a/view/alek-bolduin-stava-bashtata-na-batman-142867", "text": "Алек Болдуин ще изиграе ролята на Томас Уейн - бащата на Батман, в нов филм за Жокера, обявиха продуцентите от Warner Bros. Снимките към продукцията, фокусираща се върху емблематичния злодей, се очаква да започнат до няколко седмици, като премиерата е заложена за октомври 2019 г.. В ролята на Жокера пък ще видим Хоакин Финикс, който неотдавна обеща да създаде \"уникален\" образ. Режисьор на продукцията ще бъде Тод Филипс, а сред звездите, които също ще ни радват от големия екран, са Робърт де Ниро, Марк Мерън и Франсес Конрой.", "date": "2018.08.28", "title": "Алек Болдуин става бащата на Батман"}
{"url": "https://www.monitor.bg:443/bg/a/view/pyrvijat-etap-ot-parka-vyrtopo-gotov-do-oktomvri-142862", "text": "До края на септември ще бъде завършен първият етап от изграждането на парк „Въртопо“. Това каза кметът на София Йорданка Фандъкова, след като инспектира изграждането. „Вече сме на финала на изпълнението на първия етап от новия парк „Въртопо“, който ще обслужва както части от район „Младост“, така също и „Мусагеница“ и всички прилежащи райони. Този терен е много труден и тежък – на практика се наложи да правим парково пространство във вертикална среда. Предимно този парк е най-вече за майки с деца и за игра на деца. Предвиждат се няколко площадки – детска площадка за деца над 3 години, малка детска площадка до 3 години и фитнес съоръжения, които са леки – за деца, възрастни и тинейджъри най-вече“, обясни Фандъкова,цитирана от „Фокус“. „Имаме все още проблеми с частните терени тук. Има много частни терени тук и за това два от входовете се работят в момента, а за 3-тия все още изчакваме, за да придобием един частен терен и да направим по-добър подход от към „Мусагеница“ – алея, по която да има достъп на майки с колички. Към момента изпълнението върви по график. Към средата на септември очакваме всички съоръжения да са напълно готови и да може след влизането в експлоатация хората да идват тук“, заяви още тя. Вече са произведени първите бройки от 20-те електробуса и 82 автобуса на природен газ, които очакваме да пристигнат в София до края на годината, съобщи междувременно във Фейсбук Фандъкова. През 2019 г. ще бъдат купени още 60 нови съчленени автобуса на природен газ. Така следващата година ще сме обновили 90% от автобусите на линия на градския транспорт и средната възраст на автопарка ще е 6-7 години, добавя Фандъкова и припомня, че през 2012 г., когато е стартирала програмата за модернизация, средната възраст на автобусите в градския транспорт е била над 20 г. Над 1,3 млн. пътници повече е превозил градския електротранспорт през 2018 г. спрямо 2017 г. Последното изследване на Националния статистически институт отчита увеличение на пътниците на всички видове електротранспорт – трамваи, тролеи и метро, като ръстът при метрото е 3%. За 5 г. електротранспортът е увеличил с 8,5 млн. пътниците, които са го използвали за пътуванията си в града.", "date": "2018.08.28", "title": " Първият етап от парка „Въртопо“ готов до октомври "}
{"url": "https://www.monitor.bg:443/bg/a/view/na-ostrova-objaviha-naj-verojatnite-zamestnici-na-mourinio-142863", "text": "\"Манчестър Юнайтед\" направи най-лошия си старт в елита на Англия от 26 години насам. \"Червените дяволи\" се срутиха на два пъти в последните два кръга - със загубите от \"Брайтън\" (2:3) като гости и срещу \"Тотнъм\" (3:0) у дома. С оглед на слабите изяви на отбора, както и на скандалното поведение на наставника Жозе Моуриньо на пресконференции преди и след срещата с \"шпорите\", португалецът е най-вероятният първи уволнен мениджър във Висшата лига според букмейкърите на Острова. Повечето къщи за залагания нареждат Моу далеч напред пред втория и третия в класацията - Марк Хюз (\"Саутхмептън\") и Рафаел Бенитес (\"Нюкасъл\"). В Англия вече гласят и заместници на Специалния. Най-вероятният такъв е триткратният европейски шампион с \"Реал\" (Мадрид) Зинедин Зидан, който в момента е без работа. Изненадващо на второ място е поставен наставникът на \"Тотнъм\" Маурисио Почетино, но това е много малко вероятно да се случи. Третият вариант също изглежда невъзможен на този етап - Карло Анчелоти, който вече започна своята ера в \"Наполи\". Интересни обаче са имената на четвърта и пета позиция според букмейкърските къщи. Става дума за легендата на \"Юнайтед\" Райън Гигс и бившият наставник на \"Челси\" Антонио Конте. В момента Гигс е начело на националния отбор на Уелс, който пое преди няколко месеца. Той държи рекорда за най-много мачове (963) в клубната историята. През 2014 година Гигс води отбора в четири двубоя след уволнението на Дейвид Мойс през април. Антонио Конте пък изглежда като най-вероятното име, което да замени Моу на този етап. Именно италианецът замести Специалния начело на \"сините\" от Лондон през 2016-а, правейки \"Челси\" шампион през сезон 2016/2017.", "date": "2018.08.28", "title": "На Острова обявиха най-вероятните заместници на Моуриньо"}
{"url": "https://www.monitor.bg:443/bg/a/view/ostaviha-v-aresta-19-te-zakopchani-za-cigarenata-afera-142853", "text": "19-задържани за цигарената афера с незаконни фабрики в страната остават в ареста, реши районният съд в Пловдив. Мярката им за неотклонение започна в 17 часа и след близо 2-часово прекъсване, за да се запознаят адвокатите с материалите по делото, продължи до 00,30 часа. Половин час след полунощ съдия Атанаска Анастасова изчете определение, с което оставя зад решетките всички арестувани. Сред тях бяха и онкоболен мъж, на който му е била насрочена поредна операция в чужбина, както и баща на 6-годишно дете, което е болно от церебрална парализа и също е имало планирана през септември операция в Турция. Адвокатът на двамата задържани Красимир Елдъров представи пред съдебния състав документи за здравословното им състояние, но съдия Анастасова прецени, че в следствения арест има необходимите условия за пребиваване и на болни хора. Болшинството от закопчаните 19 души са работници, които по 15 дни в месеца са живеели и произвеждали цигари във фабриките. За този си труд са получавали по 1500 лева на месец. Сред арестуваните има и 4 жени, една от които е била готвачка в столовата на едно от производствата. Други двама мъже са собственици на имотите, които са били преустроени във фабрики за цигари. За Сава Шопов прокуратурата твърди, че е бил собственик на първата фабрика в Горна Оряховица и че е отговарял за снабдяването на нелегалното производство. Чрез адвоката си самият той отрича това и твърди, че е отдал имота под наем, за което имал документи и че не е знаел какво се върши вътре в цеха. Според държавното обвинение Айше Юсеин е представлявала фирмата, чието притежание е сградата на фабриката в Тутракан. От прокуратурата твърдят, че са събрани доказателства как Айше е предоставяла колата си на хора от фабриката и е осигурявала зареждането с храна на столовата вътре. „Цялата акция е проведена по метода на рибаря със серкмето. Хвърлят мрежата в реката и каквото се хване. В случая се хванаха повече кротушки. Къде са едрите мряни? Никой няма”, се изрази образно адвокат Елдъров пред съда. Отново в съдебна зала в пледоарията си той попита: „Как може да обвинявате моите клиенти, защото са отдали помещения, че не може да не знаели какво става вътре, след като и самият прокурор признава, че във фабриките се е работело с голяма конспирация, със затъмнени стъкла, с обезпрашаване, за да не се подушва, че има тютюн. Как може толкова дълго време, това са публични места – консервен комбинат, бивши цехове, как може ДАНС и МВР да не са забелязали? Щом специализираните органи нищо не са „подушили”, то можеш ли да упрекваш онзи, който е дал празно хале, че той непременно е знаел какво става вътре?”. Според него степента на обществена опасност е, ако в тези халета вместо цигари са се произвеждали бомби. „Я си представете, че са били бомболеярни на някакви терористични организации и вместо цигари машините да зареждат не тютюн, а патрони. Тогава къде отива националната сигурност?”, се възмути адвокат Красимир Елдъров. Той бе категоричен, че ще обжалва определението на районния съд, защото няма опасност клиентите му, които са двама от общо арестуваните 19,  да се укрият или да извършат друго престъпление. Четирима все още се издирват, а други отново 4 на брой, са били освободени от прокуратурата с по-леки мерки, защото са съдействали на разследването.   Заседанието по мерките за неотклонение на 19-те арестувани за цигарената афера в окръжния съд е насрочено за 4 септември от 15,30 часа.", "date": "2018.08.28", "title": "Оставиха в ареста 19-те закопчани за цигарената афера"}
{"url": "https://www.monitor.bg:443/bg/a/view/izpisaha-ot-bolnica-shofiora-na-avtobusa-ubiec-142850", "text": "Шофьорът Григор Григоров, който в събота преобърна автобус с пътници край Своге, е бил изписан от болница \"Царица Йоана – ИСУЛ\", съобщиха от лечебното заведение. 59-годишният мъж беше настанен там с множество охлузвания и рани в областта на тялото и главата. Той е обвинен в причиняване по непредпазливост на смъртта на 17 души и раняването на 21 след шофиране с превишена скорост – 53 км/ч при разрешени 40 км/ч. В сряда Софийският окръжен съд ще гледа мярката му за неотклонение. Двама прокурори от Софийска окръжна прокуратура наблюдават работата на екип от следователи от НСлС, която пое разследването със заповед на главния прокурор Сотир Цацаров. Работи се по 3 направления - действията на шофьора на автобуса, състоянието на превозното средство и това на пътя. Бяха извършени допълнителни огледи и иззети относими към разследването документи от МРРБ, Агенция „Пътна инфраструктура“, Агенция „Автомобилна администрация“ и търговското дружество – изпълнител на ремонта на пътния участък.", "date": "2018.08.28", "title": "Изписаха от болница шофьора на автобуса-убиец (ОБНОВЕНА)"}
{"url": "https://www.monitor.bg:443/bg/a/view/jandarmerija-vleze-v-ofisa-na-dupnishka-firma-uchastvala-v-remonta-na-pytja-kraj-svoge-142854", "text": "Полиция и жандармерия влязоха в офиса на „Мегаинвест холд” в Дупница. Те ще изземат документи, свързани с договора, сключен за ремонта на кървавия участък край Своге, където в събота загинаха 17 души при падане на автобус в 20-метрово дере. Проверките започнаха днес около 13:00 часа в складовете на фирмата на \"Самоковско шосе\", а по-късно се преместиха в офиса й в центъра на града. Блокирани бяха и пътища в центъра на Дупница. Подкрепа по време на проверката оказва и полицията в Дупница. Пред БТА началникът на РУ Борислав Динев посочи, че се очаква обиските и изземването на документи да бъдат продължителни. Очаква се да бъдат иззети документи, свързани с ремонта и рехабилитацията на отсечката София-Своге-Мездра. Управителят на фирмата Цветан Цветанов заяви, че те не са асфалтирали въпросния участък край Своге.", "date": "2018.08.28", "title": "Жандармерия влезе в офиса на дупнишка фирма, участвала в ремонта на пътя край Своге"}
{"url": "https://www.monitor.bg:443/bg/a/view/trima-nakazani-za-greshnoto-klasirane-sled-sedmi-klas-142856", "text": "Три дисциплинарни наказания са наложени от Министерството на образованието и науката заради сгрешеното класиране на учениците при приемата след 7 клас в София. Това потвърдиха от МОН пред \"Монитор\". Порицание за гафа е получила шефката на Регионалното управление на образованието в столицата Ваня Кастрева. С отлагане на повишението в ранг с една година пък са наказани експертите от РУО Камен Радев и Ваня Станчева. Както \"Монитор\" писа, в началото на юли при обявяването на първото класиране след 7 клас в столицата се оказа, че балообразуващите оценки в няколко гимназии са сгрешени. В Технологичното училище \"Електронни системи\" (ТУЕС) към Техническия университет в София и в Софийската професионална гимназия „Джон Атанасов“ оценката по математика от националното външно оценяване е умножавана веднъж, вместо три пъти. В Националната природо-математическа гимназия „Акад. Любомир Чакалов“ пък оценката от олимпиадата по физика не бе удвоена. Проблем имаше и в Професионалната гимназия по строителство и архитектура „Христо Ботев“. Заради това класирането беше свалено, за да бъде извършено на ново. Първоначално бе обявено, че гафът е в информационната система. След проверка обаче бе установено, че става дума за човешка грешка. Тогава образователният министър Красимир Вълчев заяви, че ще настоява виновните лица да бъдат наказани.", "date": "2018.08.28", "title": "Трима наказани за грешното класиране след седми клас"}
{"url": "https://www.monitor.bg:443/bg/a/view/17-godishen-skochi-na-policaj-potroshi-patrulka-i-rpu-142857", "text": "17-годишен скочи на полицай, потроши патрулка и РПУ, съобщиха от ОД на МВР-Варна. Инцидентът е регистриран на 27 август, 30 минути след полунощ и се е разиграл в кв. Аспарухово, на бул. „Първи май“. Там след светофара в посока на близката бензиностанция, е извършена полицейска проверка на лек автомобил „Форд Фиеста“ с 24 годишна водачка от Варна. В колата пътували още 25-годишен мъж и 17-годишен младеж, също от Варна. При проверката се установява, че водачката е неправоспособна и съгласно чл. 172, ал. 2 от Закона за движение по пътищата, се пристъпва към сваляне на регистрационните табели на автомобила. По време на тази процедура, 17-годишният младеж слиза от автомобила, отказва да представи на служителите документ за самоличност и започва да се държи агресивно. Полицаите пристъпват към задържането му, а същия оказва съпротива и нанася силен удар по тавана на служебния автомобил „КИА“, при което се получава деформация на задната част на тавана на колата. В схватката по задържането е контузен в рамото и един от полицейските служители. По време на транспортирането на младежа до районното управление, той продължава да се държи агресивно и да обижда полицаите. При въвеждането му в сградата на Четвърто РУП-Варна, нанася удар с глава по стъклото на вратата към чакалнята и го чупи. Задържан е за срок до 24 час. На мястото е извършен оглед и е уведомен дежурен прокурор от Районна прокуратура-Варна. По случая е образувано досъдебно производство.  ", "date": "2018.08.28", "title": "17-годишен скочи на полицай, потроши патрулка и РПУ"}
{"url": "https://www.monitor.bg:443/bg/a/view/rodna-firma-izobreti-moshten-slynchev-kolektor-za-topla-voda-142859", "text": "Българска компания изобрети мощен слънчев колектор, който е новост в световен мащаб и ще бъде показан на Международния технически панаир в Пловдив. Това е една от сензациите на деловия форум за инвестиционни стоки и технологии, който ще се проведе от 24 до 29 септември. Съоръжението произвежда топла вода, като абсорбира до 30% повече енергия от слънцето в сравнение със съществуващите от подобен вид.  Продуктът няма аналог сред тях и е изключително иновативен, твърдят експерти на фирмата изложител от Силистра. Българското изобретение ще се конкурира с продукти и услуги на компании от близо 40 държави. Участниците ще демонстрират актуалните тенденции в машиностроенето,  електрониката и електротехниката, енергетиката и екологията, водния сектор, информационните технологии, роботиката и автоматизацията,  строителството, химическата и минната промишленост, автомобилната индустрия и автосервизното оборудване. В Конкурса за иновации, който ще излъчи златните медалисти на 74-ия Международен технически панаир, се състезава и интегрираната бизнес система Prim, разработена от българска софтуерна фирма. Това е облачна услуга, която обединява корпоративните данни за клиенти, продажби, покупки, наличности, финанси и оптимизира  процесите.  Prim може да се види на живо в изложбата „Инфотех“, наред с други смарт изделия. Модерни решения за обработка на вода в индустрията и бита ще демонстрира изложбата „Акватех“. Там ще бъдат представени системи за дезинфекция, филтриране и омекотяване на води, предотвратяване на натрупването на варовик, както и домашни уреди, които премахват от питейната вода йони, тежки метали, вируси и бактерии без химикали. Авангардна техника ще присъства и в изложбата „Машиностроене“. Сред експонатите са лазерни уреди за различни металообработващи операции на известна немска компания. Нейният нов хит е базиран на 3D технология и представлява високоскоростна лазерна машина  за двуизмерно и триизмерно заваряване и рязане. За един от посетителите на изложението е осигурена награда – лек автомобил по избор от 7 марки в новото изложение „Ауто сити Пловдив”, в което се включват около 20 дилъри на автомобили и автобуси.  ", "date": "2018.08.28", "title": "Родна фирма изобрети мощен слънчев колектор за топла вода"}
{"url": "https://www.monitor.bg:443/bg/a/view/djaferovich-trenira-aktiori-za-blagotvoritelen-mach-142860", "text": "Най-добрият имитатор сред футболистите Ваня Джаферович се нагърби със задачата да стане треньор на актьорския отбор в благотворителния мач в полза на Международния студентски театрален фестивал \"Данаил Чирпански\". Поканата да застане начело на артистичния тим, победителят от „Сървайвър“ получил от Станимир Гъмов, с когото го свързва приятелство от времето, в което спортистът се движеше в токчетата на Мария Илиева на сцената на „Като две капки вода“. „Тепърва ще направим няколко тренировки, след което ще избистря състава. Трудно е когато имаш такива единици в отбора си. Впечатлен останах от Ники Илиев и от това как изпълнява удари със задна ножица. Единствено Станимир Гъмов ми бяга малко по тъча, но трябва да знае, че съм строг и ако не слуша, няма да има студена бира на пейката“, намигна шеговито пред novini.bg Джаферович. В тима му, който ще се изправи срещу ПФК „Берое“ на стадиона в Стара Загора на 9 септември, влизат още Дарин Ангелов, Деян Ангелов, Велислав Павлов, Башар Рахал, Алек Алексиев, Орлин Павлов, Мартин Гяуров, Никола Стоянов, Любен Кънев, Николай Мутафчиев, Владимир Люцканов, Ивайло Захариев, Юлиян Петров, Валери Йорданов, Атанас Атанасов и Лео Бианки. Благотворителният мач ще цели събирането на средства за второто издание на международния студентски фестивал. Форумът е посветен на Данаил Чирпански - студент в НАТФИЗ, който загуби живота си след автомобилна катастрофа през април 2016 г. Той вдъхва и идеята за спортното събитие през септември. Самият Чирпански бил част от юношеския отбор на „Берое“ преди да открие по-голямата си страст – театъра. Припомняме, че фестивалът стартира през 2017 г. след селекция на ЮНЕСКО и техния Международен фонд за подкрепа на културата, като първият фестивал в България за дипломни спектакли на театрални академии от Европа и света.", "date": "2018.08.28", "title": "Джаферович тренира актьори за благотворителен мач"}
{"url": "https://www.monitor.bg:443/bg/a/view/100-godishnijat-polet-na-sokolite-142851", "text": "Днес една от гордостите морската ни столица - футболният клуб на \"Спартак\", навършва 100 години. Всичко започва на 28 август 1918 година, когато група ентусиазирани поклонници на футбола във Варна основават СК \"Сокол\", който малко по късно ще се преименува в Български сокол със първи председател Нягол Колев. За разлика от другите два варненски клуба \"Тича\" и \"Владислав\", Български сокол е по-зле материално и е част от бедните предградия във Варна. Но въпреки всичко оцелява най-вече заради желанието и ентусиазма на играчи, треньори и ръководство. На 30 януари 1924 година след като спортните клубове \"Български сокол\" и \"Шипка\" се обединяват. Така започва възхода на клуба и на нападателя Мишо Тунчев, който става и първият варненски футболист, обличал екипа на националния тим. По това време \"соколите\" са най-силният отбор на Варна, а като доказателство за това е финалът за Държавното първенство през 1931 срещу софийския военен тим AС-23, загубен служебно с 0:3 след скандално съдийство. При резултат 2:1 за\"соколите\" Борислав Габровски -Габрата от АС-23 чупи крак на играч от варненския тим. И поради това, че смени не се разрешават, \"Шипченски сокол\" остава с 10 души на терена. Варненци настояват съдията да изгони виновния Габровски, но реферът преценява, че умисъл няма и отказва. Така недоволни от решенията на рефера а с това и пропиляват златен шанс за първа шампионска титла в своята история. Но най-големият успех предстои. На 18 септември 1932 година на игрището на AС-23 в София \"Шипченски сокол\" побеждава в епичен мач \"Славия\" с 2:1 и става Държавен шампион и носител на Царската купа. През следващата година на 3 октомври 1933 година варненските \"соколи\" отново се изправят във финала на държавното първенство срещу \"Левски\", но този път губят с 1:3. През 1945 година клубът се обединява с други два варненски тима – \"Радецки\" и \"Левски\", и се ражда \"Спартак\". Между от 1945 до 1955 година \"соколите\" печелят четири пъти бронзовите медали. По това време във варненския тим играе един от най-добрите нападатели в историята на футбола ни, а по-късно и треньор Добромир Ташков. През 1959 година Георги Арнаудов-Аллаха става голмайстор на първенството с 9 гола, а през 1961 година Любен Костов също става първи реализатор с 12 попадения. През същата година \"Спартак\" играе финал за Купата на България (тогава Купа на Съветската Армия) срещу ЦСКА, загубен с 0:3. Това обаче му осигурява участие в турнира за КНК. Там варненци са първият наш представител в историята, но бързо биват отстранени от \"Рапид\" (Виена). През тези години играе един от най-добрите централни защитници в страната, който ще се превърне в клубна легенда - Илия Кирчев. Бате Илия е бронзов медалист с националния отбор от олимпийските игри в Мелбърн през 1956 година с 25 срещи за А и Б националния отбор на страната. За \"Спартак\" той ще изиграе 319 мача с 3 отбелязани гола. На 6 март 1969 година се осъществява обединение между варненските тимове \"Локомотив\" и \"Спартак\", за да се роди новият клуб \"ЖСК-Спартак\". Това наименование ще просъществува до 1985 година, когато футболът се отделя от останалите спортни дружества. В края на 70-те години се появява едно много силно поколение варненски футболисти, възпитаници на школата на клуба, начело със Живко Господинов и Пламен Гетов - две от най-ярките фигури на българския футбол през 80-те години. Заедно с треньора Людмил Горанов, наследил на поста Иван Вуцов, вратарят Краси Зафиров, Стефан Найденов, Краси Венков, Румен Димов, Иван Петров и Пламен Казаков ще се сформира един от най-силните отбори на \"Спартак\" в клубната история. Има и заслужени отличия през този период. През юли 1979 година за първи път във Варна на стадион \"Юрий Гагарин\" се провежда международния турнир Варненско лято. По това време отборът на \"ЖСК-Спартак\" е в \"Б\" група и е изграден само от юноши на клуба. В много оспорвани битки тимът надделява над силните отбори на \"Черноморец\" (Одеса) с 2:0 и \"Слован\" (Братислава) с 2:0. Отборът на \"Слован\" е носител на КНК през 1969 година, а в тима му блестят петима футболисти, станали европейски шампиони с тима на Чехословакия през 1976-а, начело с един от най-добрите защитници на Европа Антон Ондруш. На финала пред повече от 20 000 души \"ЖСК-Спартак\" побеждава с 1:0 \"Ботев\" (Пд) (тогава \"Тракия\"), предвождан от Петьо Зехтински и Краси Манолов. Индивидуалните призове са за двама млади играчи на варненския ЖСК. Голмайстор е Пламен Гетов, а за най-добър футболист е определен изгряващата звезда Живко Господинов, който ще се превърне в клубна легенда през 80-те години, а през 1986 година ще участва на световното първенство в Мексико. През 1983 година е сътворен един от с прякото участие на варненци. \"ЖСК-Спартак\" печели бронзовите медали в първенството, но \"Сливен\" изненадващо подава късно контестация за нередовния играч на \"Ботев\" (Вр) - Бойко Краев, участвал в мача между \"Сливен\" и \"Ботев\" (Вр). Контестацията на сливенци е уважена от БФС и \"Сливен\" получава служебна победа, взимайки така и бронза. Справедливостта възтържествува 16 години по-късно. Тогава бронзовите медали, спечелени заслужено на терена, а не по административен път, бяха връчени на футболистите на \"Спартак\", участвали в тима през същата година, макар много от тях вече да бяха с побелели коси. Отново през 1983 година, \"ЖСК Спартак\" играе финал срещу ЦСКА за Купата на България, загубен този път с 0:4 и участва в турнира за КНК. Първото препятствие - турският \"Мерсин\" е елиминирано, а на 1/8 финалите се изправя срещу колоса \"Манчестър Юнайтед\" - най-силният английски тим по това време. \"Спартак\" губи и двете срещи с 1:2 във Варна и 0:2 в Манчестър. Голът за \"соколите\" вкарва защитникът Румен Димов. Трябва да се отбележи, че през сезон 1989/90 Спартак е първият отбор в България с частен спонсор в лицето на Атанас Атанасов-Кеби. През 1994/1995 година президент на клуба е Николай Ишков, а треньор Никола Христов. \"Спартак\" има много силен отбор, а Иво Георгиев става и голмайстор на \"А\" група през 1996 година с 21 гола. Този период от време е свързан с последните силни години, защото клубът е в челото, има успешна трансферна политика и много добра селекция. Освен това до този момент в своята 84-годишна клубна история се нарежда измежду 10-те отбора, които имат най-много участия в елита и един от 16-те тима, печелили шампионската титла. ФК \"Спартак\" безспорно остави ярка следа в нашия футбол в години на възход и падения. Едва ли някой вече иска да си спомня изминалото десетилетие. След множество перипетии, изразени в неспирна битка срещу корупцията, властвала във футболния клуб, справедливостта най-после възтържествува със заслугата на фенове, деятели и държавата. Варненските \"соколи\" прелетяха в 100 годишния си полет и се завърнаха победоносно в родното си гнездо - стадион \"Спартак\", старателно поддържано от славни генерации. На 28 август \"Спартак\" отвори нова страница в историята си, за да я запълни с нови футболни подвизи.", "date": "2018.08.28", "title": "100-годишният полет на “соколите”"}
{"url": "https://www.monitor.bg:443/bg/a/view/bratyt-na-sonja-joncheva-se-razhodi-do-oltara-142855", "text": "По-малкият брат Марин на най-добрата ни оперна прима зад граница Соня Йончева каза заветното „да“ на половинката си Николая. За специалния ден загатна сопраното с кадри в социалната мрежа и посланието: „Сватбата на брат ми е истински празник на любовта и щастието. Такава смесица от емоции и красота. Любовта е кралица!“ Церемонията се е състояла в родния град на Йончеви – Пловдив вчера, а на нея присъства и съпругът на звездата от „Тоска“ - прочутият диригент Доминго Хиндоян. 30-годишният Марин също е оперен певец, а към момента адресната му регистрация със съпругата му е в Женева. Николая е завършила \"Архитектура\" в Нов български университет. Двойката се сгоди миналата година през юли на специално тържество в село Стойките.", "date": "2018.08.28", "title": "Братът на Соня Йончева се разходи до олтара"}
{"url": "https://www.monitor.bg:443/bg/a/view/edi-myrfi-ochakva-desetoto-si-dete-142858", "text": "Американският комик Еди Мърфи е в очакване на десетата си рожба. обяви представител на звездата от „Ченгето от Бевърли Хилс“ пред сп. People. Гордите родители вече отглеждат и двугодишна дъщеричка. Мърфи има пет деца на възраст от 28 до 16 години от бившата си съпруга Никол, с която се раздели през 2006 г. след 22-годишен брак. Той има синове на 29 и 26 години от Полет Макнийли, както и син на 27 години от Тамара Худ. Бившата спайска Мел Би също му роди дъщеря, която е вече на 11 години.", "date": "2018.08.28", "title": "Еди Мърфи очаква десетото си дете"}
{"url": "https://www.monitor.bg:443/bg/a/view/atrakcionen-vlak-shte-pytuva-po-povod-denja-na-nezavisimostta-142840", "text": "Аткракционен влак с парен локомотив ще пътува по маршрута Горна Оряховица – Велико Търново – Трявна и обратно на 23-и септември (неделя). В композицията са включени шест пътнически вагона, един от тях е от царската композиция „Корона експрес”. Събитието се организира съвместно от БДЖ и община Велико Търново по повод честването на Деня на независимостта. Предварителната продажба на билети и резервацията на запазени места за пътуване с атракционния влак ще започне от утре, 29-и август. Билети могат да бъдат закупени от билетните каси на гарите и бюрата в градовете: София, Горна Оряховица, Велико Търново, Дряново, Трявна, Русе, Варна и Пловдив. Цената на билета между Горна Оряховица и Трявна ще бъде 29.00 лв. за пътуване в двете посоки (с включени запазени места). Децата до 7-годишна възраст ще пътуват безплатно без да ползват отделно седящо място. Специална атракция за пътуващите и посетителите на празничното мероприятие е ретро подвижният състав на БДЖ. Влаковата композиция ще бъде теглена от парен локомотив № 16.27, като в състава й е включен личният вагон-салон на цар Борис III от „Корона експрес”. Всички желаещи ще могат да разгледат специално прикачения вагон, както и да се снимат с парния локомотив. Ретро влакът ще потегли от гара Горна Оряховица в 11:50 ч. и ще пристигне на гара Трапезица в 12:07 ч., където ще престои около час. През това време всички пътници и гости ще имат възможността да се потопят в атмосфера от епохата на прочитането на Манифеста за обявяване на независимостта на България, както и обявяването на Княз Фердинанд за български цар. След пресъздаването на историческата възстановка на гара Трапезица атракционната композиция ще продължи своето пътуване по маршрута си до Трявна. От гара Трявна в посока Горна Оряховица влакът ще замине в 15:00 ч.", "date": "2018.08.28", "title": "Атракционен влак ще пътува по повод Деня на независимостта"}
{"url": "https://www.monitor.bg:443/bg/a/view/kola-s-jena-na-volana-copna-v-glazne-i-dvete-izvadiha-kysmet-142844", "text": "Тази сутрин в 07:42 часа лека кола „Фолксваген голф“ е напуснала пътното платно и е цопнала в река Глазне, приток на Места. Инцидентът е станал близо до Банско на пътя между с. Баня и с. Краище, в района на разклона за с. Елешница. На десен завой в района на жп гара „Ген. Ковачев“  34-годишната водачка на автомобила от с. Елешница е загубила контрол на мокрия от дъжда път, колата е навлязла в лявата част, претърколила се е няколко пъти  и е паднала от 10-12  метра в придошлата река Глазне. Много бързо на местопроизшествието са пристигнали полиция, линейка и пожарна кола. Пожарникарите са успели да подадат въже на водачката и са я издърпали на брега. Приета е в разложката болница с болки във врата и без опасност за живота. Колата също се е отървала с малко щети в задната част на купето. На разследващите шофьорката е обяснила, че всеки делничен ден по това време пътува за работното си място в Разлог.", "date": "2018.08.28", "title": "Кола с жена на волана цопна в река Глазне, и двете извадиха късмет"}
{"url": "https://www.monitor.bg:443/bg/a/view/prekratiha-deloto-za-navodnenieto-v-asparuhovo-otnelo-13-jivota-142842", "text": "С определение от 24 август 2018 г. Апелативният съд във Варна уважи протеста на Окръжната прокуратура, подаден срещу определение на Варненския окръжен съд , който отмени постановлението за прекратяване на наказателното дело за екстремното наводнение в кв. „Аспарухово“, при което на 19 юни 2014 г. загинаха 13 души. Това съобщиха от Апелативна прокуратура – Варна. Досъдебното производство, образувано веднага след наводнението във варненския квартал, е водено за причиняване смъртта на 13 души, поради немарливо изпълнение на занятие или на друга правно регламентирана дейност, представляваща източник на повишена опасност – престъпление по член 123, ал. 1 от НК. Делото е наблюдавано от екип от трима прокурори и разследвано от екип от трима следователи от Окръжният следствен отдел. При проверката на определението на Варненския окръжен съд въззивната съдебна инстанция е приела аргументите на Окръжната прокуратура, че то е необосновано. За екстремалността на валежите на 19 юни 2014 г. говорят всички справки на Националния институт по метеорология и хидрология. Само за половин час – от 18,30 часа до 19 часа, интензивността на падналите валежи на един квадратен метър е била 138,8 литра. За периода от 15 до 20 юни 2014 год. количеството на валежите са били 175,6 литра, което представлява 382 процента от нормата за месец юни. Подобно наводнение във Варна е имало и през 1951 г., когато в три валежни дни през август са измерени 292 литра на квадратен метър. Центърът на изваляването тогава обаче е бил в друга част на Варна. Апелативният съд е приел, че основната причина за настъпилото водно бедствие е екстремността на природното събитие от 19 юни 2014 г. Факторите свлачища, битови и строителни отпадъци, изградени постройки по протежението на дерето и в него не са основната причина за драстичния размер на нанесените щети на инфраструктурата и домовете, както и за смъртта на 13 загинали. Със своето определение Апелативният съд е отменил определението на Варненския окръжен съд, с което е било отменено постановлението за прекратяване на наказателното производство за наводнението във варненския квартал „Аспарухово“. Съдебният акт на Апелативния съд не подлежи на обжалване.  ", "date": "2018.08.28", "title": "Прекратиха делото за наводнението в „Аспарухово“, отнело 13 живота"}
{"url": "https://www.monitor.bg:443/bg/a/view/rusija-provejda-naj-mashtabnite-manevri-ot-vremeto-na-brejnev-142849", "text": "Най-мащабните от 37 години насам военни учения ще бъдат проведени в Русия през септември, обяви министърът на отбраната Сергей Шойгу, цитиран от РИА Новости. В маневрите участие ще вземат около 300 000 военни и 36 000 единици бойна техника. Последното военно учение от такъв мащаб беше проведено по времето на бившия съветски ръководител Леонид Брежнев.   „Сегашните маневри по нещо ще си приличат със „Запад-81“, но в някои отношения ще са дори по-крупни“, посочи Шойгу. Ученията ще преминат под названието „Изток-2018“ в периода 11-15 септември т.г. на почти всички полигони на Централния и Източния военни окръзи. В тях ще участват Тихоокеанският и Северният военно-морски флотове, изцяло ще бъдат задействани силите на Въздушно-десантните войски. От техниката ще участват танкове, БТР, БМП, самолети, вертолети и безпилотни летателни апарати.           Пресата припомня, че маневрите „Запад-81“ се проведоха от 4 до 12 септември 1981 г. на територията на бившите Белоруски, Киевски и Прибалтийски военни окръзи, както и в акваторията на Балтийско море. Освен в СССР, в ученията взеха участие и няколко бивши социалистически републики. Тогава за първи път бяха изпробвани някои видове високоточно оръжие и автоматизираната система за управление, пишат агенциите.           Междувременно Шойгу обяви, че в скоро време студентките от гражданските висши учебни заведения също ще имат възможност да преминават военно обучение, както своите колеги от силния пол. Според  експерти, в момента „съществува колосално търсене на девойки в армията“. По този повод министърът на отбраната обеща още тази учебна година със своя заповед да определи за всеки ВУЗ списък с военните специалности, по които студентките ще имат право да се обучават.  ", "date": "2018.08.28", "title": "Русия провежда най-мащабните маневри от времето на Брежнев "}
{"url": "https://www.monitor.bg:443/bg/a/view/fatalnata-nedret-podpalila-vojna-v-shekera-ne-se-javi-v-syda-142845", "text": "Фаталната ромска красавица Недрет Нетя не се яви на началото на съдебния процес срещу сочения за неин любовник Румен Рангелов – Лисана и баща му Рангел Илиев Рангелов с прякор Рамадан на 57г. Недрет била женена за човек от родата на Ариф Шабан Асан. Последният по време на мелето бил наръган с нож от Рамадан. Лисана пък по време на любовната си авантюра, също имал жена, снимка на която враговете им пуснали във Фейсбук с обидни коментари, че е проститутка. Двата рода – този на Рамадан и другият на Ариф, били и съседи в махалата на ул. „Латинка”, а любовната връзка довела до многогодишни скандали и жалби в полицията. Всичко обаче ескалирало около 21 часа на 2 юли миналата година, когато двата рода се сбили жестоко. В мелето били използвани буркани, сопи, бухалки, камъни. Според държавното обвинение Лисана стрелял с пушка на месо по противниците си, а баща му Рамадан наръгал с нож Ариф Асан. Този вторник баща и син се изправиха пред 5-членен съдебен състав на окръжния съд с председател Мариана Маркова, за да отговарят по обвинения в опит за умишлено убийство. Обвиненията срещу Румен Рангелов – Лисана са по-тежки и те са, че по хулигански подбуди се е опитал да умъртви няколко души, сред които и две деца, както и за притежание на незаконна ловна пушка. Над 17 свидетели от двете страни се явиха в съдебна зала и за съдия Маркова бе истинско предизвикателство да разбере кой на кого е роднина, дали някой от тях е осъждан и кой за кого е женен, тъй като очевидците на миналогодишното меле се оказа, че трудно помнят българските си имена. „Не ми е рода, жена ми е”, изтърси в съда свидетелят Малин Андонов, който се оказа, че живее на семейни начала с Несие и че имат син. И той, и останалите, седнали на столове зад прокурор Делян Пинчев, се оказа, че живеят на един и същи адрес на ул. „Дилянка” в Шекер махалата в Пловдив. Свидетелката Анка се оказа без образование и призна, че не може да чете и да пише, но е продавачка в магазин в махалата. „Цифрите ги разбирам, ама не съм учила изобщо”, заяви тя. „Навършени години?”, попита съдия Маркова друг от свидетелите, а в отговор получи лаконичното: „Имам”. Наложи се председателят на съдебния състав да зададе уточняващ въпрос. „Ние сме калабалък в двора. Всички сме семейство”, обобщи роднинските връзки на присъстващите 62-годишната Фанка Ангелова. Росица Андонова, която бе първата разпитана от съда очевидка, била простреляна със сачми в рамото, както си носела бебето. Чула шум, излязла да види какво става на улицата и усетила огън от рамото си. „Огън излизаше, болеше ме. 5 дни бях в болница. Запазих сина ми да не го улучат”, разказа цветно тя, като описа как видяла Лисана да стреля и псува по хората. По думите й той плашел да избие всичките – от най-малкото дете до най-възрастния в рода им. Стрелял, след което обръщал пушката и чупел прозорците на магазинчето, като псувал. Баща му пък тя видяла как измъква нож от гърба на Ариф Асан. Лисана стрелял срещу хората с пушка 12-ти калибър. С боеприпасите, с които е стрелял, се убиват диви прасета по 200 кг. от разстояние от 60 – 70 метра, считат специалисти. Лисана заредил в пушката и по-дребни сачми, част от които са улучили Росица. Според държавното обвинение Лисана е стрелял около 10 пъти срещу враговете си, с годни да причинят смърт сачми и то в посока на намиращи се едно до друго тела. По време на мелето в Шекера бяха ранени 12 души. Процесът срещу Румен Рангелов – Лисана и баща му Рангел Илиев Рангелов с прякор Рамадан продължава и в следващите два дни.", "date": "2018.08.28", "title": "Фаталната Недрет, подпалила война в Шекера, не се яви в съда"}
{"url": "https://www.monitor.bg:443/bg/a/view/firmi-za-byrzi-krediti-prevyrnaha-v-koledni-elhi-pytnite-znaci-v-dupnica-142847", "text": "Фирми за бързи кредити превърнаха в коледни елхи пътните знаци в Дупница. Не едно или две съоръжения са вече изцяло облепените с рекламни материали, което предизвика и вълна от недоволство сред дупничани. „Как може подобно безобразие, тези хора лепят където им попадне рекламите си. То вярно, че народът е беден, но все пак. Не може до безкрай да продължава това! Такива реклами могат да бъдат видени по спирки, по стълбове и къде ли още не!“, гневят се дупничани. За случая вече е подаден сигнал и до общинската администрация, която ще предприеме мерки по наказване на виновните. Според сега действащата общинска наредба представителите на въпросните фирми ще бъдат санкционирани, като размерът на глобата е от 200 до 400 лв.", "date": "2018.08.28", "title": "Фирми за бързи кредити превърнаха в коледни елхи пътните знаци в Дупница"}
{"url": "https://www.monitor.bg:443/bg/a/view/pojarnikari-ot-dobrich-izvadiha-13-godishen-ot-propast-142848", "text": "Пожарникари от Добрич успяха да спасят паднало момче в пропаст, съобщи директорът на Регионалната дирекция ПБЗН комисар Дарин Димитров. Инцидентът е станал по ул. „Тодор Каблешков”, в чийто край има дълбока пропаст. 13-годишното момче се катерело по едно дърво, изведнъж стъпило на сух клон и полетяло в пропастта. \"Самата пропаст е дълбока, но момчето е паднало в единия й край – на около 5 метра дълбочина, обясни комисар Димитров. - Това място се е превърнало в нерегламентирано сметище – има изхвърлени клони, сухи треви, бетонни плочки, отпадъци от желязо. Повърхността е доста хлъзгава и достъпът е труден. Момчето паднало върху бетонни греди. Извадило е късмет, защото можеше да падне върху някой остър сух клон\", коментира комисар Димитров. С 13-годишния е имало и други деца. Две от тях успели по някакъв начин да слязат долу, но не могли да го извадят. В това време съсед се прибирал с колата си. Паркирал, чул стенещото дете долу, видял другите момчета да обикалят безпомощно и се обадил на тел. 112. На място пристигнали линейка, полиция, пожарна. Самото място не е стръмно като отвес, но е доста хлъзгаво и опасно, защото не е ясно какви отпадъци има под сухите клони, каза Димитров. Затова пожарникарите разчистили терена, сглобили няколко стълби и успели да слязат при пострадалото момче. Поставили му на място шина, тъй като имало съмнения за счупен крак, а пожарникарят Стефан Митев, с помощта на другите си колеги, изнесъл детето на гърба си.  ", "date": "2018.08.28", "title": "Пожарникари от Добрич извадиха 13-годишен от пропаст (СНИМКИ)"}
{"url": "https://www.monitor.bg:443/bg/a/view/skoda-fabia-stana-po-agresivna-i-sportna-142841", "text": "На автосалона в Женева през март Skoda представи фейслифта на модела Fabia. Модернизацията обхвана и хечбека, и комбито. Промените във външния вид са направили Fabia по-агресивна, а модернизираният интериор е като в спортна кола. Обновената Fabia е получила нови функции, познати от по-големите модели на Skoda, както и нови умни решения от гамата на чехите Simply Clever. Благодарение на новия външен вид на Skoda Fabia, почти е невъзможно тя да се обърка с друга кола. Отпред централното място заема модифицираната радиаторна решетка с интересна форма, а от нея започва релефният капак с увеличен размер. В стандартните версии решетката е хромирана, а в спортната Monte Carlo е изпълнена в черно. От двете страни на скосената решетка са фаровете с трапецовидна форма, в които са комбинирани халогенни светлинни тела и светодиодни дневни светлини. Отстрани малките промени не са забележими, като единствено във версията Monte Carlo правят впечатление 18-цоловите джанти с нископрофилни гуми. В задната част във фаровете са добавени нови LED прожектори, бронята е с променена форма, а в двата края са поставени две светлоотразителни светлини. В салона на пръв поглед няма съществени промени, като всички уреди се намират на познатото си място, без излишни размествания. Разликата е, че сега са използвани нови материали, по-качествени текстилни материи и приятна на допир пластмаса. Управлението на автомобила е удобно, тъй като всичко е на ръка разстояние и не е необходимо да губите време в търсене на различните функции. Точно пред погледа на водача е арматурното табло с дисплей, който показва всички необходими опции. Воланът е с четири спици и е оборудван с бутони за дистанционно управление на аудиосистемата и автопилота. На таблото в средата е поставен новият 6,5-инчов дисплей на информационно-развлекателната система Swing, която позволява на шофьора да използва пълната гама от мобилни онлайн услуги от Skoda Connect. Иновативната технология SmartLink+ предоставя възможност на пътниците да се възползват напълно от смартфона си, благодарение на приложенията Apple CarPlay, Android Auto, MirrorLink и SmartGate. В салона има достатъчно пространство за да може водач с всякакъв ръст да се чувства удобно. Като недостатък в зоната на водача мога да посоча малкото разстояние между педалите, което потвърждава, че Skoda Fabia е създадена за жени. Предните седалки са с плътна структура и са сравнително удобни. Пространството на втория ред ще бъде достатъчно само ако отпред седят хора със среден ръст. Пътуващите отзад разполагат с два входа за USB, както и стойка за таблет, която се захваща за предната облегалка. Интериорът е с добра изолация от външен шум. В автомобила има всички уреди за създаване на комфортен климат, независимо от времето навън. Обемът на багажника на хечбека е 330 литра, а ако се сгънат задните облегалки в съотношение 60:40, пространството достига 1150 литра. Практичната версия Combi разполага с много по-голям обем на багажника от 530 литра, а при сгънати задни облегалки се увеличава до 1395 литра. Новата Skoda Fabia вече не се предлага с дизелови двигатели и може би това се дължи на „дизеловия” скандал в Европа. Сега под капака на компактния автомобил се намират само 3-цилиндрови бензинови двигатели - атмосферни мотори 1.0 MPI с мощност от 60 и 75 к.с. и турбомотори 1.0 TSI с 95 к.с. или 110 к.с. Агрегатите са съчетани с 5-степенна механична скоростна кутия, а като опция само за мощния двигател със 110 к.с. се предлага 7-степенна автоматична трансмисия DSG с двоен съединител. Един практичен избор, ако обичате да сменяте скоростите сами, е Fabia с турбомотора с 95 к.с., който е много пъргав, работи гладко за 3-цилиндров двигател и има висок въртящ момент от 160 Нм в широкия интервал от 1800 до 3500 об/мин. Динамичните характеристики са доста прилични, като ускорението от 0 до 100 км/ч отнема 10,9 секунди, а разходът на гориво в смесен цикъл е 4,5 л/100 км. Обновената Skoda Fabia е оборудвана с окачване, което позволява на автомобила да се движи възможно най-гладко на пътя. Много показателно е, че компактният модел с лекота преминава през легналите полицаи, без досадното друсане и потропване. Производството и продажбите на хечбека и комбито на обновената Skoda Fabia вече започнаха, а у нас цената на модела в специалното ниво на оборудване Selection е 20 770 лева за хечбека и 21 950 лева за комбито. Версията 1.0 TSI започва от 23 450 лева за хечбека и 24 770 лева за комбито.", "date": "2018.08.28", "title": "Skoda Fabia стана по-агресивна и спортна"}
{"url": "https://www.monitor.bg:443/bg/a/view/ed-shijran-se-ojeni-tajno-142843", "text": "Британският хитмейкър Ед Шийрън се разходи до олтара с приятелката си Чери Сийборн. Това стана ясно по време на интервю на певеца за Access, когато бе попитан кога възнамерява да каже заветното „да“ на изгората си. Видимо изчервен, изпълнителят на Sing просто посочи халката си. „Винаги избягвам светлините на прожекторите“, обясни кратко Шийран на последвалото запитване как е успял да запази сватбата си далеч от медийното внимание. Певецът и финансовата консултантка Чери се сгодиха в края на миналата година. Съпругата на звездата е от родния му град Съфолк и нещо повече, двамата дори са учили в една гимназия. Шийрън неведнъж е споделял, че любимата му е вдъхновила текста към песента Perfect. За да отпразнува годежа си пък носителят на „Грами“ също сложи пръстен. „Никога не съм разбирал защо мъжете не носят годежни пръстени. Това така или иначе е същата отдаденост както при жените. Чери направи моя сама от глина. Много ми харесва“, обясни с усмивка тогава той.", "date": "2018.08.28", "title": "Ед Шийрън се ожени тайно"}
{"url": "https://www.monitor.bg:443/bg/a/view/serafim-na-jovkov-na-septemvrijskata-matura-142846", "text": "Върху темата „Доброта и самота“ в разказа „Серафим“ на Йордан Йовков разсъждаваха зрелостниците, които се явиха на матура по българки език и литература днес. Произведението влиза в учебния материал за 12-ти клас. Зрелостниците имаха на разположение 2 астрономически часа, за да напишат есе или интерпретативно съчинени. След 16.30 часа на сайта на Министерството ще бъдат публикувани изпитният вариант и ключът с верните отговори.", "date": "2018.08.28", "title": "„Серафим“ на Йовков се падна на поправителната матура"}
{"url": "https://www.monitor.bg:443/bg/a/view/izrod-otrovi-domashno-kuche-142839", "text": "Неизвестен отрови домашно куче в двора на стопанина му в Полски Тръмбеш. Сигналът за извършеното престъпление е подаден в районното управление на местната полиция в понеделник на обяд от 66-годишния стопанин на кучето. Той разказал, че е открил четириногия си домашен любимец агонизиращ в двора на къщата си. Малко по-късно животното починало в резултат от отравяне. Извършителят на жестокото престъпление се издирва от органите на полицията. По случая е образувано досъдебно производство по чл. 325 ал. 2 от НК. След направените промени в Наказателния кодекс изтезанието и умишленото умъртвяване на гръбначни животни, каквито са и най-честите домашни любимци кучетата и котките, се преследва от закона като криминално престъпление и за него се предвижда наказание. За изтезание и причиняване на средна или тежка телесна повреда – лишаване от свобода до 3 години, или пробация, и глоба до 5 000 лв. А за причинена смърт наказанието е до 5 години затвор и глоба до 10 000 лв. Досега обаче, в цялата ни страна случаите на подведени под наказателна отговорност по този член от закона, сигурно се броят на пръстите на двете ръце. А реално осъдените и наказаните едва ли са повече двама – трима. При това в най-тежкия случай наказанието се ограничава до изплащане на някаква сума от извършителя на стопанина на умъртвения домашен любимец. Когато обаче става дума за бездомно животно, за наказание е абсурдно дори и да се мисли. Това прави хората, извършващи подобни жестоки престъпления изключително жестоки и изобретателни. Наред с класическите отрови, сред нред най-разпространените методи на умъртвяване на бездомни кучета и котки са хляб или мръвка обилно напоена с антифриз, натъпкана с парчета наторшени стъкла или набодена отвътре с карфици или рибарски кукички. Тези методи правят смъртта на животните изключително жестока и мъчителна, като понякога агонията продължава повече от седмица. Преди време жители на В. Търново убийците на кучета и котки, без значение дали те са домашни или безстопанствени, да се наказват ефективно с по поне 5 години затвор и солени глоби. Искането им обаче не беше чуто от родните ни законотворци. А широко рекламираната и хвалена зоополиция у нас все още си остава като че ли само на хартия и като едно добро пожелание.", "date": "2018.08.28", "title": "Изрод отрови  домашно куче"}
{"url": "https://www.monitor.bg:443/bg/a/view/mitnichari-nameriha-nelegalen-tutun-za-nargile-vyv-varna-142835", "text": "Екип на митническа мобилна група откри 11,115 кг тютюн за наргиле в подземен паркинг във Варна. Нелегалният тютюн е задържан на 24 август при проверка, извършена в рамките на засиления контрол срещу нерегламентирано съхранение и търговия с акцизни стоки в района на Черноморието. При проверка в наргиле бар митническите служители не констатирали нарушения на Закона за акцизите и данъчните складове. Но при оглед на помещения, извън обекта, митничарите забелязват врата, която води от заведението към подземен паркинг на сградата. На територията на подземния паркинг те откриват 125 пакета по 50 грама с тютюн за наргиле без акцизен бандерол и 4,865 кг тютюн за наргиле в насипно състояние. Общото количество на задържания тютюн за наргиле е 11,115 килограма, а дължимият за това количество акциз е 1689 лева. Взети са проби за лабораторен анализ на задържания продукт. След излизане на резултатите от лабораторните експертизи, предстои образуване на административно- наказателно производство.", "date": "2018.08.28", "title": "Митничари намериха нелегален тютюн за наргиле във Варна"}
{"url": "https://www.monitor.bg:443/bg/a/view/katastrofa-s-avtobus-na-pytja-za-blagoevgrad-ima-raneni-142831", "text": "Сблъсък между пътнически автобус и микробус е станал на пътя Банско - Гоце Делчев, на 5 км след отбивката за село Елешница, съобщава Struma.bg. По първоначална информация пострадалите са двама. Те в момента се извозват към болницата в Разлог за оказване на лекарска помощ. На място има екип на полицията. Автобусът се движел в посока Благоевград. Към 7:40 ч пък на същото място жена излетя с колата си в река Места. Инцидентът е станал при разклона за разложкото село Елешница. Водачката е изгубила контрол над автомобила и е излетяла в речното корито. За късмет, тя не е пострадала сериозно. Успяла е сама да излезе от колата и да се обади на телефон 112. По същото време е станал пътен инцидент край село Краище, община Белица. При него има един пострадал, който е приет в болницата в Разлог.", "date": "2018.08.28", "title": "Катастрофа с автобус на пътя за Благоевград, има ранени"}
{"url": "https://www.monitor.bg:443/bg/a/view/totnym-sysipa-unajted-na-old-traford-142832", "text": "„Тотнъм“ продължава с прекрасното си представяне от началото на сезона във Висшата лига, записвайки трета поредна победа в актива си. \"Шпорите\" победиха с 3:0 „Манчестър Юнайтед“ на \"Олд Трафорд\". Така те сучиха прокобата да не могат да запишат успех над \"червените дяволи\" като гост в 4 поредни мача, в които нямаха дори отбелязан гол. В същото време това бе второ поредно поражение в първенството за домакините, което определено ще засили кризата в тима и критиките към мениджъра Жозе Моуриньо. Първото полувреме бе равностойно, като дори „Юнайтед“ стоеше по-добре. Гостите обаче се развихриха през втората част и поставиха на колене своя съперник. В 50-ата Хари Кейн откри резултата, а в 52-ата Лукас Моура удвои. Бразилецът бе автор и на третия гол за своя тим в 83-ата минута.", "date": "2018.08.28", "title": "„Тотнъм“ съсипа „Юнайтед“ на „Олд Трафорд“"}
{"url": "https://www.monitor.bg:443/bg/a/view/sinyt-na-ronaldo-syshto-trenira-v-uventus-142833", "text": "Кристиано Роналдо-джуниър започна тренировки в академията на „Ювентус“ в отбора на 9-годишните. Младежът върви по стъпките на баща си, който през лятото подписа с \"бианконерите\" и доведе и цялото си семейство в Торино. Сега той бе забелязан да тренира с връстниците си на базата във Виново. Кристиано-джуниър не е единственият син на футболист на „Юве“, който тренира в школата. Там е също и Матия Бардзали - син на Андреа Бардзали. Досторо в школата бе и синът на Клаудио Маркизио - Давиде, но най-вероятно той ще си тръгне заедно с баща си, който разтрогна с \"бианконерите\" и се очаква да премине в „Монако“.", "date": "2018.08.28", "title": "Синът на Роналдо също тренира в „Ювентус“"}
{"url": "https://www.monitor.bg:443/bg/a/view/rumyneca-stana-tatko-na-sin-142834", "text": "Адриан Рачев по-известен с прякора си Румънеца и съпругата му Божидара Ламбова станаха родители за първи път. Щастливата вест бе съобщена лично от Румънеца в профила му във Фейсбук. \"Приятели, щастлив съм да ви съобщя, че днес на 27.08.2018, за първи път изпитахме щастието с Божидара Ламбова да станем родители на нашия син Адриан Рачев-младши! Наздраве и благодарим за пожеланията\", написа гордият татко. Румънеца и Божидара се ожениха през септември миналата година на морска сватба във Варна. Гимнастичката и треньор по художествена гимнастика - Ламбова, получила предложение за брак от приятеля си пред очите на своите възпитанички след състезание.", "date": "2018.08.28", "title": "Румънеца стана татко на син"}
{"url": "https://www.monitor.bg:443/bg/a/view/sled-tragedijata-jitelite-na-svoge-se-gotvjat-za-protest-142830", "text": "След тежкия инцидент с автобус, при който загинаха 17 души, жители на Своге се готвят за протест в сряда, съобщи Нова тв. Целта му е да повиши вниманието към опасния участък и да спаси други човешки животи. Хората разказаха, че са подавали сигнали за множество катастофи в района на инцидента. Те обаче не са получили внимание от институциите. В понеделник вечерта местните се събраха на мястото на инцидента. С мълчаливо шествие и бдение те изразиха съпричастността си към трагедията и поискаха отговори защо на този участък се случват толкова много катастрофи. В \"Здравей, България\" те коментираха, че пътят е опасен още от момента на пускането му в експлоатация. В началото е стоял без предпазни мантинели. Водата в участъка не се оттича, в резултат на което колите поднасят. Хората разказаха още, че мантинелата е в лошо състояние заради тир, който я е бутнал преди два месеца. Тя не е захваната в цимента, а директно за тревата. Подавани са сигнали и за лошата настилка на пътя. Местните информираха, че знакът за ограничението в скоростта е сложен съвсем скоро - след удара на тир в мантинелата.", "date": "2018.08.28", "title": "След трагедията: Жителите на Своге се готвят за протест"}
{"url": "https://www.monitor.bg:443/bg/a/view/pravjat-nov-opit-za-iztochvane-na-mazuta-kraj-sozopol-142836", "text": "Операцията по източването на горивото от потъналия американски кораб \"Мопанг\" най-после стартира. Въпреки, че  същинско изпомпване на мазута от резервоарите все още няма, подготовката вече е в ход. Рано сутринта днес на мястото, на което преди 100 години е потънал парахода, пристигна водолазния кораб \"Хидро-3\", който направи хидрографни снимки на \"Мопанг\". \"Снимките бяха направени с ехолот, монтиран на дъното на кораба \"Хидро-3\". Вече е ясно точното местоположение на потъналия кораб и координатите на носа и кърмата му. Следващото действие ще бъде по определяне на координатите, на които да се поставят стационарните котви, които ще бъдат позиционирани около \"Мопанг\". На тях ще бъде закотвен водолазния кораб по време на работата с цел \"Хидро-3\" да бъде константно позициониран над потъналия параход\", обясни шефът на Морска администрация кап. Живко Петров.   По предварителна информация в периметър от 50-60 метра от координатите на \"Мопанг\" ще бъдат спуснати шест котви, всяка с тегло близо 6 тона. Това ще стане до края на седмицата и едва след това ще започне спускането на водолазите. Същинското източване на гориво се очаква да започне през следващата седмица, казаха от морска администрация. Според официалните власти в момента от резервоарите на кораба не изтича никакво гориво. Туристи обаче алармират, че течовете продължават и вълните изхвърлят почти ежедневно мазутни топчета по всички южни плажове.  Въпреки, че изтичащото гориво от \"Мопанг\" бе обявено за мазут, до момента няма официални резултати от лабораторни изследвания, които да установят вида и състава на течността. Експерти по корабна механика твърдят, че горивото в танковете на американския кораб е дизел, който е много по-опасен от мазута. От морска администрация признаха, че до момента никой не е наясно какво всъщност изтича от \"Мопанг\". \"В първите дни когато се установи произходът на горивото, действително взехме проби от тази течност е я изпратихме в лабораторията на \"Лукойл\" за да се установи какъв е химическия й състав, но се оказа, че пробата е силно разредена, примесена с морска вода, поради което отговориха че не могат да направят анализа. Сега, когато започне източването, ще вземем концентрирана проба и ще я предоставим за изследване\", обясни кап. Живко Петров. Той призна, че течността не приличала на съвременния мазут нито по цвят, нито по консистенция, но не била и дизел. \"Някакъв вид котелно гориво трябва да е, според нас не е нафта. Предполагаме че е мазут, въпреки че не прилича на вид, но по онова време сигурно такъв са произвеждали\", коментира още шефът на морска администрация.", "date": "2018.08.28", "title": "Започна операция \"Мопанг\" (ОБНОВЕНА)"}
{"url": "https://www.monitor.bg:443/bg/a/view/kamion-nadvisna-nad-rekata-na-lyvov-most-v-sofija-142837", "text": "Камион ЗИЛ надвисна над Владайска река в центъра на София. Инцидентът е станал в района на Лъвов мост. Тежкият камион е излязъл от пътя, помел е мантинелата и увиснал над реката. Инцидентът е станал малко преди 10:30 часа. Шофьорът казал пред органите на реда, че са му отказали спирачките. Не се съобщава за пострадали при инцидента. Камионът вече е изтеглен.  ", "date": "2018.08.28", "title": "Камион надвисна над реката на Лъвов мост в София"}
{"url": "https://www.monitor.bg:443/bg/a/view/s-375-lv-podpomagat-semejstvata-na-jertvite-kraj-svoge-142838", "text": "Агенцията за социално подпомагане (АСП) ще подкрепи семействата и близките на загиналите и пострадалите в катастрофата край Своге. Това съобщиха от АСП. За получаване на еднократна помощ те ще бъдат подробно консултирани от служителите на дирекция \"Социално подпомагане\" по техен настоящ адрес, като на хората ще бъде оказана пълна подкрепа и съдействие за получаване на помощта. Тя се отпуска по реда на Правилника за прилагане на Закона за социално подпомагане, с цел посрещане на инцидентно възникнали здравни и други жизнено важни потребности. Максималният размер на помощта е 375 лева. От АСП поднасят най-искрени и дълбоки съболезнования на семействата и близките на загиналите при трагичния инцидент и пожелават бързо и пълноценно възстановяване на пострадалите.  ", "date": "2018.08.28", "title": "С 375 лв. подпомагат семействата на жертвите край Своге"}
{"url": "https://www.monitor.bg:443/bg/a/view/vtora-sesija-na-maturata-po-bylgarski-ezik-i-literatura-142820", "text": "С матура по български език и литература днес започват държавните зрелостни изпити от сесията август-септември. Изпитът е от 08:00 ч., авторът и произведението за 41-ва задача ще бъдат обявени в 12:00 ч., а след 16:30 ч. на сайта на Министерството на образованието и науката ще публикуват изпитния вариант и ключ с верните отговори. Близо 4600 зрелостници са подали заявления за явяване на изпита. Резултатите от него ще бъдат обявени до 10 септември. Утре е вторият задължителен държавен зрелостен изпит по предмет по избор от сесията август-септември, а в периода 30 август – 5 септември ще се проведат държавните зрелостни изпити по желание.", "date": "2018.08.28", "title": "Втора сесия на матурата по български език и литература"}
{"url": "https://www.monitor.bg:443/bg/a/view/todorov-oblastnite-upraviteli-da-otgovarjat-za-republikanskite-pytishta-142829", "text": "Областните управители сега нямат никакви правомощия да вземат мерки за ремонт на пътищата, заяви на извънреден брифинг областният управител на Софийска област Илиан Тодоров, началото на който бе излъчен от Би Ти Ви. Със заповед на премиера Борисов от 2011 г. всички структури в областите трябва да дават отчети за свършената от тях работа, така че трябваше да съм получил 4 отчета от областното управление, от тях съм получил само един, разкри Тодоров. В България има анонимни чиновници и експерти по нищоправене, които си позволяват да нарушават дори заповеди на премиера, каза той. Според думите му областните управители ще искат промяна в законодателството, в която да бъде предложено областните управители да отговарят за републиканските пътища, да правят ремонтите и да носят пряката отговорност, ако нещо се случи. Така според Тодоров няма да има размиване на отговорности. „От 10 месеца съм изпратил писмо до АПИ и Министерския съвет с описание на всички опасни пътища в Софийска област. Нямам никакъв отговор, заяви още Тодоров. - От областното пътно управление дори отказват да ми дадат справка какъв им е бюджетът за ремонт на пътищата“, допълни той. Управителят на София област обвини шефа на областното пътно Георги Георгиев, че крие информация от него и не изпълнява законовото си задължение да му се отчита на 3 месеца. Пътищата да бъдат прехвърлени от АПИ на областнити управители, поиска още Тодоров. Такъв законопроект щял са бъде предложен от неговия партиен лидер Волен Сидеров. Междувременно пред БНР шефът на транспортната комисия обясни, че мерките за пътната безопасност ще влязат за обсъждане в НС наесен.", "date": "2018.08.28", "title": "Тодоров: Областните управители да отговарят за републиканските пътища"}
{"url": "https://www.monitor.bg:443/bg/a/view/evakuiraha-statujata-na-svobodata-za-kratko-zaradi-pojar-142822", "text": "Около 3000 души бяха евакуирани от Статуята на Свободата след началото на пожар на строителна площадка, съобщи нюйоркската противопожарна служба, цитирана от Франс прес. Контейнер с газ пропан на строителна площадка на Либърти айлънд е бил обхванат от пламъци малко преди 16:00 ч. по Гринуич и островът, който в този сезон приема хиляди туристи дневно, бе евакуиран за повече от два часа. Около 18:00 ч. по Гринуич пожарникарите съобщиха, че пожарът е овладян. \r\n", "date": "2018.08.28", "title": "Евакуираха Статуята на Свободата за кратко заради пожар"}
{"url": "https://www.monitor.bg:443/bg/a/view/pochina-pilotyt-na-samoleta-padnal-kraj-shumen-142821", "text": "Почина 62-годишният пилот на самолета, който падна край Шумен миналата седмица, предаде БНР. Д-р Димитър Костов, директор на болницата в Шумен, съобщи, че мъжът до последно е бил на апаратно дишане, с множество наранявания и тежка травма на белия дроб. Инцидентът с частния самолет стана на 22 август. Летателната машина се приземи в овощна градина в района на пети километър, около 19:00 ч. Разследването по случая продължава под надзора на Окръжната прокуратура в Шумен. Няколко са версиите, по които работят разследващите органи - човешка грешка, техническа повреда или лоши метеорологични условия. Най-вероятната от тях е появата на внезапен силен вятър. Самолетът беше преместен вчера от мястото на катастрофата към площадка, където огледите и разследването продължават.", "date": "2018.08.28", "title": "Почина пилотът на самолета, паднал край Шумен"}
{"url": "https://www.monitor.bg:443/bg/a/view/evrostat-potrebitelski-stoki-i-uslugi-sa-naj-evtini-v-bylgarija-142823", "text": "България се оказва най-евтината страна в ЕС за широк кръг от стоки, услуги и храни, отчита анализ на Евростат за нивата на цените на потребителските стоки и услуги в Евросъюза през 2017 г. Страната ни е с най-нисък тотален показател за всички потребителски стоки и услуги в Евросъюза с индекс от 44, при среден индекс от 100 пункта за ЕС-28. Страните в ЕС с най-високи индекси за скъпи потребителски стоки и услуги са Дания и Люксембург - и двете с по 141 пункта, тоест с 41 пункта над средното за ЕС. Страната ни е с най-ниски цени за алкохол, вино, бира, цигари и тютюневи изделия - индекс от 56 при среден показател 100 пункта за ЕС. Най-евтини отново у нас са облеклото, обувките, както и всякакви аксесоари свързани с мъжкото и дамско облекло - 78 пункта /при 100 за ЕС/. Поддръжката на дома с отопление, електричество, вода, както и други домакински услуги отново е най-евтина у нас - 30 пункта при 100 за ЕС. Медицинските продукти, лекарствата, здравните и дентални услуги са най-евтини у нас в рамките на целия Евросъюз - 29 пункта при 100 за ЕС. Продуктите за леки автомобили, горивата, транспортните услуги и т.н. отново са най-евтини у нас - 66 пункта при 100 за ЕС. Образованието (от основно до висше) и всички свързани с него такси и учебници са най-евтини у нас сред 28-те членки на ЕС - 25 пункта при среден показател от 100. Разходите за ресторанти, кафенета, барове, хотели и други развлечения отново са най-ниски у нас - 45 пункта при 100 за ЕС. През 2017 г. Дания е най-скъпата държава-членка за \"ресторанти и хотели\" - 50 на сто над средното за ЕС, \"храна\" - отново 50 на сто над средното за ЕС, за \"отдих и култура\" - 48 на сто над 100 за ЕС. Ирландия е най-скъпата държава членка за алкохолни напитки и тютюневи изделия - 74 на сто над средното за ЕС. Люксембург е държавата с най-високи разходи за жилища, вода, електричество и газ - 63 на сто над 100-те пункта за ЕС. Гърция е най-скъпата държава в областта \"комуникации\" - 54 на сто над средното за ЕС. Швеция е с най-високи цени в областта на \"конфекцията, дрехите и обувките\" - 34 на сто над средното ниво в ЕС. Освен България, която държи лидерството за най-ниски цени в широк диапазон потребителски стоки и услуги, най-ниски са цените на плодовете, зеленчуците и безалкохолните напитки в Румъния - 62 пункта при 100 за ЕС (по този показател страната ни има 73 пункта). Най-евтината страна за комуникации, пощенски услуги, телефонни и мобилни разговори е Полша - 45 пункта (при 65 за България). От друга гледна точка обаче страните с най-ниски ценови показатели на стоки и услуги като Румъния и България, отчитат и най-високи показатели за хора, живеещи в риск от бедност и социално изключване (40 процента за България и 38 процента за Румъния). В най-скъпите държави на ЕС Дания и Люксембург обаче е най-нисък и ръстът на хората в риск от бедност - едва 16 на сто, отчита Евростат.", "date": "2018.08.28", "title": "Евростат: Потребителски стоки и услуги са най-евтини в България"}
{"url": "https://www.monitor.bg:443/bg/a/view/cyrkovnite-taksi-skoiha-dvojno-142828", "text": "Църковните такси скочиха двойно по решение на Синода, съобщиха от Синодалната палата. Мотивът на архиереите е, че парното, тока и всички услуги били поскъпнали, но въпросните такси не били вдигани от 2007 година. Преди три години те увеличиха двойно  и цената на свещите. Независимо, че цените се вдигат на хартия, те отдавна не са тези, определени от времето на патриарх Максим. Всеки храм и надуваше според апетита на свещениците за печалба. В столичните храмове за свето Кръщение се плащаше и до ега не по-малко от 60 лева такса, коментираха запознати. Венчавката вече става 140 лева, но и до момента тасата беше надута минимум на 250 лева, ако е без хор, а с хор на някои места е дори 600 – 700 лева. На хартия синодът увеличава и таксата за снимане  на частни тържества в храмовете – 20 лева за фотоапарат и 60 за камера. Към момента в повечето черкви до момента реално се плащаше съответно 40 и 80 лева.   30 лева става официалната такса за водосвет и 60 лева за маслосвет.  На практика до момента и тази такса е много повече от фиксираната сега от синода, тъй като всеки свещеник получава на пари толкова, колкото му дадат хората, които са си получили тази треба. Парите, обикновено са много повече от споменатите цифри. За молитви в рамките на 40 дни, наричани за краткост от вярващите Четиридесетница, вече ще се плаща до 40 лева, а петохлебие (частен молебен с обредни хлябове) 10 лева. До момента въпреки цените от времето на дядо Максим, които бяха символични, всеки храм определяше сам тези такси. Опелото вече ще струва 60 лева, а частната панихида – 30 лева. Независимо от двойно по-ниските цени на хартия до момента, свещениците в някои храмове взимаха неколкократно повече. Свещите бяха увеличени през 2015 г., като цените скочиха двойно.  Килограмът вече струва 80 лв. Сега най-ниската цена за свещ е 40 стотинки. От м.г. в храмовете се продават и свещички, изработени от чист восък. Техните цени са по-високи, но за сметка на това при горенето не димят и не опушват иконите и стенописите в църквите. Най-малките восъчни свещи се продават за 50 ст., а по-големите за 1,25 лв., 2,50 лв. и 5 лева.", "date": "2018.08.28", "title": "Църковните такси скочиха двойно"}
{"url": "https://www.monitor.bg:443/bg/a/view/prigotvete-se-za-dyjd-dnes-ot-srjada-otnovo-slynce-142826", "text": "Днес ще има променлива облачност, на отделни места, главно в западната половина на страната, ще вали дъжд, след обяд придружени с гръмотевици. Ще духа умерен северозападен, в Източна България - и временно силен северен вятър. Максималните температури ще са предимно между 26 и 31 градуса, сочи прогнозата на НИМХ-БАН. Атмосферното налягане ще е близко да средното за август. Над Черноморието облачността ще е променлива и на отделни места в сутрешните часове краткотрайно ще превали. Ще духа умерен, в южните райони - и временно силен, северен вятър. Максималните температури ще са между 27 и 30 градуса. Температурата на морската вода е 26-27 градуса. Вълнението на морето ще е 2-3 бала. В планините облачността ще е по-често значителна, на места - с валежи от дъжд. Привечер облачността ще се разкъса и намалее. Ще духа умерен, в Родопите - и временно силен, североизточен вятър. Максималната температура на височина 1200 метра ще е около 21 градуса, на 2000 метра - около 14 градуса. В сряда и в четвъртък ще има повече слънчеви часове, но след обяд на отделни места, главно в планините, ще превали краткотраен дъжд, с по-голяма вероятност - през първия ден. Северозападният вятър постепенно ще отслабне, само в източните райони ще остане умерен, вече от север-североизток. Ще започне повишение на дневните температури и максималните в четвъртък ще са между 28 и 33 градуса.", "date": "2018.08.28", "title": "Пригответе се за дъжд днес, от сряда отново слънце"}
{"url": "https://www.monitor.bg:443/bg/a/view/tri-jeni-ot-ranenite-kraj-svoge-oshte-v-kritichno-systojanie-142827", "text": "Трите ранени при катастрофата край Своге жени, които са настанени в \"Пирогов\", все още са в критично състояние, Те са непрекъснато под мониторинг. Засега при тях не се предприемат никакви оперативни интервенции, такива ще бъдат предприети, когато жените се стабилизират. Това заяви пред Би Ти Ви директорът на болницата за спешна помощ проф. Асен Балтов. Той посочи, че никой не бърза да изписва ранените, които не са с опасност за живота, като даде за пример две жени, които са се почувствали по-добре, но след това се е оказало, че също имат гръдни травми. Пострадалите ще са в болница поне още седмица, а след това за счупените крайници ще им предстои възстановяване в продължение на месеци.", "date": "2018.08.28", "title": "Три жени от ранените край Своге още в критично състояние"}
{"url": "https://www.monitor.bg:443/bg/a/view/ukrajna-poluchava-miliard-ot-es-142825", "text": "Украйна ще получи €1 млрд. от ЕС като финансова инжекция. Представителят на Украйна в Европейският съюз(ЕС) Николай Точицки обяви, че са сближени позициите по условията за получаване на финансова помощ от Брюксел в размер на €1 млрд.. Това съобщиха от украински медии. Според Точички, при съгласуването на условията за макрофинансова помощ има \"напредък\". В същото време той отбеляза, че в момента не може да се говори за споразумението, защото то все още не е подписано. \"Документът ще бъде подписан в близко бъдеще\", каза Николай Точицки. По-рано беше съобщено, че ръководителят на Европейския парламент Антонио Таяни подписа решението за отпускане на Украйна на €1 млрд.", "date": "2018.08.28", "title": "Украйна получава милиард от ЕС "}
{"url": "https://www.monitor.bg:443/bg/a/view/shestima-raneni-pri-slbysyci-v-germanija-142824", "text": "Най-малко шестима души бяха ранени в понеделник вечерта при стълкновение между враждуващи крайнодесни и леви демонстранти в източногерманския град Кемниц след убийство с расистки оттенък, предаде ДПА. Двама души са пострадали от хвърляни от двете страни бомбички и други предмети. Четирима участници в крайнодесния протест били ранени при нападение, докато си тръгвали от демонстрацията.   Съобщава се и за българин, който е бил заплашван и тормозен от крайнодесни протестиращи. Афганистанец и сириец са другите двама, подали жалби в саксонската полиция срещу крайнодесни, които са ги гонили и били из улиците на Кемниц. Протестът избухна след смъртта на 35-годишен германец, намушкан с нож при скандал с участието на мигранти рано сутринта в неделя. Във връзка с убийството пред съда в Кемниц се явиха 23-годишен сириец, и 22-годишен иракчанин. Двамата остават в ареста. Според прокурорите те са нападнали жертвата без основателна причина. При нападението били тежко ранени още двама души. На първия протест в неделя се събраха около 800 души. Някои от участниците мятаха бутилки и камъни по полицията. Видеозаписи, публикувани онлайн, показаха атаки срещу мигранти. В поредните протести се включиха 2000 крайнодесни и около 1000 участници в лява контрадемонстрация, а полицията полагаше усилия да предотврати сблъсъци между двете групи. На място имаше и водно оръдие, въпреки че то не се стигна до използването му. Полиция е започнала и разследване срещу 10 души, които са били забелязани да отправят хитлеристки поздрави на вчерашните протести на крайната десница в източногерманския град Кемниц. Този поздрав е забранен в Германия и се приравнява към незаконна реч на омразата, целяща разпространяване на нацистката идеология. Полицията в германската провинция Саксония обаче бе подложена на сериозни критики заради сблъсъците. Говорител на полицията призна по-късно, че в Кемниц в понеделник не са били разположени достатъчно полицаи, които да предотвратят насилието. Председателят на синдиката на полицаите Оливер Малков заяви пред германски вестник, че причината за недостига на полицаи са масовите съкращения на служители на реда през последните години. Той отбеляза също, че в Германия се наблюдава тенденция гражданите да започват сами да се защитават. \"Щом държавата изглежда вече не полага усилия да защитава гражданите, те взимат нещата в собствените си ръце и започват да разчитат на групи за самозащита и доброволни патрули\". Германският външен министър Хайко Маас осъди насилието срещу чужденци от крайнодесните в Кемниц и се позова на произнесена точно пред 55 години реч на Мартин Лутер Кинг, в която се говори за мечтата за равни права на хората. Министърът на вътрешните работи на Германия Хорст Зеехофер заяви, че федералното правителство е готово да окаже полицейска помощ на провинция Саксония в случай, че тя поиска.", "date": "2018.08.28", "title": "Шестима ранени при слбъсъци в Германия"}
{"url": "https://www.monitor.bg:443/bg/a/view/anastas-petrov-37-na-sto-po-visoka-vtora-pensija-za-3-g-142795", "text": "Много хора използват недвижимите имоти като вариант за дългосрочно спестяване, казва в интервю пред \"Монитор\" Анастас Петров, който е член на УС на Българската асоциация на дружествата за допълнително пенсионно осигуряване. - Пенсията в универсалния пенсионен фонд (УПФ) е в пряка връзка с размера на натрупваните средства в партидите на осигурените лица. Събраното в личната сметка зависи от размера на направените вноски, както и от тяхната регулярност и от продължителността на периода на осигуряване. Трябва да имаме предвид, че осигурителният период за първите пенсионери е два пъти по-кратък от обичайния – 20 години при предвиден 40. Значимостта се вижда и от примера на социалното министерство, където само за 3 години разликата в натрупването е от порядъка на 37%. Сумата за 40 години може да е до три пъти по-голяма от тази за 20 г. - Няма универсално решение. Важно е да се осигуряваме на реалните доходи, които получаваме. Ако декларираната от работодателя заплата се равнява на минималната, а служителят реално взима двойно или тройно по-високо възнаграждение, пенсията няма как да е голяма. Същото се отнася и за държавната. С помощта на експерти може да се установи какъв би бил приблизителният размер на плащанията от задължителните стълбове и да се определи какъв е най-добрият вариант за повишаването й. За да запази стандарта си на живот от преди пенсионирането, освен задължителните фондове, трябва да използва и други възможности за дългосрочно спестяване. - Запазването на стандарта на живот в годините след пенсиониране е изцяло в нашите ръце. От Държавното общественото осигуряване и втория пенсионен фонд можем да си набавим до 40-50% заместване на дохода. Оттам нататък можем да използваме други финансови механизми за генериране на доходи. Сред тях са участието в доброволни пенсионни фондове, инвестицията в застраховка „Живот” (със спестовен или с инвестиционен характер), участие в договорни фондове, директни инвестиции в акции, облигации, недвижими имоти и други. - Допълнително доброволно може да се осигурява всеки навършил 16 г. За разлика от вноската в УПФ, която е 5% от осигурителния доход на лицето и се определя законово от държавата, тук размерът на средствата, които можем да заделяме за пенсия, е неограничен, както и периодичността. Освен това при него има и данъчни облекчения– ако вноските са до 10% от приходите им, те не дължат данък общ доход. - Да, те са два основни вида – със спестовен и инвестиционен характер. При първите на практика няма риск за капитала – каквото е поела като ангажимент компанията, това ще изплати при изтичане на застраховката. Ако има допълнителна доходност, лицето ще получи и нея. Докато при втория вид рискът се носи от застрахованото лице, тъй като част от сумите по застраховката се инвестират на финансовите пазари. В дългосрочен план тези инвестиции могат да имат висока доходност, но може и да претърпят спадове. При тях всичко зависи от периода, в който се управляват средствата, и риска на инвестиционния портфейл. Доходността при консервативен такъв се е движи между 2 и 4%, а при по-рисков - между 6 и 10%. - Пенсионните фондове и банковите депозити не са пряко сравними продукти. Първите са с дългосрочен хоризонт, насят по-големи приходи, но при тях има и инвестиционен риск. Докато при вторите рискът е ограничен, защото размерът на средствата не се променя в резултат на поведението на финансовите пазари. Затова и нивата на възвръщаемост са по-ниски. Сигурност при депозитите създава и фактът, че при фалит държавата покрива суми до 200 000 лв. В света на финансите обаче, ако човек иска високи нива на възвръщаемост, трябва да е готов да рискува, което означава да е готов при определени обстоятелства да загуби част от парите. - Рентните застраховки всъщност много приличат на спестовните. И в двата случая се внасят пари, за да се стигне до определена сума. Разликата между двете обаче е, че при спестовната накрая човек взима всички пари накуп, а при рентната компанията я изплаща на порции при изпълнението на определени условия. Там няма инвестиционен риск, но няма и вариант за високи нива на доходност. - Много хора използват недвижимите имоти като вариант за дългосрочно спестяване. Те са източник на пасивни доходи, но не трябва да забравяме, че пазарите минават през възходи и спадове. Има опасност човек да го е придобил на висока цена, а по време на продажбата му тя да е по-ниска. Ако лицето може да понесе подобна промяна, то инвестицията е вариант. Някои жилища пък се отдават трудно под наем заради района, в който се намират. - Зависи, ако лицето е било осигурявано нерегулярно и на малки вноски, тогава може да има смисъл да се прехвърли. Ако обаче осигуровките са били редовни и на действителния доход, е въпрос на преценка. Има нещо много важно – парите в УПФ са в техни лични сметки и ако в периода на натрупване се инвалидизира, част от тези средства могат да бъдат ползвани, ако пък почине, наследниците му могат да ги ползват. В случай, че се е прехвърлил в държавното обществено осигуряване, ще може да разчита или на вдовишка добавка, или на пенсия за сираци. Доколкото знам, няма модел в света, където само държавната пенсия да стига. Тя обичайно замества 35-40% от последния доход, което няма как да е достатъчно, ако човек цели да запази стандарта си на живот. По принцип се смята, че това е възможно при доходи, равняващи се на около 60-70% от последния. - Колкото по-рано човек дефинира какъв иска да е доходът му след пенсиониране и предприеме конкретни действия, толкова по-добре. Ако приемем, че човек ще спестява за пенсия и пенсионирането ще настъпи на 65-годишна възраст, то ако започне на 25 г., вноските му ще бъдат най-малки, защото те ще имат дълъг период, в който да се натрупват. Така той ще усети по-малко финансово бреме. Докато ако се сети на 55-години, че иска на 65-години да започне да получава някакъв допълнителен доход за период от 10 години, ще има по-големи разходи. Ако иска в периода след пенсионирането си да ползва допълнителна пенсия от 200 лв., той трябва да е готов да заделя почти същата сума за периода до 65-а си година. - Важен е както размерът на доходите, така и начинът, по който ги управляваме и разпределяме адекватно. Златната формула при управление на разходите е: 50% от заплатата да отива за базисните нужди, 30% за качество на живот, и разбира се, 20% трябва да отиват за инвестиции. - Ако пенсията на човек е ниска, това е защото той реално се е осигурявал на ниски доходи, това, че той ще си тръгне от частния пенсионен фонд, не му осигурява по-високи доходи. Малко са тези, които са се прехвърлили към първия стълб. Това са най вече пенсионери от сектор „Сигурност“ или тези, които са с инвалидни пенсии. Не очаквам това да се промени. - Няма риск от фалит. Както си спомняте, през 2016 година беше направена независима проверка на активите на пенсионните фондове. Изводът беше, че фондовете са стабилни, aĸтивитe ca нaлични, oтчитaт ce вяpнo и пo cпpaвeдливa cтoйнocт. Ако приемем хипотетично, че някоя компания има финансови затруднения, това няма да се отрази по никакъв начин, хората могат да бъдат спокойни. В случай на несъстоятелност, друга пенсионна компания влиза на нейно място и поема плащанията на фалиралата. - Роден е през 1972 г. - Завършил е Европейска бизнес администрация в УНСС - Член е на УС на Българската асоциация на дружествата за допълнително пенсионно осигуряване - Участвал е в работната група на МТСП за концепцията за фазата на изплащането на пенсии от втория стълб", "date": "2018.08.28", "title": "Анастас Петров: 37 на сто по-висока втора пенсия за 3 г. "}
{"url": "https://www.monitor.bg:443/bg/a/view/ekotaksa-oskypjava-drehite-vtora-ryka-s-20-30-142790", "text": "Въвеждането на продуктова такса за дрехите втора употреба, подготвяно от екоминистерството ще доведе до поскъпването им с 20-30%, алармират от бранша. Севдалин Спасов от Националния съюз на вносителите и търговците на дрехи втора употреба, каза за „Монитор“, че на първо място потребителят ще бъде излишно натоварен допълнително. По думите му дори на фона на средната продажна цена от 2-3 лв. на такива дрехи, поскъпването може да бъде с около 20-30%. „Трябва да добавим, че нашите клиенти са ценово най-чувствителната група от обществото“, поясни браншовикът. Според него тази такса ще бъде прецедент за Европа. „Единствената страна, която има подобна такса е Франция, но там се облагат новите дрехи пуснати в продажба (с половин, до един евроцент на бройка), а събраните средства се подпомагат преработвателите на дрехи втора употреба с по 65 евро на тон“, поясни Спасов. Той добави, че въпросното поскъпване е нереално да бъде поето само от потребителите, това ще доведе до сериозни финансови затруднения на преработвателите и търговците на дрехи втора употреба, което пък може сериозно да застраши съществуването на сектора, където работят над 8000 души. „Законът е антиекологичен, защото не изпълнява целите на Рамковата директива за отпадъците от 19 ноември 2008 г. относно отпадъците, предвиждаща приоритетен ред за управление на отпадъците, съгласно който повторната употреба следва да бъде насърчавана, като държавите членки са длъжни да предприемат мерки за насърчаване на вариантите, които обезпечават най-благоприятните за околната среда резултати като цяло. В документа се предвижда и държавите членки да предприемат мерки по целесъобразност за подпомагане на повторната употреба на продуктите и на дейности по подготовка за повторна употреба, по-специално чрез насърчаване създаването на мрежи за повторна употреба и поправки и подкрепата за тях, използването на икономически инструменти, критерии за доставка, количествени цели или други мерки“, обясни Спасов. На среща вчера с екоминистъра Нено Димов, председателят на БСК Радосвет Радев съобщи, че едва от 2% до 5% от събраните и достовяни у нас дрехи втора ръка отиват за унищожаване и е поискал предвижданите нови продуктови такси да не важат за целия внос, а само за онази част от него, реално водеща до замърсяване на околната среда. Нено Димов е уточнил, че предстои създаването на работна група за изработване на наредбата за продуктовите такси върху текстила, в която ще бъдат поканени представители на бранша. По информация от Националния съюз на вносителите и търговците на дрехи втора употреба, доставените от Западна Европа дрехи се сортират в страната и заедно със събраните в България употребявани дрехи и текстил се реекспортират за бившите страни от ОНД, Пакистан, Индия и няколко африкански държави. „Към момента има вече две фирми, членки на нашата асоциация, които събират употребявани дрехи в България, които заради ниското им качество отиват предимно за Пакистан и Африка“, добави браншовикът.", "date": "2018.08.28", "title": "Екотакса оскъпява дрехите втора ръка с 20-30%"}
{"url": "https://www.monitor.bg:443/bg/a/view/svetovrachene-se-sboguva-s-chetiri-ot-jertvite-na-katastrofata-kraj-svoge-142819", "text": "Днес с траурен камбанен звън Световрачене ще изпрати четирима от загубилите живота си в тежката катастрофа край Своге. 17 души загинаха, а други пострадаха, след като автобусът, с който са се връщали от еднодневна екскурзия, се преобърна в събота. Сред жертвите е и 13-годишно момче. Пострадалите са настанени за лечение в четири столични болници. Шестима са приети в \"Света Анна\", шестима в Пирогов, двама във ВМА. Шофьорът на автобуса е приет в болница „Царица Йоанна”. Почти всички загинали са от Световрачене. В понеделник в манастира \"Седемте престола\", където последно са били пътуващите в катастрофиралия автобус, бе отслужена панихида. В понеделник в страната бе обявен Ден на национален траур в памет на жертвите. Разследването на тежкия инцидент продължава в три направления - действията на шофьора, на фирмата превозвач и на фирмата строител на пътя. За момента единствен обвиняем е шофьорът на автобуса - Григор Григоров. Той е обвинен за причиняване на смърт по непредпазливост. Разследването по делото е възложено на Националната следствена служба.", "date": "2018.08.28", "title": "Световрачене се сбогува с четири от жертвите на катастрофата"}
