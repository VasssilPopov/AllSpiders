{"url": "https://www.monitor.bg/bg/a/view/shrioder-se-ojeni-pak-za-mlado-gadje-146211", "text": "Бившият германски канцлер Герхард Шрьодер се ожени за пети път. В Берлин 74-годишният политик каза „да” на 47-годишната корейска бизнесдама Ким Со-йон, съобщава „Билд”. Именно заради нея Шрьодер напусна четвъртата си жена Дорис, която пък обяви раздяла им във Фейсбук по-рано тази година. На „скромното” празненство в лъскавия хотел „Адлон” били поканени около 150 души. Сред тях са забелязани популярни политици и бизнесмени. Най-високият гост беше германският президент Франк-Валтер Щайнмайер, който дойде със съпругата си Елке Бюденбендер.  През август беше обявено, че на знаменитото светско събитие ще пристигне и руският президент Владимир Путин. Той, обаче, не дойде, но на сватбата все пак имаше забележително руско присъствие – на шефа на „Газпром” Алексей Милер, заедно с Матиас Варниг, отговарящ за проекта „Северен поток 3”. Гост на лъскавата сватба беше и вокалистът на „Скорпиънс” Клаус Майне със съпругата си Габи, европейският комисар Гюнтер Йотингер и съпругата му Фридерике, бизнесмени и съпартийци на бившия канцлер.", "date": "2018.10.06", "title": "Шрьодер се ожени пак за младо гадже"}
{"url": "https://www.monitor.bg/bg/a/view/cska-bi-septemvri-s-3-0-146213", "text": "ЦСКА би Септември при гостуването си в 11-ия кръг на Първа лигя. Първият гол падна от дузпа, вторият - от игра, а третият - в добавеното време. По-рано Ботев би Дунав с 4 на 1 и влезе в първата шестица на класирането.", "date": "2018.10.06", "title": "ЦСКА би Септември с 3:0"}
{"url": "https://www.monitor.bg/bg/a/view/sauditskijat-princ-zacherkna-rusija-i-kitaj-ot-petrolnija-pazar-146212", "text": "Престолонаследникът на Саудитска Арабия принц Мохамед бин Салман ал Сауд обяви в интервю за \"Блумбърг\", че в бъдеще броят на страните производителки на петрол на световния пазар значително ще бъде намален.   \"Някои смятат, че след 2030 г. търсенето ще намалее. Според нашите изчисления много производители на петрол ще изчезнат\", посочил саудитският принц. Престолонаследникът предрича излизане от петролния пазар на Китай и Русия. \"Например, ние смятаме, че след пет години Китай драстично ще намали производството, ако не излезе (от пазара). А други ще продължат да изчезват ежедневно като страни производителки на петрол. След 19 години производството в Русия с нейните десет милиона барела ще намалее драстично или ще спре напълно\", прогнозира още Мохамед Салман. Същевременно до 2030 година, според неговите оценки, търсенето на петрол щяло да се увеличи с 1,5 процента годишно. Що се отнася до Саудитска Арабия, в тази област за нея нямало никакъв риск, смята принцът. По думите му, в бъдеще тя трябва да продава още повече петрол от сега. По-рано руският енергиен министър Александър новак обяви, че през тази година производството на петрол в Русия се очаква да достигне 553 млн. тона, като то можело да стигне пика си през 2021 г. - 570 млн. тона. След това щяло да започне постепенно намаляване, като до 2035 г. производството можело да падне до 310 млн. тона годишно.", "date": "2018.10.06", "title": "Саудитският принц зачеркна Русия и Китай от петролния пазар "}
{"url": "https://www.monitor.bg:443/bg/a/view/arestuvanata-58-godishna-aptekarka-ot-blagoevgrad-verojatno-shte-byde-postavena-pod-domashen-arest-146203", "text": "   Арестуваната на работното си маясто  на 4 октомври аптекарка Светлана Тюлекова в онкоболницата „Св. Мина“ в Благоевград е твърде вероятно да бъде поставена под домашен арест. От няколко години тя е трудно подвижна и се придвижва с патерица. Страда от тежка дископатия. Според благоевградския  в. „Струма“ в четвъртък аптекарката е задържана от антимафиотите в момент, когато изнася ампули със скъпи лекарства, предназначени за онкоболните. Илачите са изцяло внос от чужбина и не се продават в аптечната мрежа. Светлана Тюлекова ги е предавала срещу пари на посредник, който ги е предоставял на лицензирана фирма за реекспорт на лекарства.   Тюлекова е от арестуваните 7-на  при операцията на ГДБОП и Спецпрокуратурата и обвинена за участие в организирана престъпна група за търговия с лекарства на раково болни. Тя започнала работа в онкоболницата „Св. Мина“ през март 2015 г. на мястото на излязлата в майчинство Милка Николова, магистър фармацевт – началник на болничната аптека. След завръщането от отпуск на титулярката заместничката е оставена на работа с постоянен договор.    Светлана Тюлекова е вдовица, майка е на 2 деца, има и внуци. Брат й Д.Тюлеков също е фармацефт, собственик е на аптека в Благоевград.", "date": "2018.10.06", "title": "Арестуваната 58-годишна аптекарка от Благоевград вероятно ще бъде поставена под домашен арест"}
{"url": "https://www.monitor.bg:443/bg/a/view/etna-trese-italija-146205", "text": "Земетресението от миналата нощ край Катания с магнитут 4,8 по скалата на Рихтер най-вероятно е причинено от вертикална пукнатина в земната кора между вулкана „Етна“ и равнината около големия сицилиански град. Така смята цитираният от римския всекидневник „Република“ специалист от Националния институт по геофизика и вулканология Алесандро Амато. Според него е твърде възможно пукнатината да е предизвикана от повишена активност в дълбините на вулкана и изпълването им с магма, която нагнетява напрежение в скалистия масив. Засега то е освободено чрез земетресението, но ако притокът на лава от земните недра към повърхността се засили, то може да се стигне и до мощно изригване на „Етна“ – вещаят вещите по проблема учени. Трусът, който предизвика падането на корнизи от фасадите на някои старинни сгради в центъра на Катания и откара в болница 40 души с уплаха и леки наранявания, не е нещо ново за района. Защото градът е бил буквално изравнен със земята през 1693 година, като същата съдба през 1908 г. сполетява близкия град Месина и намиращия се на отсрещната страна на едноименния пролив град Реджо Калабрия. В разпространената днес сеизмологичната статистика за земетресенията в Сицилия медиите припомнят, че те са чести, но обикновено с нисък магнитут и хората не им обръщат внимание. Прчинени са най-често от предизвикани от вулкана „Етна“ и този на близкия остров Стромболи размествания в земните пластмасове. Не малка „заслуга“ за тях обаче имал и постоянният натиск на африканската тектонична плоча към евроазиатската.", "date": "2018.10.06", "title": "Етна тресе Италия"}
{"url": "https://www.monitor.bg:443/bg/a/view/88-godishen-burgazlija-izminal-1-1-mln-km-s-kolata-si-146202", "text": "88-годишен бургазлия, бивш моряк с 2 околосветски пътешествия зад гърба си се превърна в истински хит за ретро-парада на стари автомобили в Стара Загора. Дядо Светослав Боснов пристигна с оригинален „Мицубиши Колт“, произведен в далечната 1959 година, с който се сдобил срещу 800 долара през 1967 на пристанището в японския град Ниигата.   88-годишен бургазлия, бивш моряк с 2 околосветски пътешествия зад гърба си се превърна в истински хит за ретро-парада на стари автомобили в Стара Загора. Дядо Светослав Боснов пристигна с оригинален „Мицубиши Колт“, произведен в далечната 1959 година, с който се сдобил срещу 800 долара през 1967 на пристанището в японския град Ниигата. За малко повече от половин век бургазлията извъртял зад десния волан на двутактовата машина 1 милион километра, а когато я купил тя била изминала само 100 000 км. В началото на ХХІ век морякът написал писмо до завода производител, за да похвали машината, а от там му върнали отговор, че за този модел вече нямало никъде резервни части и че той отдавна е свален от конвейрите. Боснов обаче имал цял сандък с чаркове, които получил от предишния собственик на возилото само срещу 200 долара.Първото изпитания за мицубишито било от сицилианско  пристанище, където през 1968 година акустирал кораба му „Авилор“ до България, колата глътнала разстоянието за по-малко от 4 денонощия. „Двигателят е като пушка, само веднъж се наложи да го ремонтирам, защото  ми наляха калпав бензин!“, разказва ветеранът, който през целия си живот не е сядал в кабината на друг автомобил. 110 ретро-коли и 15 мотоциклета взеха участие в старозагорското изложение.Сред показаните имаше „Ягуар МК-2“, произведен през 1966 година от мега-колекцията на бившия кмет на Хасково Георги Иванов и „дървен“ „Родина Бенц“ с двигател на мотоциклет „Кавазаки“, изработен от Адриан Йорданов от Луковит.", "date": "2018.10.06", "title": "88-годишен бургазлия изминал 1,1 млн. км с колата си"}
{"url": "https://www.monitor.bg:443/bg/a/view/tir-se-preobyrna-na-magistrala-marica-146210", "text": "Турски товарен автомобил, пълен с дъвки, се преобърна на автомагистрала \"Марица\" и остана там в продължение на два дни. Инцидентът е станал в петък сутринта. След катастрофата на мястото е пристигнала мобилна митническа група и стоката е била претоварена под техен контрол в друг камион. При произшествието няма пострадали, съобщава Нова телевизия. Шофьорът разказал, че е заспал на волана.", "date": "2018.10.06", "title": "ТИР се преобърна на магистрала Марица "}
{"url": "https://www.monitor.bg:443/bg/a/view/unajted-si-pazi-mourinio-146195", "text": "Ръководството на Манчестър Юнайтед няма никакво намерение да уволнява мениджъра Жозе Моуриньо този уикенд, противно на последните се появили информации. „Скай Спортс” се позова на собствени източници, за да съобщи за поредния вот на доверие, който Специалния очевидно е получил на „Олд Трафорд”. Изглежда няма нищо вярно във версията, която „Мирър” започна да тиражира в късните петъчни часове. Според нея Специалния вече бил сигурен „пътник”, без значение как ще завърши днешният двубой срещу Нюкасъл във Висшата лига. В днешната визита на „Сейнт Джеймсис Парк” Моуриньо влиза със серия от 4 мача без победа, а това е нещо, което никога преди не се е случвало в богатата му треньорска кариера. През миналия уикенд Юнайтед отстъпи с 1:3 от Уест Хем, което донесе 3-а загуба за „червените дяволи” дотук през кампанията. Тимът заема незавидното 10-о място, а то маркира най-лошия му старт от 29 години насам. В последните седмици разривът между Моуриньо и част от футболистите стана очевиден, а наставникът разкритикува публично редица състезатели като капитана Антонио Валенсия, Люк Шоу, Антони Марсиал и Ерик Баи. Моуриньо замени Луис ван Гаал като мениджър на Юнайтед през лятото на 2016 година, а оттогава досега спечели една Купа на Лигата и трофея в Лига Европа (и двата през първия си сезон).", "date": "2018.10.06", "title": "Юнайтед си пази Моуриньо"}
{"url": "https://www.monitor.bg:443/bg/a/view/katastrofa-kraj-suvorovo-146206", "text": "Двама 19-годишни младежи са с опасност за живота, а други двама са пострадали след катастрофа в гр. Суворово, съобщават от пресцентъра на полицията. Пътният инцидент възникнал около 3.30 ч. тази нощ. 28-годишният водач на \"Опел\", отнел предимството и блъснал \"Фолксваген\" на кръстовище. Вследствие на инцидента са пострадали четирима души. Двама от тях - водач и пътник (19 г.) от първия автомобил са настанени с различни травми в болнично заведение, с опасност за живота. Водачът на втория автомобил (26 г.) и неговият спътник (18 г.) са освободени за домашно лечение. По случая е образувано досъдебно производство.", "date": "2018.10.06", "title": "Катастрофа край Суворово "}
{"url": "https://www.monitor.bg:443/bg/a/view/bandit-s-16-prisydi-prebi-pastir-s-tesla-146204", "text": "Закоравял престъпник с 16 присъди е извършител на нападението над пастира във великотърновското село Хотница. Нападението е извършено през нощта срещу петък, а извършителят е разкрит от търновската полиция за по-малко от 12 часа. Нападателят В.М.А. и жертвата му Ж.А.А. се запознали в животновъдната ферма, където били наети да работят заедно. Ж.А. бил пастир и се грижел за животните, а В.А. бил нает в четвъртък като общ работник. В края на деня 52-годишният В.А. решил да се почерпи по случай новата работа и се напил порядъчно. Тъй като вдигал силен шум и се държал предизвикателно, колегата му направил забележка. Пияният престъпник се ядосал, грабнал една тесла и започнал да налага с нея Ж.А. по главата, докато жертвата му се свлякла на пода. Тогава нападателят задигнал намерените около 500 лв. в джоба на жергвата си, напуснал фермата и с такси се придвижил до родния си град Габрово. Но не отишъл у дома си, а наел стая в хотел. Там той бил намерен в петък около 17,00 ч. от полицията, която го арестувала. Повдигнато му е обвинение за нанасяне на средна телесна повреда при условията на опасен рецидив. Извършителят е задържан засега за 72 часа. От прокуратурата обаче, са категорични, че ще искат от съда налагане на най-тежката мярка за неотклонение, постоянно задържане под стража. По време на разпита пред разследващите, В.А. направил пълни самопризнания. Той обяснил, че нападнал колегата си, заради забележката, която му направил да не вика и да се държи по-кротко. Оръжието на престъплението, теслата също е намерена и е иззета като веществено доказателство. Извършителят В.А. е рецидивист с 40 криминалистически регистрации и 16 присъди, издадени му от 1985 до 2016 г. предимно за взломни кражби, измами и два пъти за бягство от казармата. За последно той излиза от затвора през 2016 г. след изтърпяване на поредата си присъда лишаване от свобода за кражба. Пострадалият 70-годишен пастир е откаран и е настанен в областната болница във Велико Търново в критично състояние и с опасност за живота. Тялото му било открито в петък в 6,30 ч. сутринта в локва кръв в едно от помещенията на фермата от нейния собственик, който се обадил на тел. 112. Ж.А. няма криминални и съдебни прояви. По думите на работодателя му той не употребявал и алкохол. това опровергаа появилата се неофициална информация, че скандалът между двамата мъже може да е избухнал след употребата на алкохол. По случая са назначени експертизи, а работата по изясняване му продължава, съобщиха от Областната дирекция на МВР във Велико Търново на извънредна пресконференция, свикана днес след обяд от директора ст. комисар Димитър Машов по повод разкритото тежко криминално престъпление.      Снимка: Старши комисар Димитър Машов, вдясно и прокурор Тихомир Шабов, дадоха информация за разкритото за часове тежко криминално престъпление", "date": "2018.10.06", "title": "Бандит с 16 присъди  преби пастир с тесла"}
{"url": "https://www.monitor.bg:443/bg/a/view/prokuraturata-poiska-postojanno-zadyrjane-za-shestima-po-shemata-s-lekarstvata-146207", "text": "Прокуратурата поиска за постоянно да бъдат задържани шестима от седемте арестувани лица за участие в престъпна група за злоупотреба с лекарства за онкоболни. За седмия задържан държавното обвинение е поискало мярка за неотклонение \"домашен арест\" по здравословни причини.  Специализираният наказателен съд заседава по искането на прокуратурата. Сред задържаните са двама лекари от столичната болница \"Йоан Павел\", фармацевт от болницата \"Свети Мина\" в Благоевград, посредник на фирма за износ на медикаменти и още трима души. От прокуратурата описаха две престъпни схеми. Наблюдаващият прокурор Лилия Манолова заяви по-рано днес, че лекарствата, предназначени за онкоболни и закупени от здравната каса, са излизали от двете болници и чрез износител са стигали най-вероятно до страни от Европейския съюз, където се продавали законно на много по-високи цени. \"На лица, нуждаещи се от такива вливания - раково болни, не са вливани, но са изписвани, че са вливани такива лекарства. Те са лежащо болни хора, на които срещу името е записано дата, партиден номер, лекарство, конкретно количество вливане - но това не се е случило. Втората схема, по която работим, това е подмяна на такива лекарства от външни лица чрез лекари и медицински сестри в съответните болнични заведения. Подмяната е ставала чрез уговорки и предоставяне на сериозни парични възнаграждения за услугите. Съмненията се, че те не са оригинални лекарства, а са лекарства, които са придобити по друг начин\", коментира прокурорът за общественото радио.", "date": "2018.10.06", "title": "Прокуратурата поиска постоянно задържане за шестима по схемата с лекарствата "}
{"url": "https://www.monitor.bg:443/bg/a/view/haknaha-latvijska-socialna-mreja-146209", "text": "Най-популярната латвийска социална мрежа стана обект на хакерска атака на фона на провеждащите се в страната парламентарни избори. Хакерите спряха достъпа до мрежата Draugiem.lv, по известна в съседните на Рига държави като Frype.com, и отправиха съобщение на руски до потребителите което гласеше: „Другари латвийци, това ви засяга. Границите на Русия нямат край“. Съобщението напомни за лозунгите от предизборната кампания на прокремълската партия „Съгласие“ - „Границите на Русия свършват, където тя поиска“ и „Русия може да избере с кои страни да граничи по всяко време“. В момента се извършва разследване на кибератаката, съобщи говорител на Draugiem.lv, която в Латвия си съперничи по популярност само с „Фейсбук“. Проучвания на общественото мнение показаха, че има голяма вероятност проруската партия „Съгласие“ да спечели вота и вероятно да се коалира с популистки партии, за да състави следващото латвийско правителство.", "date": "2018.10.06", "title": "Хакнаха латвийска социална мрежа "}
{"url": "https://www.monitor.bg:443/bg/a/view/kartina-na-banksi-se-samounishtoji-vednaga-shtom-beshe-prodadena-na-tyrg-146208", "text": "Една от най-известните творби на художника Banksy \"Момиче с балон\", създадена през 2006 г., се самоунищожи, веднага след като беше продадена на търг в аукционната къща Sotheby\"s в Лондон за повече от 1 млн. паунда (около 1,4 млн. долара), съобщават британските медии.   Произведението, което показва момиче, протягащо се към оформен като сърце балон, е било последната творба, продадена на търга.   Мигове след като картината е била продадена обаче, платното преминало през шредер (устройство за унищожение на хартия), който е бил скрит в рамката на картината. Публикувайки снимка от момента в \"Инстаграм\", Banksy написа: \"Върви, върви, замина...\" В социалните мрежи е имало спекулации, че шегата всъщност може да е предизвикала повишаване на стойността на произведението. Banksy придоби известност чрез множество графити в цяла Великобритания. Загадъчният художник се смята, че е израснал в Бристол, но самоличността му остава тайна въпреки множеството спекулации през годините. Сред скорошните му творби беше откриването през 2015 г. на Dismaland, тематичен парк, подобен на Дисниленд, който той определи като \"семеен тематичен парк, неподходящ за деца\". През 2017 г. \"Момиче с балон\", която първоначално се появи на стена в Лондон, беше избрана за любимото произведение на британците.", "date": "2018.10.06", "title": "Картина на Банкси се самоунищожи, веднага щом беше продадена на търг"}
{"url": "https://www.monitor.bg:443/bg/a/view/vandali-otnovo-nadraskaha-pametnika-na-han-asparuh-v-dobrich-146192", "text": "За втори път тази година членове на Движение „Възраждане“-Добрич почистиха вандалските надписи от паметника на Хан Аспарух в Добрич. След като просташките и обидни за всеки българин драсканици бяха премахнати през март, няколко месеца по-късно монументът отново бе осквернен. Вулгарните драсканици са премахнати за пореден път, но колко дълго време паметникът ще остане почистен не може да се предположи. Мемориалният комплекс е място, на което ежедневно се събират групи младежи.  От „Възраждане“-Добрич апелират към общинската власт и правоохранителните органи за по-голяма бдителност и най-вече за установяване и наказване на злосторниците, които нямат историческа памет и си позволяват да оскверняват паметниците на българските герои. В началото на септември тази година вандали потрошиха с камъни повечето прожектори от художественото осветление на мемориала, което бе в цветовете на националния трикольор. Те разрушиха и т.нар. „кубове”, но осветлението от тях е възстановено от Общината. Вече са поръчани и нови осветителни тела. След като бъдат доставени, ще се монтират. Най-големият паметник на българския владетел Аспарух се намира в Добрич. Открит е през 1981 г. по повод честванията за 1 300 години от основаването на българската държава. Той е дело на скулптора Величко Минеков и арх. Иван Николов. През 2010 г. е избран за символ на град Добрич. Архитектурният комплекс включва голяма статуя на Аспарух, възседнал кон и вдигнал победоносно меч в ръка. Пред него са наредени скулптури на неговите воини, също вдигнали победоносно мечове към небето. През 2014 г., по проекта за обновяване на градския парк, там бе монтирано художествено осветление, което нощем да озарява с цветовете на българското знаме паметника.", "date": "2018.10.06", "title": "Вандали отново надраскаха паметника на Хан Аспарух в Добрич"}
{"url": "https://www.monitor.bg:443/bg/a/view/incident-sys-syprugata-na-volen-siderov-146201", "text": "Съпругата на Волен Сидеров Деница е катастрофирала вчера. Ударилият я суданец й налетял на бой. Инцидентът е станал вчера вечерта на бул. \"Симеоновско шосе\" в София. Жената на Сидеров била в колата с невръстното им дете и нейна приятелка. След като джипът \"Хонда\" и нейната кола си ударили страничните огледала, суданецът налетял на бой. Агресията спряла едва след като суданецът, който има българско гражданство, видял, че в колата се вози малко дете. Мъжът е задържан за 24 часа.  Макар и в шок, Деница физически е добре. Образувана е преписка за хулиганство след случая, при който 40-годишен шофьор е влязъл в словестна разпра с жената на Волен Сидеров - Деница, съобщиха от МВР. По повод, инцидента, разиграл се снощи в София, от МВР съобщиха официално, че към 20 ч е станала лека катастрофа между два джипа в столичния кв. „Витоша”.", "date": "2018.10.06", "title": "Инцидент със съпругата на Волен Сидеров "}
{"url": "https://www.monitor.bg:443/bg/a/view/polojiha-edno-do-drugo-telata-na-monika-i-tatkoto-ubiec-146194", "text": "В два съседни парцела на гробището в новозагорското село Брястово бяха положени тленните останки на 17-годишната Моника и 62-годишният й баща Йонко Петков, телата пристигнаха в запечатани ковчези от моргата в Сливен, където е била направена аутопсията в рамките на досъдебното производство за убийство и последвало самоубийство. В два съседни парцела на гробището в новозагорското село Брястово бяха положени тленните останки на 17-годишната Моника и 62-годишният й баща Йонко Петков, телата пристигнаха в запечатани ковчези от моргата в Сливен, където е била направена аутопсията в рамките на досъдебното производство за убийство и последвало самоубийство. По думите на кмета Станко Станчев за погребението се погрижила лелята на Моника Петранка , до последния момент майка й Венета, която живеела при другите си две дъщери Калина и Димитрина в Стара Загора не се обадила. Погребението мина без свещенник, така посъветвали възрастни жители на Брястово заради самоубийството на таткото. 11-класничката в новозагорската професионална гимназия  по техника и технологии“ Атанас Димитров“ Моника Петкова бе открита убита в родния си дом на 4 октомври, смъртта е настъпила в резултат на нанесени по главата удари с лопата и брадва. Убийството е извършил таткото Йонко, който преди да се обеси в гаража оставил предсмъртно писмо, в което обяснявал че посегнал на дъщеря си заради пристрастеността й към наркотиците. Всички в Брястово знаели, че Моника се друса, разказаха нейните връстници от селото, от няколко години тя тормозела непрекъснато баща си за пари, често посягала да го бие, изпадала непрекъснато в кризи. За последно е била на училище на 25 септември, ден по-късно класната й я потърсила по телефона, но така и не успяла да се свърже с нея.Сред последните харесани от Моника парчета е изпълнение на техно легендата DJ Rush , става ясно от преглед на личната й страничка във Фейсбук, където нейни приятели изказаха съболезнованията си за безвременната й кончина. Очаква се двете образувани досъдебни производства за убийството на момичето и самоубийството на баща да бъдат прекратени до дни.", "date": "2018.10.06", "title": "Положиха едно до друго телата на Моника и таткото-убиец"}
{"url": "https://www.monitor.bg:443/bg/a/view/dogovoryt-za-usmca-s-klauza-sreshtu-kitaj-146191", "text": "Договорът за нова търговска свободна зона между САЩ, Канада и Мексико (USMCA) включва и клауза насочена срещу Китай. Това казва в интервю за Reuters министърът на търговията на щатите Уилбър Рос. Той пояснява, че според тази точка от договора, когато една от страните я наруши, другите две могат да излязат от съглашението. Според американския министър това е крачка към затваряне на вратичките, даващи възможност на Китай да легализира действията си в сферата на търговията, интелектуалната собственост и субсидирането на промишлеността. Относно вероятността подобни клаузи да бъдат заложени и в търговските споразумения на САЩ с ЕС и Япония Уилбър Рос отговаря, че инструментът помага в ситуацията с Канада и Мексико, независимо дали ще бъде използвана с още някой. Според министъра не може да се очаква напредък по търговските спорове с Китай преди междинните избори за американския конгрес, които ще се проведат в началото на ноември. Новият договор за единно икономическо пространство между трите най-големи страни в Северна Америка, който замества старото споразумение NAFTA, се очаква да бъде подписан 29 ноември в аржентинската столица Буенос Айрес, където лидерите на САЩ, Канада и Мексико ще участват в срещата на 20-те най-големи икономики в света. Влизането в сила на USMCA най-вероятно ще стане през второто полугодие на 2019 г.", "date": "2018.10.06", "title": "Договорът за USMCA с клауза срещу Китай"}
{"url": "https://www.monitor.bg:443/bg/a/view/globjavat-shofiori-zaradi-zabraven-znak-146189", "text": "Пътен казус след ремонтите на бул. „България” в столицата – близо 20 шофьори ще получат солени глоби заради забравени знаци.   Един от тях е за ограничение на скоростта до 30 км/ч. и е трябвало да бъде премахнат с края на ремонта. Оказа се обаче, че е бил забравен и никоя институция не е забелязала до 1 октомври. След като разбраха за забравения след края на ремонта на булеварда знак, от общината решиха проблема със знак на земята. При липсата на знак след кръстовище по правилник важи ограничението от 50 км/ч. Следвайки това правило, пътната полиция разполага мобилна камера и настройва радара да лови нарушенителите. Оказва се обаче, че истинското ограничение в участъка е трябвало да бъде 70 км/ч. Съответният знак обаче се появи три дни след акцията. По закон за знаците отговаря стопанинът на пътя, в случая – Столичната община. Резултатът от действията на институциите е пълно объркване сред шофьорите. Един от 18 санкционирани вероятно ще загуби книжката си за три месеца и ще плати 800 лв. глоба, тъй като е заснет със 110 км/ч. Останалите са превишили с 30 километра и ги очакват глоби до 400 лв. От общината проверяват чия е вината за забравения знак.", "date": "2018.10.06", "title": "Глобяват шофьори заради забравен знак"}
{"url": "https://www.monitor.bg:443/bg/a/view/ot-nike-se-pritesniha-za-deloto-za-iznasilvane-na-ronaldo-146198", "text": "От \"Найки\" заявиха, че са дълбоко разтревожени от обвиненията, отправени срещу Кристиано Роналдо. Съобщението от спортната марка идва, след като aмериканката Катрин Майорга заведе дело, твърдейки, че е била изнасилена от футболиста през 2009 г.. Португалецът отрече всички тези обвинения.", "date": "2018.10.06", "title": "От Nike се притесниха за делото за изнасилване на Роналдо "}
{"url": "https://www.monitor.bg:443/bg/a/view/mercedes-specheli-naj-lesnata-si-kvalifikacija-146193", "text": "Отборът на Мерцедес спечели може би най-лесната си квалификация дотук през сезона във Формула 1 точно когато големият конкурент Ферари трябваше да даде отпор. В битката за позиции преди Гран При на Япония световният шампион и лидер в класирането Люис Хамилтън получи невероятен подарък от основните съперници, които тотално се провалиха в стратегиите си заради променливото време над „Сузука”. Гафовете на „черните кончета” подсигуриха първата позиция на британеца, до когото в челната редица ще стартира неговият съотборник Валтери Ботас. Третото място остана за Макс Ферстапен, а голямата звезда на Ферари Себастиан Фетел ще потегли едва девети. Малка утеха за италианците бе четвъртото място на Кими Райконен.", "date": "2018.10.06", "title": "Мерцедес спечели най-лесната си квалификация"}
{"url": "https://www.monitor.bg:443/bg/a/view/inteligentni-ochila-v-teatrite-za-horata-s-uvreden-sluh-146196", "text": "Всеки, който гледа телевизия, е запознат, че субтитрите помагат на хората с увреден слух, но какво, ако тези хора искат да посетят някое представление? Националният театър (NT) на Обединеното кралство, в партньорство с Accenture, е разработил нова услуга, която ще позволи на хора от публиката, които не могат да чуват, да видят диалога на сцената, посредством интелигентните очила на Epson. След една година тестове от публиката, сега очилата са официално пуснати в употреба и може да се резервират за представленията Hadestown и War Horse, като ще са достъпни за всички представления в трите NT театъра в Лондон, по-късно този месец. Очаква се очилата да станат част от съществуващите услуги за хора с увреждания осигуряващи достъп до представленията, предлагани от Националния Театър (NT), като аудио описани изпълнения, предварителни обиколки и специална аудио система. Националния Театър на Обединеното Кралство, също така обяви, че следващата фаза от програмата за тестове ще се проведе през следващата година, заедно с Leeds Playhouse за очакваните представления на Hamlet, Around the World in 80 Days и Be My Baby. Системата ще бъде използвана и по време на обиколка на Macbeth, на много сцени в цяла Великобритания и Ирландия, включително Bord Gáis Energy Theatre в Дъблин, Nottingham Theatre Royal, Theatre Marlowe в Кентърбъри и Theatre Royal в Глазгоу.", "date": "2018.10.06", "title": "Интелигентни очила в театрите за хората с увреден слух"}
{"url": "https://www.monitor.bg:443/bg/a/view/rumyncite-reshavat-dnes-kakvo-e-semejstvo-146199", "text": "Румъния гласува на референдум дефиницията за семейство. Близо 19 милиона граждани са призовани да кажат да се промени ли Конституцията, като в нея се запише, че семейството е съюз между мъж и жена, а не съюз между съпрузи, както е сега. Решението за организиране на допитването беше взето, след като гражданското движение „Коалиция за семейството” събра подписите на 3 милиона румънци и внесе инициативата в парламента, а Конституционният съд даде зелена светлина за планираната промяна в основния закон на страната. Избирателните секции отвориха в 7 часа и ще бъдат затворени в 21 часа в двата дни на референдума. За да бъдат признати резултатите за валидни, трябва да гласуват най-малко 30 процента от имащите право на глас.", "date": "2018.10.06", "title": "Румънците решават днес какво е семейство "}
{"url": "https://www.monitor.bg:443/bg/a/view/zatvor-za-bjal-policaj-streljal-v-chernokoj-146200", "text": "В САЩ осъдиха бял полицай за убийството на чернокож, предаде Си Ен Ен.   Джейсън Ван Дайк е признат за виновен в застрелването от разстояние и без причина на 17-годишния Лакуан Макдоналд, който държал нож. Трагедията се разиграла през 2014 г. Властите тогава побързаха да повдигнат обвинение в опит да бъдат избегнати нови размирици, свързани с расовите проблеми и използването на смъртоносна сила от полицията. Съдебните заседатели бяха осем жени и четирима мъже. Седем от тях са бели, един чернокож, трима испанци и един азиатец. Ван Дайк е първият полицай от Чикаго, който е обвинен в убийство от първа степен от 80-те години на миналия ХХ в. Служителят е изправен пред затвор между шест и 30 години. Адвокатът на полицая Даниел Хърбърт оприличи клиента си на боксьор, който излиза на ринга с ръце, обвързани зад гърба му. Обвинението посочи, че присъдата е показала, че съдът работи ефективно.", "date": "2018.10.06", "title": "Затвор за бял полицай, стрелял в чернокож"}
{"url": "https://www.monitor.bg:443/bg/a/view/talant-lunichki-piyrsing-na-ezika-ili-koja-e-silvija-146144", "text": "Точно днес пленителната Силвия Петкова е в Скопие, но не за да посети фамилията на своя македонски съпруг, режисьора Зоран Петровски. Актрисата, чието нежно присъствие в пращящия от тестостерон сериал „Под прикритие“ и в ученическата сага „Революция Z” зрителите оцениха и обикнаха, е в съседната нам страна, за да представи на кинофестивал най-новия филм, в който участва - „Тими“. Само в петнайсетина минути късометражната творба на Любо Йончев е побрала жестоката драма на млада жена, завърнала се след дълго гастарбайтерство в чужбина, за да стопи отчуждението, настъпило между нея и детето й и да си го възвърне. Но вместо това, може би ще й се наложи да го изостави пак. „И аз, и момченцето актьор Константин Гергинов – не крие Силвия. – Той си представяше какво би било, ако неговата истинска майка постъпи по подобен начин, а аз си представях, че може да се случи нещо такова с моето детенце. Цялата мъка остана в очите ни и сега е на екрана“. „Тими“ вече обиколи няколко филмови форума като заглавие в официалната им селекция – в Армения, Румъния, Гърция, „Златна роза“ във Варна, и със сигурност му предстои дълъг и щастлив фестивален поход. Оказва се, че край Акропола още с началния кадър са разпознали българката, която помнят от „Радостта и страданието на тялото“ на техния корифей Андреас Пантзис. А след прожекцията самият Пантзис се обажда на любимката си в София, за да й признае, че е плакал и е възхитен от изпълнението й. „За първи път гледах филм, в който играя, все едно че не съм аз. Без да се самоанализирам и критикувам. Наблюдавах сякаш съдбата на една друга жена, съчувствах й и по никакъв повод не я свързвах със себе си, както става обикновено. Това за мен беше голям знак“, категорична е актрисата. Тя не пести похвалите за режисьора Любо Йончев и дори намеква, че ще ревнува, ако пропусне да я покани в свои следващи проекти. „Той беше изключително добър водач. Невинаги успяваш по такъв вълшебен начин да се свържеш емоционално с режисьора си. Аз не съм от актьорите, които се опитват да пренаписват сценария, напротив – имам ужасно голяма нужда от напътствия. Защото за мен най-важно е да сбъдна мечтата на режисьора – той да види „рожбата“ си точно такава, каквато я сънува“, обяснява Силвия. За разлика от своята героиня в „Тими“, тя е безупречен родител и се радва на хармоничен семеен живот. Неотдавна, след отпуска по майчинство, се върна в трупата на театър „София“ в одеждите на Пипи дългото чорапче. Роля, която страшно й отива – не само защото луничките и пиърсинга на езика са си нейни, а не сценичен грим. Чисто физически по-трудна роля не е имала: да „излъжеш“ децата, че си на техните години, да не се задъхаш, без нито за миг да спреш на място и да замълчиш, а на сцената да няма дори чаша вода – на 31 не е съвсем лесно... „Първосигнално ми идва да кажа, че Пипи ми е най-близка по душа, но истината е, че във всичките си героини съм вложила част от себе си. Аз не съм нито само дивичка и лудичка, нито само сериозна, прагматична и обсебена от перфекционизъм. Всичко в едно съм“, казва актрисата. Благодарна е, че досега никога не са се опитвали да я оковат в клишето – Режисьорите някак си проектират върху лицето й своите фантазии като върху бял лист. Може би самата тя изпраща тези сигнали до Вселената – че не иска да се повтаря. Тя е и момичето гамен във филма „Лов на дребни хищници“, и девствената свръхнабожна счетоводителка в спектакъла „Тирамису“, и колебаещият се между любов и дълг криминален психолог Яна Танева в „Под прикритие“, и романтичната идиотка Димитрова – учителката по литература в „Революция Z”. В „Тими“ вече е и изтормозена майка, разкъсвана между собствения си живот и обичта към детето. „Ако трябваше да играя вечно едно и също, не знам дали щях да съм все още в това поприще. Аз съм човек, на когото много бързо някои неща могат да му омръзнат“, откровена е Силвия Петкова. Като малка тя е живяла 2-3 години в Кипър, където баща й е бил треньор по плуване, но днес почти няма спомени от ранното си детство и е забравила гръцкия. Но ясно си спомня необузданото си тийнейджърство: „Въобще не ми се учеше, постоянно исках да съм навън с приятели, не спирах да се моля на нашите да ме пускат на детска дискотека. Бях купонджийка и най-бойната в училище, за да си нямам проблеми с по-големите“. В зората на живата реклама у нас Силвето започва да се занимава с промоции на различни продукти и усеща, че общуването с хора и благородната манипулация й се удават. Така открива какво иска да прави като порасне и в 12-и клас естествено стига до младежката театрална школа на Петър Върбанов, а след това – и до класа на проф. Здравко Митков в НАТФИЗ. „Професорът много бързо ме свали на земята, когато бях яхнала ветровете. Всеки семестър искаше да ме къса, прилагаше специална тактика спрямо мен – беше видял, че се правя на много отракана и разбираше, че това по-нататък ще ми пречи. Първия семестър някои колеги показаха 1 етюд и с него се явиха на изпит, а аз бях подготвила 74, никой от които не беше одобрен от него. Нищо от това, което правех, не му харесваше. Борбата беше изобщо да завърша“, признава си днешната звезда. В края на следването състудентите й дават типичната витизчийска титла за висше актьорско майсторство „Най-най-най“. „Но собственият ми професор така и не ме оцени никога...гласно“, добавя тя. Със Зоран Силвия се познава от Академията, после той я режисира в „Революция Z” и „Под прикритие“. „Имаше моменти на взиране очи в очи, в каквито си казваш: тук има нещо, нещо става... Но явно и двамата не сме били готови и сме се спирали. Докато веднъж не се засякохме в един бар след снимки. Той застана до мен, 10 минути се гледахме, без да промълвим дума. Сякаш всичко спря, започна да ми се вие свят. Само попитах: „Идваш ли с мене?“. Той каза „Да“, хванахме се за ръка и повече никога не се пуснахме. То е магия, не можеш да го облечеш в думи“, вълнува се и днес актрисата. За нея Зоран е олицетворение на истинския стабилен мъж, а тя е свикнала да се бори и да се справя сама, така че в прегръдката му някак успява което дотогава рядко й се е случвало. Месец след онази среща двамата вече правят опити за дете. Синът им Сива в момента е на годинка и 9 месеца. „Покрай малкия станах напрегната, искам всичко да е перфектно. А бях усмихната небрежарка, непланираща никога нищо, както дойде, супер лежерно ми течеше животът – нещо, в което Зоран се влюби, обаче аз изгубих. Понякога ми казва: „Къде ми е момичето, в което се влюбих?!“. Но може би е нормално да съм различна, докато се наместят хормоните“, усмихва се чаровницата. До последно двойката не иска да знае пола на бебето, за да не го обременява с очаквания още от майчината утроба. Македонецът обявява името Сива чак в родилното и до ден-днешен с усмивка на задоволство отказва да разкрие на любимата си какво означава. Ако момченцето един ден я попита, тя е инструктирана да му отговори: „Само баща ти знае“. Петкова обаче прави собствено проучване и установява, че това е другото название на бог Шива, който властва в множество религии и култури. Друг бонус е, че фонетично прилича на името на нейната скъпа баба – Силва. Актрисата е наясно, че битовизмите не ще подминат и нейното семейство, така че е по-добре да пробва да извлече удоволствие и от тях. Казва, че след излагацията в „Черешката на тортата“ е преоткрила готвенето и понастоящем е майстор даже на телешкото варено. Продължава да издирва и нови бг пиеси, каквито от 8 години представя със свои колеги в инициативата „Театър на бар-стола“. Убедена е, че в писането има смисъл.", "date": "2018.10.06", "title": "Талант, лунички, пиърсинг на езика, или коя е Силвия?"}
{"url": "https://www.monitor.bg:443/bg/a/view/smiljana-zaharieva-izpja-izlel-e-delio-hajdutin-sys-143-8-decibela-za-gines-zaigrah-se-sys-silata-tolkova-moshtno-izvrja-glasyt-mi-146182", "text": "-Смиляна, на 27 септември атакува Книгата за рекорди на Гинес с мощния си глас, като изпя родопската песен „Излел е Делю хайдутин” и постигна невероятните 143,8 децибела. Кога от Гинес трябва да си кажат тежката дума дали рекордът ти за най-силен женски глас на планетата, изпълняващ песен, е факт? -В момента част от файловете, които са задължителни за изпращане до Гинес, ги получих. Трябват ми още два документа и необходимите придружителни писма, които трябва да изпратя. От Гинес ми поставиха условието микрофонът да е отдалечен от мен на 2,5 метра и да е поставен на 1,5 м височина, независимо където и да се направеше. Уредите отчетоха 113,8 децибела. Има формула за изчисляване на загуби в далечината. С 6 децибела намалява силата на гласа ми на всеки половин метър. Ако микрофонът е на 2,5 метра отстояние от мен, реално от устата ми до уреда аз губя 30 децибела. Като се пресметне степента и силата на разсейване на звука за тези 2,5 метра, то те се равняват на 143,8 децибела. -И от Гинес в какъв период от време трябва да кажат тежката си дума? -Пише две седмици, но имат и една друга стратегия за отговор – 12 седмици. Сега не знам, защото аз никога не съм попълвала този вид формуляр и не знам до колко време ще изпратят отговор. -А имаше ли техен представител на изпълнението? -Не, нямаше. Те уважават нашата експертност. Имаха условия към вида на залата, на шумомера – да е от най-висок клас. Осигуриха ми го от Службата за трудова медицина „Макао. Ако бях взела шумомер от друга марка, нямаше да ми приемат измерването. Проучих колко струва такъв шумомер и разбрах, че е 7 500 евро. В момента, в който отидох при тях, не се подвоумиха и за секунда дали да участват в този проект. Не ми поставиха финансови условия. От Гинес ми казаха да пея или на открито обществено място, на което външният шум да е под 60 децибела, или в звукозаписно студио, като тогава микрофонът трябва да е отдалечен на 2,5 метра от мен. При което аз реших, че външното място може да е в планина. Но ако има вятър, проектът пропадаше. Все пак събираш огромен екип във външна среда и не знаеш как времето ще се заиграе с това. Друго условие беше да не впръсквам нищо в гърлото си един час преди опита за Гинес. Аз реших дори да не пия нищо, дори вода, та минаха два часа, докато приготвим всичко. -Защо е толкова важно да докажеш, че имаш най-мощния женски глас в света? -Всичко тръгна от една шега, която започна да се разраства в най-различни диамантчета. Близките ми забелязаха силата на гласа ми. Мислех да пея с 3 или с 10 гайди. Купих си шумомер и видях, че има резон да мисля в тази посока. Бях до италианския град Матера и когато се върнах, казах на семейството си „Реших да не е с 5 или с 10 гайди, а да е със 101”. Те ми отвърнаха – „А, не, това е абсолютна лудост. В никакъв случай”. При което на 25 септември 2016г. направихме със „101 каба гайди” запис на Античния театър. Община Пловдив ми оказа сериозна подкрепа да ползвам Античния театър. Този запис го изпратих в Гинес, като не предполагах, че ще вляза в полемика. С моя децибелметър изчислих 130 децибела звук. При покана от национална телевизия за предстоящо участие в НДК по един много интересен проект, в 9,30 часа сутринта моят децибелметър ми показа 131,7. Много се изненадах. Писах на производителите и се оказа, че уредът ми е до 130 и че съм влязла в неговата техническа грешка. Това ме накара да тръгна в такава посока, за да продължа това измерване. В апликационната форма, която попълних в Гинес, те харесаха идеята. Поставиха и условието да надхвърлям 110 децибела. А в същото време звукът, който е в главата на човек, е с 10 децибела по-силен. -Как издържаш на тази сила на гласа си? Не те ли заболява главата? -На 27 септември вечерта, след изпълнението за Гинес, усещах трептене в главата си, което не знаех как да успокоя. Не съм се научила на тази сила. Правех нещо вкъщи и ми текна кръв от носа. Лекарката ми каза: „Добре, че така се е случило, защото си могла да направиш инсулт”. Направих преди време един много интересен проект в НДК. Странното беше, че никога не бях пяла в зала, пълна с хора със затворени очи. Преди да изляза на сцената, им беше обяснено, че ще им бъде заснета тяхната настройка на енергийно ниво преди моето пеене и след. Оказа се, че всички участвали в проекта, са с подобрени изменения на аурата си само след една песен. -Коя песен им изпя? -Исках точно тогава позволението на Валя Балканска да изпея „Излел е Делю хайдутин”, но първо изпях „Момне ле мари хубава”. Всъщност няма значение коя песен съм изпяла и дали тя е разпознаваема, или не. Важни са вокалите. Владимир Бехтерев е написал много по темата, че всеки един вокал има значение върху даден човешки орган. Така например „а”, „о” или „и” активират сърдечната дейност. Оттам произлезе и новаторския ми авторски проект за звън, интервали и вокал. У нас имаме чанове и затова аз направих звън, чрез чанове. Подредих ги в тонова редица с основните тонове. Прочетох, че Петър Дънов е определил, че всеки един тон определя емоционална характеристика, енергиен център, цветове. Замислих се кога и как въздействам на хората, така че всички или идват при мен с насълзени очи, или настръхнали. Свързахме се с японски учен, който има проект и доказва, че родопската музика лекува. Той идва и събира автентичен фолклор от село Давидково, прави го на диск и поставя в две различни стаи хора. В едната стая звучи родопска песен, а в другата стая – различна музика. Тоест, подлагане на слуха, чрез вибрацията на музиката. След определено време хората в стаята с родопската музика са показали невероятно подобрение. -А Валя Балканска знаеше ли, че на 27 септември ще пееш „Излел е Дельо хайдутин”? -Не. Аз избрах тази песен, защото в нея се чувствам добре и тези вокали съм ги разработила добре, като звукоизвличане. -А пееш ли си вкъщи, когато например вършиш обикновена домакинска работа? -Напоследък – да. И като че ли има едно такова желание музиката да излезе. Имам едно усещане, като на задръстване. Все едно една чаша си я напълнила и трябва да я поизсипеш малко. -А как се отнасят близките ти към мощния ти глас? Не ти ли правят забележки? -Не. Изцяло ме подкрепят. В естественото си говорене, не мисля, че съм във високите децибели и никой не предполага, че това говорене ще предизвести такава сила. Всички проекти, които са осъществени до момента, са факт, благодарение на семейството ми. А не чрез взети средства от другаде. -Какво си завършила? -Средно музикално училище в Широка лъка, а след това Музикалната академия. След това – „Големите български гласове”. Основен вокален педагог през целия ми път на развитие бе Анка Кушлева. -Работата ти в момента свързана ли е с музиката? -Не, за съжаление. Помагам на мъжа ми във фирмата. Занимаваме се с туризъм. Преди 25 години имах преломен момент. В развиваща се кариера, когато вратите на европейските и световни сцени бяха отворени за мен, имах семейство и дъщеря. При едно от дългите турнета, връщайки се вкъщи, тя не ме позна. Това бе пределът, който посрещнах със сълзи. Преосмислих. Дадох си сметка, че гласът е даденост, но друга е посоката. И спрях. Дотолкова спрях, че през всичките тези години и музика не съм слушала. Нито пък съм изкарала тон от себе си. -А какво те „отключи”, за да започнеш отново да пееш? -Може би децата пораснаха. Може би се заиграх отново с тази сила, която вече бе видна за мен. Близките ми ме окуражиха, че и те я чуват, не само аз. Толкова мощно извря…Винаги, когато ходя в чужбина, а аз доста пътувам, винаги си намирам такива акустични моменти и наблюдавам как хората, имам доста любителски записи, как реагират. Едно от изпълненията ми бе в град Петра, Йордания. Гласът ми минаваше, като нишка, из камъните. Няма да забравя вълнението на хората, българите, около мен. Но това изригване на българската песен, там, някъде между камъните, на чуждото място, разберете, не е имало човек, който да не го видя, да не забърше сълза. В пустинята съм пяла, при едни бербери. Хванахме се всички, целият самолет, хоро играхме в пясъка, на родопската песен. Друго от всичките ми стремглави желания да пея бе в Ирландия. На свещения хълм Тара, бях помолена от Моника Балаян да запея в сътворената от 130 човека жива осмица. Там това го преживя Ганета Сагова и написа в списание 8. Изобщо такива емоционални и хубави моменти. -Благодаря за интервюто. От целия екип на „Телеграф” ти пожелаваме успех с Книгата на рекордите на Гинес!", "date": "2018.10.06", "title": "Смиляна Захариева изпя „Излел е Дельо хайдутин” със 143,8 децибела за Гинес:„Заиграх се със силата, толкова мощно извря гласът ми”"}
{"url": "https://www.monitor.bg:443/bg/a/view/ne-natiskajte-spirachka-i-ne-vyrtete-volana-pri-akvaplaning-146178", "text": "Независимо от метеорологичните условия, често ни се налага да пътуваме и през есента, дори когато времето е лошо. Мокрите от дъжд пътища са предпоставка за опасен аквапланинг. Ето няколко лесни предпазни мерки, които могат да ни осигурят безопасно и спокойно пътуване. Аквапланингът е реална заплаха в есенното време. Когато протекторът на гумата не може да изтласка цялата вода, която се намира между гумата и пътя, се губи взаимодействието между двете и сцеплението изчезва. Ако автомобилът ви попадне в аквапланинг, е важно да запазите спокойствие. Махнете крака си от педала за газта и натиснете съединителя. Не използвайте спирачка и не въртете волана. Когато намалите скоростта, сцеплението може да се върне внезапно. Когато това се случи, гумите трябва да са в изправено положение и да сочат в правилната посока, а не към насрещното платно. Можете лесно да намалите риска от аквапланинг дори преди да седнете зад волана. Първият начин е да проверявате редовно дълбочината на протектора на гумите си и да сте сигурни, че те са в добро състояние. Износените гуми изтласкват водата много по-малко, тъй като протектора вече няма нужния капацитет да събира водата. Според закона, минималната дълбочина на протектора е 1,6 мм, но трябва да имате предвид, че гумите губят свойствата си за предотвратяване на аквапланинг още при 4 мм. Износените гуми попадат в аквапланинг при скорост от 75 км/ч. По време на тест най-добрата нова гума е попаднала в аквапланинг при скорост 85 км/ч. Освен да следите дълбочината на протектора, е нужно да проверявате и налягането в гумите. Ниското налягане увеличава риска от аквапланинг. Проверката и евентуалното напомпване на гумите са важни мерки за безопасност, които няма да ви струват нищо в най-близката бензиностанция. Можете да предотвратите аквапланинг и докато сте зад волана. Най-важното нещо е да поддържате правилна скорост по всяко време. На пътя никога не разчитайте сляпо на технологиите и не вземайте ограничението за скорост като минимална стойност за движение. Дори и новите гуми може да не са в състояние да предотвратят аквапланинг, ако шофирате твърде бързо в проливен дъжд. Най-важната предпазна мярка, която шофьора може да приложи, е да съобрази скоростта спрямо ситуацията и метеорологичните условия. При силен дъжд трябва да намалите скоростта си с 15-20 км/ч, за да позволите на шарката на протектора да премахне цялата вода между гумата и пътната настилка. Когато времето е дъждовно си предвидете повече време за път, за да премахнете какъвто и да е натиск да карате по-бързо. Много е важно да спазвате правилна дистанция за безопасност от другите коли, тъй като мократа настилка увеличава спирачния път. Бъдете внимателни и със самата пътна настилка. Както знаем, пътищата се износват и се появяват дупки и коловози, които могат да са много дълбоки. Ако има коловози, не карайте в тях, тъй като те събират вода. Много по-безопасно е да шофирате до коловозите, отколкото в тях.", "date": "2018.10.06", "title": "Не натискайте спирачка и не въртете волана при аквапланинг"}
{"url": "https://www.monitor.bg:443/bg/a/view/ochakvat-lek-deficit-na-pazara-na-kakao-146183", "text": "Световният пазар на какао в скоро време ще започне да изпитва лек дефицит на какао, съобщи Bloomberg. Прогнозите са за недостиг от около 50 000 т. През май се смяташе, че ще за сезон 2017-2018 г. ще има излишък от около 10 000 т, при 349 000 т за миналата реколтна кампания 2016-2017 г. Сега общото производство в света ще е с 3,3% по-малко и ще достигне 4,587 млн. т, но преработката на суровината ще се увеличи с почти същия процент до 4,531 млн. т. През последните 2 години се наблюдаваше свръхпредлагане на какао и това доведе до спад на цените. За това  най-големите производители на суровината Кот д'Ивоар и Гана търсят начини да ги стабилизират. Двете страни имат намерение да се договорят за обемите и сроковете на износ на ядки от какао за следващия сезон 2019-2020 г. Гана планира да изкорени 400 хил. хектара насаждения с какао, а Кот д'Ивоар - около 300 хил. хектара. През миналата година на първо място на човек от населението по потребление на шоколад е Швейцария. Всеки жител на богата алпийска държава консумира на година средно по 8,6 кг. На второ и трето място са Австрия (с 8 кг) и Германия (със 7,7 кг).", "date": "2018.10.06", "title": "Очаква се лек дефицит на пазара на какао"}
{"url": "https://www.monitor.bg:443/bg/a/view/tri-ministerstva-populjarizirat-evrosubsidiite-146181", "text": "Популяризират възможностите за изпълнение на проекти чрез финансови инструменти в ключови направления чрез Оперативна програма „Региони в растеж“ 2014-2020 г. Министерството на регионалното развитие и благоустройството, като управляващ орган на европейската програма, организира информационна кампания за популяризиране на инвестициите в туризма и градската среда, предоставяни чрез финансови инструменти по програмата в рамките на специални информационни дни в редица градове на страната. В нея ще се включат и експерти от министерството на културата и министерството на туризма.  От 11.00 часа в Заседателната зала на Общинския съвет ще се проведе информационна кампания за популяризиране на инвестициите в туризма и градската среда с участието на заместник-министъра на регионалното развитие и благоустройството и ръководител на Управляващия орган на ОПРР Деница Николова, представители на Министерството на културата, Министерството на туризма, „Фонд мениджър на финансовите инструменти в България“. За участие в информационните дни са поканени кметове на общини, допустими за подкрепа по програмата, участници в Регионалните съвети за развитие, представители на работодателски и синдикални организации, неправителствени организации, културни институции и туристически сдружения. Участие могат да вземат и представители на бизнеса и частните инвеститори. Целта на кампанията е всички заинтересовани от програмата да получат разяснения на място за  възможностите за финансиране на туристически обекти и обекти, генериращи приходи в сферата на културата, спорта и други атракциони в рамките на градовете с финансиране и подкрепа на ОПРР. Припомняме, че на 20 септември 2018 г. бяха подписани Оперативните споразумения между Фондовете за градско развитие – финансови посредници по Оперативна програма „Региони в растеж“ 2014-2020 и „Фонд мениджър на финансовите инструменти в България“ ЕАД. С това Управляващият орган на ОПРР дава реален старт на инвестициите, заложени за изпълнение чрез финансови инструменти в ключови направления на Оперативна програма „Региони в растеж“ 2014-2020. Посредниците, които управляват средствата за Фондовете за градско развитие са: За Южна България - Обединение ДЗЗД „Фонд за устойчиви градове“, което включва ОББ, Фонд ФЛАГ, Фонд за устойчиво градско развитие и Българска консултантска организация, с финансов ресурс в размер на 220,5 млн. лв., от които 135,5 млн. лв. са от ОПРР 2014-2020 и 85 млн. лв. съфинансиране от обединението. За гр. София - Обединение ДЗЗД „Фонд за устойчиви градове“, с финансов ресурс в размер на 142,4 млн. лв., от които 87,4 млн. лв. от ОПРР 2014-2020 и 55 млн. лв. съфинансиране от обединението; За Северна България - „Регионален фонд за градско развитие“, собственост на Сосиете Женерал (мажоритарен акционер), Елана Инвестмънт, Елана Холдинг и Болкан Адвайзърс, с финансов ресурс в размер на 210,4 млн. лв., от които 130,4 млн. лв. от ОПРР 2014-2020 и 80 млн. лв. съфинансиране от Фонда за градско развитие. Финансовите посредници ще инвестират предоставеното от ОПРР 2014-2020 финансиране и своя собствен принос в допустими проекти по програмата в следните направления: градска среда, спортна и културна инфраструктура, енергийна ефективност в еднофамилни жилищни сгради и студентски общежития, зони с потенциал за икономическо развитие и интегриран градски транспорт, както и обекти на културното и религиозно наследство от национално и световно значение. Финансовите продукти, предлагани на крайните получатели от ФГР, ще бъдат заеми и вградени гаранции, насочени към голям брой потенциални бенефициенти: общини и общински предприятия, частни компании, публично-частни партньорства и др., като по част от направленията за подкрепа по оперативната програма е предвидено комбиниране на финансови инструменти с безвъзмездна финансова помощ в рамките на две отделни операции на ниво проект.", "date": "2018.10.06", "title": "Три министерства популяризират евросубсидиите"}
{"url": "https://www.monitor.bg:443/bg/a/view/mladen-marinov-lipsa-na-sredstva-i-stari-koli-sa-prichinite-za-katastrofite-146188", "text": "Вътрешният министър Младен Маринов разкри защо се избиваме на пътя.  Той посочи няколко причини, които събрани водят от проблемите. \"Единият проблем e чисто финансов, тъй като за изграждане на пътищата са необходими много средства. Другият проблем са превозните средства, по-голямата част от които са стари и неотговарящи на условията. Третият много важен проблем е поведението на водачите, на които по някакъв начин им се внушава, че всичко друго е виновно, но не и самите те и това трябва да се промени\", каза той. Според него ще има по-добър контрол, ако Законът за движение по пътищата се раздели на три - за движението, за пътните превозни средства и за водачите. Попитан къде бърка България в организацията на движението по пътищата, Маринов коментира, че МВР се опитва да отговори на този въпрос, привличайки други институции. \"Наистина има проблеми с пътната безопасност и ние правим всичко възможно да влияем на този проблем. Той касае общата работа на много институции и може би има проблем в координацията. Единият проблем e чисто финансов, тъй като за изграждане на пътищата са необходими много средства. Другият проблем са превозните средства, по-голямата част от които са стари и неотговарящи на условията. Третият много важен проблем е поведението на водачите - по някакъв начин им се внушава, че всичко друго е виновно, но не и самите те и това трябва да се промени\", каза още Маринов и посочи, че хората трябва да разберат, че съдбата е в техните ръце, защото според статистика в 96% от случаите катастрофите са по вина на водачите. \"Основната ни дейност е да засилим контрола. Част от техническите средства вече са закупени и дават своя принос. Следващата стъпка е да изградим единен център за обработка на нарушенията, което ще повиши с 50% ефективността на тези средства\", каза още министърът. На въпрос дали има ефект от увеличаването на глобите по пътя, той отговори, че само по себе си то е добро, но трябва да е в комплекс от действия. \"Ако глобата е висока, но няма гаранция, че тя ще бъде платена, няма смисъл от нея. Трябва да има неотменност на наказания - т.е. ако някой е нарушил, той трябва със сигурност да си поеме отговорността\", каза Маринов. Той посочи, че се работи в посока разделяне на закона за движение по пътищата на три - за самото движение по пътищата, за пътните превозни средства и за водачите. \"Така ще се разделят по-добре отговорностите за контрола, за да може да има ясни институции, които да стоят зад тези отговорности. Идеята е да освободим ресурса на МВР да върши точно тази работа, за която се изискат полицейски правомощия, а именно контрол на пътя, контрол на водачите и т.н.\", коментира вътрешният министър. Попитан дали е за или против идеята за видео регистратори във всяка кола, Маринов отговори, че я подкрепя. \"Така ще се избегнат много конфликти с останали участници в движението и ще помогне на нас като органи, които обслужват местопроизшествия. Мисля, че това ще действа дисциплиниращо на шофьорите, но законодателят ще реши\", коментира той.", "date": "2018.10.06", "title": "Младен Маринов: Липса на средства и стари коли са причините за катастрофите"}
{"url": "https://www.monitor.bg:443/bg/a/view/pochina-monserat-kabaje-146184", "text": "Испанската оперна звезда Монсерат Кабайе почина на 85-годишна възраст, съобщи Би Би Си.   Известното сопрано е издъхналa тази сутрин в болницата \"Сант Пау\" в каталунската столица, където бе хоспитализирана през септември заради продължаващи от години здравословни проблеми. Тя получи сърдечен удар през 2012 г. и оттогава имаше проблеми с възстановяването. Мария де Монсерат Вивиана Консепсион Кабайе и Фолк е родена в Барселона на 12 април 1933 година в семейство на фабричен работник. От детството си проявява интерес към музиката и се увлича по пеенето. Изучава музика и вокал в Консерваторията Лисеу в Барселона, където се дипломира със златен медал през 1954 година. След като завършва образованието си, Монсерат Кабайе заминава за Италия, а след това се озовава в швейцарския град Базел. В Базелската опера тя дебютира с ролята на Мими в операта на Пучини \"Бохеми\". През 1958 г. пее във Виенската Щатсопера, а през 1960 година за пръв път стъпва на сцената на Миланската скала. Прославилата се със своето сопрано и белканто Монсерат се сдобива със световна известност през 1965 година, когато замества американката Мерилин Хорн в постановката на операта \"Лукреция Борджия\" в Карнеги хол в Ню Йорк. През 1970 г. Тя изпълнява една от най-успешните си партии - Норма, в едноименната опера на Винченцо Белини. В репертоара на Кабайе са включени повече от 125 оперни партии. Тя си спечели прозвището \"сеньора сопрано\" и пя на най-престижните оперни сцени - \"Ковънт гардън\" в Лондон,\"Метрополитън опера\" в Ню Йорк, \"Гранд опера\" в Париж. Успешно гастролира и в концертни програми. Работила е с най-успешните оркестри и диригенти на планетата - Ленард Бърнстейн Херберт фон Караян, Джеймс Ливайн, Джордж Шолти и др. Пяла е с оперни величия, като Пласидо Доминго, Лучано Павароти, Алфредо Краус. Кабайе подпомага кариерното развитие на Хосе Карерас, който през 1970 година дебютира в партията на Флавио в операта \"Норма\". Певицата обръща внимание на младия тенор и Карерас става един от любимите й партньори, с когото пеят заедно в над 15 опери. Монсерат Кабайе е печелила няколко награди \"Грами\", включително и за най-добро вокално соло през 1969 г. През 1988 г. тя издаде съвместен албум \"Barcelona\" с вокалиста на група Queen Фреди Меркюри.", "date": "2018.10.06", "title": "Монсерат Кабайе отиде при Фреди "}
{"url": "https://www.monitor.bg:443/bg/a/view/hiljadi-obsadiha-hram-zaradi-chudotvorna-ikona-ot-ukrajna-146185", "text": "Хилядно множество буквално обсади обновения старозагорски храм „Свети Николай Мирликийски“ от ранните съботни часове, за да се докоснат миряните до чудотворната икона  на пресветата Богородица „Скоропослушница“, която пристигна от манастир край украинския град Ананиев.   Хилядно множество буквално обсади обновения старозагорски храм „Свети Николай Мирликийски“ от ранните съботни часове, за да се докоснат миряните до чудотворната икона  на пресветата Богородица „Скоропослушница“, която пристигна от манастир край украинския град Ананиев. Тя е изписана през 1893 година в атонския манастир „Свети великомъченик Пантелеймон“, където след освещаването й в Дохиарската света обител е отпътувала за Украйна през 1915 година.  Чудотворницата бе пренесена в петък с литийно шествие, водено от старозагорския митрополит Киприан и украинският му колега Сергей. Владиката Киприан посрещна на входа на епархията патриарх Неофит, който в събота откри научна конференция, посветена на 180-та годишнина от рождението на първия старозагорски владика  Методий Кусев. Сред предварително обявените докладчици на форума бе и внезапно починалия в началото на седмицата декан на историческия факултет при великотърновския университет проф. Иван Тютюнджиев. Недовършеният доклад бе представен от негов ученик.Специален знак на благодарност за заслугите му получи патриарх Неофит от старозагорските старейшини в хода на празничното им заседание, орден на името на свети апостол Карп пък бе присъден от митрополията на градоначалника Живко Тодоров.При посрещането на патриарха в сградата на общината пръв ръка му целуна 5-годишният Максим от неделното училище при храма „Света Троица“. „Паметта за родилите ни в Господа предци и почитта ни към тях са сигурна гаранция за напредъка и благопреуспяването  ни като достойни чеда на Църквата и Родината“, подчерта във встъпителното си слово патриарх Неофит. Седем момченца ще бъдат кръстени от патриарха в храма „Свети Николай Мирликийски“ на 7 октомври, кръщенето е в рамките на провеждащата се за втора година кампания „Направи го за България“.Сред младенците, които ще бъдат въведени в лоното на православието от патриарха в Града на липите е и малкият Васил, първородният син на Андрей Арнаудов и манекенката Емануела.Масовото кръщене ще се проведе в общо 11 български града.", "date": "2018.10.06", "title": "Хиляди обсадиха храм заради чудотворна икона от Украйна"}
{"url": "https://www.monitor.bg:443/bg/a/view/remontirat-bykingamskija-dvorec-146186", "text": "Британската кралица Елизабет Втора ще освободи личните си стаи в Бъкингамския дворец през 2025 година в рамките на 10-годишния ремонт на зданието, предава Ройтерс. Реконструкцията има за цел да не се допусне в двореца катастрофично бедствие от рода на пожар или наводнение. Дворецът е в процес на възстановителни работи на стойност 369 милиона британски лири (481 милиона щатски долара). По време на ремонтите, стартирали миналия април, ще бъдат сменени старата и опасна електрическа инсталация и бойлерите. Към края на ремонтите, предвиден за 2027 година, кралица Елизабет и съпругът ѝ принц Филип ще трябва да освободят апартаментите си в северното крило на двореца през 2025 г. в продължение на около две години. \"Нейно Величество е много прагматична и възнамерява да остане в двореца. Тя само иска да знае предварително къде точно може да бъде настанена\", посочва Ройтерс.", "date": "2018.10.06", "title": "Ремонтират Бъкингамския дворец"}
{"url": "https://www.monitor.bg:443/bg/a/view/francija-ozadachena-ot-izchezvaneto-na-shefa-na-interpol-146187", "text": "Франция е озадачена от изчезването на президента на Интерпол Мън Хунвей, за когото бе съобщено, че е изчезнал след пътуване от Франция в неговия роден Китай, съобщи френското вътрешно министерство, цитирано от Ройтерс. Централата на международната полицейска организация се намира във френския град Лион. \"Продължаваме контактите с китайските власти. Франция е в неведение относно положението с президента на Интерпол и сериозно загрижена от заплахите, получени от неговата съпруга\", се казва в съобщение на министерството тази вечер. Семейството на Мън няма вести от него от 25 септември, добавя министерството, посочвайки по-ранна дата от съобщената по-рано от полицейски източници дата 29 септември. Според министерството съпругата на Мън, която се е свързала с полицията в Лион , казала, че е получила заплахи по телефона и в социалните медии. По случая е започнало разследване. Според надеждни източници, цитирани от Франс прес, Мън Хунвей е заминал за Китай със самолет от Стокхолм. Днес хонконгският вестник \"Саут Чайна морнинг пост\", цитиран от Ройтерс, съобщи, че президентът на Интерпол е разследван в родината си. Вестникът се позовава на анонимен източник, според когото 64-годишният Мън е бил отведен за разпит веднага след кацането на самолета, с който пристигнал на 29 септември. Информация за това, къде се намира в момента и какви са били основанията за разпита, не се съобщават, както и каква е била целта на пътуването му до Китай. Мън е президент на Интерпол от 2016 г. Той все още фигурира като заместник-министър на сайта на министерството на обществената сигурност на Китай, но според \"Сайт Чайна морнинг пост\" е изгубил през април мястото си в Централния комитет на комунистическата партия.", "date": "2018.10.06", "title": "Франция озадачена от изчезването на шефа на Интерпол"}
{"url": "https://www.monitor.bg:443/bg/a/view/da-obichash-penelope-146066", "text": "Пенелопе Крус ни учи как „Да обичаш Пабло“ в последния филм с партньора си на екрана и в живота – Хавиер Бардем, където той се усмихва ехидно под мустака на наркобарона Ескобар. В реалната любовна история на испанския еквивалент на Бранджелина обаче нещата стоят обратно. Актьорът дълго време е търсил формулата за спокоен живот с красавицата, от чийто огнен темперамент настръхвал целия. Но не в добрия смисъл на думата. Негови холивудски колеги като Мат Деймън, Никълъс Кейдж и Матю Макконъхи, главоломно са се провали в укротявнето на опърничавата Пенелопе. „Боже, тя е толкова неукротима. Наистина ли искам това? Тя има огнена кръв и изключителна страст към всеки аспект от живота“, разказа отдавна в интервю Бардем. Малко известен е фактът, че всъщност двамата си партнират в дебютния за кариерата на Пенелопе филм – Jamón Jamón ( б. а. - Шунка, шунка). Испанската романтична комедия датира от 1992 година, а главните роли са поверени именно на Крус и Бардем. Там тя скача в кожата на бедно момиче, което шие мъжко бельо, а неговият герой е бикоборец, който работи и като модел. Макар първоначално Хавиер да е запленен от персонажа на Пенелопе, той започва връзка с екранната й майка, която е проститутка. По това време чаровната брюнетка е едва на 18 години и Бардем не е обърнал специално внимание на страстната й личност. Съдбата ги събира отново през 2007 година на снимачния сет за хитовия филм на режисьора Уди Алън - „Вики, Кристина, Барселона“. Историята за любовния триъгълник на художник с две американки, който се увеличава с един ъгъл при пристигането на бившата му съпруга, е приета възторжено от критиците и публиката. Артистът е пресъздаден от Бардем, а негова муза е откачената му бивша, изиграна от Пенелопе. С участие в лентата се разписва и холивудската красавица Скарлет Йохансон и в медийното пространство тръгват слухове, че тя е откраднала сърцето на Хавиер. Още по време на снимките на филма става ясно, че Йохансон е във връзка с Раян Рейнолдс, което отвлича вниманието от реално заформилата се двойка в работния процес – Крус и Бардем. През следващите няколко години двойката пази ревностно личния си живот от зоркия поглед на папараците. Звездите многократно са улавяни по време на интимни срещи и дори как разменят целувки, но нито един от двамата не признава да връзката. отсича при всеки въпрос относно отношенията им Пенелопе. Първият им официален дебют заедно е на червения килим по време на церемонията за раздаване на наградите „Оскар“ през 2010 година. Същия юли Крус и Бардем си казват заветното „да“ на тайна церемония на Бахамите. На сватбата са поканени само роднини и най-близките приятели на звездната двойка. След това те свиват любовното си гнездо в родния град на булката – Мадрид. В началото на 2011 година на бял свят се появява първата им рожба – син. Момченцето носи името Лео Енкинас Бардем. В същия ден знаменитият татко има двоен повод за радост, тъй като получава номинация за „Оскар“. Дълго време актьорите крият и детето си от любопитните таблоиди. \"Говоря за сина си постоянно. Даже с непознати на улицата. Това е любимата ми тема за разговор. Може би ще се снимам в един-два филма на година, но не повече, сега имам други приоритети. Никога не отивам на място, където към мен ще има голямо внимание. Отивам право на другата страна. гласи един от малкото публични коментари на гордата майка за сина й. На 22 юли 2013 година Пенелопе и Хавиер се сдобиват и с дъщеричка – Луна. Когато наследниците им поотрасват, Крус и Бардем често ги водят на снимачния сет, за да видят те с какво си изкарват хляба мама и татко. Сред любимите им спомени е семейна среща на кораба на знаменития Джак Спароу, по времето когато Бардем участва в „Карибски пирати: Отмъщението на Салазар“. „Да са на истински кораб и да видят канута и хора облечени като пирати... Това беше като посещение на Дисниленд за тях“, обясни пред сп. People носителят на „Оскар“. Дизйнерката Пени Роуз дори зарадва малчуганите със специално изработени за тях костюми на пирати. Вече улегнал, Хавиер е свикнал с лудостта на Крус и дори я намира за много секси. Искрено благодаря на този, който е отгоре и ни гледа за това, че ми даде възможността да бъда обичан\", са последните му думи по адрес на любимата. Или с други думи, научил е какво е да обичаш Пенелопе.", "date": "2018.10.06", "title": "Да обичаш Пенелопе "}
{"url": "https://www.monitor.bg:443/bg/a/view/krasi-georgiev-kojto-bjaga-prez-jivota-146016", "text": "„Качвай се в колата. Ще говорим, докато отиваме към следващата ми задача“. Така „ниският, плешив мъж“, както сам се описва ултрамаратонецът Краси Георгиев, накара на вид невъзможното заради натоварения му график интервю да придобие реални размери. На шофьорското място е физиотерапевтът му Димитрина Сивкова. Той се е разположил удобно на задната седалка до дъщеря й София, на която подава от време на време носни кърпички, за да потуши резултатите от игрите по площадки и в градината. Отиват към студиото, където започва възстановяването на Краси след 55-часовото предизвикателство в Пловдив, в което измина 334,2 км, като част от „Празника на мотивацията“ и в подкрепа на децата с онкохематологични заболявания. В началото на година той изпълни успешно подобно бягане, но за 36 часа. Дори не се е готвил специално за тях. „Готов съм от 1000 години“, казва Краси. Специални тренировки прави само за екстремни условия, като тичане в пустиня или на Полярния кръг. Това не означава, че не се уморява. „И аз съм човек. Разликата е, че аз не спирам“, категоричен е той. Човекът машина с дизелов двигател вместо тяло, връзва за пръв път маратонките преди 14 години, в момент, когато здравословния начин на живот за него се окончава до оцеляване на тялото, подложено на рокедрол начин на живот с всичките му екстри. „Не знаех, че ще тичам толкова много. смее се той. По това време, когато е на 30, е бил с наднормено тегло, отдаден на наркотици, алкохол, цигари и купони. Човек, който цял живот си е мислил, че не става за тичане поради набитата си физика. „Когато се качих на пътеката видях един друг свят. Излязох от фитнеса, запалих цигара и се отвратих от себе си. В този ден оставих всичко, включително старите си приятели, които нямаше да ми позволят да продължа напред“, спомня си той без капка притеснение от пороците, които е загърбил и които няколко пъти са го водили до ръба – я да скочи в Темза, я да види светлината в тунела след две свръхдози. Всичко това се случва в забързания Лондон, където Краси акостира на 22-годишна възраст с мечтата да учи хипноза. Преди това е започнал обучението си по психология в Нов български университет, където бил особено мразен от колегите си, защото обичал да се прави на Фройд. Ходел с брада и пушел лула, а междувременно вярвал, че е втория баща на психоанализата, просто защото с първия са родени на една и съща дата – 6 май. Тръгнал към Острова по проект за работа с деца и 60 паунда в джоба. Проектът свършил, парите също и Краси се озовал за месец и половина на плажа, където се наложило да живее. Случвало му се е дори да яде от кофите, но бил с ясното съзнание, че това е временно състояние, което ще се промени просто защото той искал да живее и учи в Лондон. Пък и бил влюбен в лейди Даяна и Оскар Уайлд. Завършва психология, но така и не стига до специализация по мечтаната хипноза, а започва работа с жертви на насилие – първо като доброволец, а след като се дипломира и като щатен служител. Занимава се с най-тежките случаи на побои и изнасилвания в продължение на 5 години. „Тогава разбрах, че точно тази психология не е за мен“, и приключва с фройдиското си алтер его само, за да се захване с коренно различна професия. Случайността го запознава с френския готвач Уилям, който не говори английски, а Краси не владее френски, но на по чаша уиски намират общ език и шефът го кани да му помага в ресторанта му. Първоначално бели картофи, но кухнята толкова му харесва, че я избира за свое поприще. което означава ставане в 4 ч, отиване на работа в 7 сутринта, блъскане до 1 след полунощ, два часа сън и колелото се завърта отново. Положението излиза от контрол, когато съчетава 19-часов работен ден с диви купони. Пуши трева в продължение на година, но един прекрасен ден установява, че не може да запомни две имена и си казва „стига“. След това живее с дилър и помни как в понеделник сутрин „на нашата маса беше като кадър от Белязания, само сядаш и чертаеш“. Бавно, но сигурно се убеждава, че лети към дъното и точно тогава влиза във фитнеса и обръща за трети път живота си. „За 3 месеца свалих 25 кг. И не спрях, тичах всеки ден. Но дойде дилемата – работата или тичането. И избрах тичането“, казва той с убедеността на нобелов лауреат. Завършва спортна диетология в Лондон и започва да работя с хора като комбинира уменията си в кухнята и страстта си към бягането. „Всичко беше онлайн и аз можех да обикалям света и да тичам“, така осъществява пъкления си план за щастлив живот. Стига до консултант на националния отбор по ръгби на Великобритания. Така написано в няколко реда звучи наистина лесно, но за да паднеш и станеш толкова пъти се „изискват топки“, както сам казва ултрамаратонецът. „Трябва да счупиш колелото. Не можеш да достигнеш някъде, където не си бил без да направиш нещо, което не си правил. Как ще го постигнеш с методите, които до сега си ползвал? Работех на 3 места и тичах през нощта. Надъхан ли си достатъчно можеш всичко. Затова правя тези тичания в България, защото ако нисък и плешив тип може да тича 55 часа - всеки може“, наистина добър мотиватор е Краси. Всъщност това е още едно от нещата, с които се занимава професионално. Толкова се пристрастява по маратоните, че започва да влага всичките си пари да пътува и бяга. Завърта глобуса и където му попадне пръста. След всяко състезание остава, за да опознае културата, защото авантюризмът е второто му „аз“. От Бейрут, където яде хумус една седмица, до Камбоджа, където живее и вечеря с местните 3-4 месеца. Първият му маратон е в Единбург, Шотландия през 2004 г. До момента той има над 60 маратона (42 км) и 30 ултрамаратона (над 100 км). През последните 10-ина години Краси е участвал в състезания по бягане на ултра-дълги разстояния на места от Арктика до будиските монаси в Азия и масайските племена в Източна Африка. Имал е късмета да е сред малкото хора, завършили един от най-известните и тежки маратони - Badwater (217 км в Долината на смъртта в САЩ), Marathon Des Sable (240 км бягане из мароканската пустиня с всичката необходима екипировка и храна на гръб), както и ултрамаратона Brazil 135+, който се провежда в южноамериканската джунгла и е с дължина 257 км. „Беше -55 градуса. Имаш шейна, в която е всичко, за да оживееш 10 дни. Преди да започнеш се разписваш, че твоите близки няма да съдят организацията, ако нещо стане. Толкова е тежко, че участниците се канят, не може просто да се запишат“, спомня си Краси. Ясно помни и как през цялото време е бил премръзнал. И гладен. Трябваше да ям по 20 000 калории на ден, защото 5000-6000 отиваха само да затопля тялото си“, накратко нахвърля едно от най-запомнящите се бягания и мисълта му полита веднага към Боян Петров и какви ролеви модели трябва да се възпитават в децата. „Днес децата си правят идоли. А за мен идол е учителката на 2Б клас. Днешните деца са много...луди и свалям шапка на учителите. Бих тичал 200 часа, но да не съм на тяхно място“, казва през смях истините Георгиев, който има пряк поглед над състоянието на българското училище, заради инициативата „Заедно в час“, в която участва активно. Освен неособено исполинския му ръст и вечното шалче на врата, едно от първите неща, които виждаш в този уникален атлет са двете му татуирани ръце. Оказва се, че след всяко важно за него състезание, той оставя отпечатък по кожата си. От Камбоджа се връща с рисунка на строителя на Ангкор Ват, от Бали се връща с красив пейзаж на лявата ръка, над който стои мисълта на Чърчил „If you're going through hell, keep going“ („Ако преминаваш през ада, не спирай да ходиш“), която пък е изписал след тичането си в Бразилия. Предстои му да увековечи приключението си в Долината на смъртта. Преди няколко години му омръзва Лондон и започва да търси идеалното място за нов дом. Първоначално мисли за Камбоджа, но треньорката му го кани да се присъедини и да й помага в Америка. Така се озовава в Джаксън, Уайоминг и се влюбва в Щатите. „Обадих се на брат ми и му казах да ми прати багажа, защото няма да се върна в Англия. Не изпитвам сантименти към места, но това идва със знанието, че ти си си най-важен. Важно ми е да се чувствам добре със себе си. Вярвам в баланса на енергиите“, казва Краси, който от 1 година отново е „българин“. Завръща се тук именно, защото вижда млади хора с идеи и много енергия. Затова и другата година отново ще бяга в Пловдив. „Искам да направим Деня на мотивацията традиция. Искам да бягам и в малките градове, в Казанлък, Хасково, защо не в Дупница. Но тази зима ще си почина. Отдавна мечтая да запиша курс по грънчарство и ще го направя сега“, смее се Краси. Бягането обаче остава негово ежедневие. Не го сменя за нищо. „Завършил съм психология и мога да твърдя, че един маратон ще ти реши проблемите много по-добре отколкото да идеш за 10 часа да дадеш 1000 лв на някой да те слуша. Затова ме майтапят, че съм си решил проблемите за 10 живота напред“, съветва спортиста, чиято последна инициатива се казва \"Chair UP\" и цели да подобри физическото състояние на хората, работещи в офис.", "date": "2018.10.06", "title": "Краси Георгиев, който бяга през живота"}
{"url": "https://www.monitor.bg:443/bg/a/view/sedmichen-horoskop-za-6-12-oktomvri-146169", "text": "Очертава се чудесен уикенд. Пътувайте, подновете стари връзки, търсете ново място за внедряване и си дайте втори шанс в любовта. Всичко предприето в събота ще тръгне по вода и ще отмие натрупания негативизъм. В неделя е добре да преговаряте с роднини за наследства, а някой ще се сдобие с наследник или ще го зачене на приятно място. И като се събудите в понеделник знайте, че ви чака неприятен, рисков и проблемен ден, в който нищо съществено не бива да се започва. Залива ни чернотата наоколо, а Луна, Слънце и Меркурий ви гледат в опозиция от знака на везните. Като капак може да имате и проблем с Темида. Ако възнамерявате да стартирате нов бизнес и да отворите нов търговски обект направете го на 10-11-и, когато Луна и Меркурий вече ще са в Скарпион, ще дадат възможност да се използват по нов начин стари връзки и стари наследствени помещения. Предстои процес на внедряване в нова среда. Изискванията къв вас ще се повишават, но и парите ще стават повече. Правете всичко по регламент и според изискванията. На 11-и мислете повече за личния си интерес и не допускайте нови хора в екипа и в средата си. Очертават се опити за въздействие и манипулация. Вечерта е време за среща със спонсор. В петък разговорите ви ще са успешни и ще има за какво да почерпите. В този ден не се пълнее, така че отпуснете му края и се наслаждавайте на живота както го разбирате. Планирайте пътувания, приятни срещи с приятели и разговори, които ще променят в положителна посока личния ви и професионален живот. Някой ще намери нова работа, а друг ще привлече отново старата си любов. И в неделя късметът ще работи за вас, ще получавате наградите си за старанията в миналото, ще се радвате на комфорт и може да получите изненадващи предложения. Денят е благоприятен за нови начинания, за огледи на имоти и терени и за покупка на жилище. В понеделник не бързайте с изявите. Чернотата на приближаващото новолуние замъглява реалностите и пречи на обективната преценка на ситуацията. От 10-и и планетата на бизнеса Меркурий ще ви гледа в опозиция от знака на Скорпиона, така че не рискувайте излишно и не приемайте предложения, които не сте проучили. На 9-и ще се събудите с верния усет за това какво е полезно или вредно за вас в ситуацията. Дано послушате вътрешния си глас, защото грешките ви на 9-10-и ще ви излязат солено, ще изискват да давате пари и да правите услуги вместо да получавате такива и да ви служат. Не влизайте в нова среда и не работете в екип. На 10-и и проблемите в любовта ще изкушават родените във втората декада. В петък поне един проблем ще се реши. Планирайте приятелски и роднински срещи. Време е за купон, а не за диети и ограничения. Радвайте се на живота. Съботният ден ви изправя пред препятствия. Плановете ви се променят, налага се да лавирате между желанията на близките и поетите преди ангажименти. Ще ви е трудно и в неделния ден, когато ще трябва да се доказвате дори и да нямате такива намерения. Ограничете контактите и не се изказвайте неподготвени. Движете се по линията на най-малкото съпротивление. Огледайте имоти и терени, помислете за разширение на семейството и бизнеса си. В понеделник се прочистете от всичко вредно и ненужно. Спазвайте диета, ограничете и се избавете от фалшивите връзки. 9-и ще ви даде стимул за едно ново начало и ще освети пътя поне в една важна посока в живота ви. Добре е в този ден да се доверите не само на ума, но и на вътрешното си усещане за хора и ситуации. 10-и е благоприятен за откриване на нов бизнес, за старт на нови производства и търговски инициативи. Добре е да се направят промоции. Рекламирайте се по всички възможни начини. Вечерта е време за любов. Вероятни са зачевания. На 11-и е добре за самостоятелни инициативи. Очертават се опити за въздействие и намеса в личния ви избор. Не го допускайте, не споделяйте много и не работете в екип. Вечерта в живота ви може да се появи чакан благодетел. Обадете се на евентуални спонсори. В петък важното свършете по най-бързия начин и за вечерта планирайте хубав купон. За вас се очертава чудесен уикенд с приятни пътувания, занимания и посещения, но следващите два дни може да се окажат трудни и критични за връзки, дейности, отношения и здраве. Направете си добре сметката и не планирайте важни инициативи за 8-9-и. В събота всяка цел е лесно постижима. Символ на деня е реката от възможности, която криволичи по пътя към морето на големите ви очаквания и надежди. Ще постигнете целта, а в неделя може да попаднете на ценно и благоприятно място, да намерите нов дом за себе си или за децата и да си осигурите нова база за развитие. На 8-и енергията ви е на много ниско ниво. Трудно ще се защитите от агресивните атаки на конкуренцията, така че бъдете внимателни и не провокирайте никого. Не взимайте важни решения, особено под нечий диктат. Родените в първата декада ще са в по-неблагоприятна позиция. Децата излизат от контрол, а и вие трудно контролирате положението. Спазвайте диета, ограничете контактите. На 9-и ще се събудите с ясното съзнание за полезното и вредното. На 10-и е време за стартиране на нов бизнес. Рекламирайте се, участвайте в конкурси, започнете нова работа. Вечерта ще е любовна. 11-и дава шанс на тези, които сами си вършат работата. Преговаряйте без посредници. До петък ще сключите изгодни договори. На 12-и не се пълнее, хапнете на воля. На 6-и с лекота ще излезете от ситуация, която не ви е давала мира и покой. Ще постигнете поне една цел, ще се оправят отношения, които са важни за вас, за личното ви щастие и професионални успехи. Този ден се свързва с водата, която винаги намира изход. В неделя ще разрешите успешно семеен спор. Може да намерите нова база за развитие, а някой ще си намери и ново жилище. Пътувайте, оглеждайте имоти, обекти и терени. В този уикенд съдбата може да ви направи голям подарък. На 8-и, в деня преди точното новолуние тъмните сили се организират и активизират, провалят и най-добрите ни намерения и замисили. Прибързаните ви действия може да ви докарат провали и да ви вкарат в преразход на сили, време и пари. 9-и е ден за размисъл и обмисляне на бъдещите действия. Интуицията няма да ви излъже, следвайте я. От 10-и Меркурий ще ви гледа в нехармонична позиция от знака на Скорпиона. Може да се наложи да се решават имотни и наследствени дела. Предстоят рокади в собствеността, може да прехвърлите имот на децата. 11-и ви среща с неравностойната любов. Вероятни са изневери, а може и да разберете за такива. Противопоказно е за екипна работа, колективът ви подвежда. 12-и е ден за победи, за успешни участия и договаряне с качествени партньори. Диетите са противопоказни, няма да напълнеете, хапнете си на воля. Този уикенд ще ви донесе победи, благоприятни случайности и срещи, които ще променят живота ви в положителна посока. 6-и е ден свързан с реката от възможности и нови варианти. Пътувайте релаксирайте близо до вода. Препоръчителни са водни процедури, сауна и масаж. Всичко предприето ще ви носи успехи, радост и удовлетворение. Протегнете се, целта е на една ръка разстояние. На 7-и действа оздравяваща, облагородяваща и блага енергетика. Денят е чудесен за нови начинания и брокерски сделки. Каквото се посади в земята ще се хване и даде богата реколта догодина. Мислете и действайте в перспектива. В тези два дни изкачвате поне едно стъпало към успеха и личните постижения. Чакайте предложения и направете такива. На 8-и не сключвайте прибързани договори. Всичко предприето ще тръгне накриво и ще обслужва чужди интереси. 9-и определя новите посоки и тенденции. Ден за диагностики. Ще разберете накъде духа вятъра на промяната и в следващите дни ще направите правилен избор. На 10-и е добре да се стартира нов бизнес и ново производство. Направете промоции, вечерта е за влюбените. 11-и е ден на фатално привличане. Да не се работи в екип. На 12-и наблегнете на хубавото похапване и се почерпете след добре свършената работа. Няма да напълнеете. Уредете среща с благодетел. Използвайте този прекрасен уикенд, защото в следващите дни проблемите ще ви засипят, ще остане малко време за вас, за близките и любими хора, за хобито и пътуванията, които искате да осъществите. В събота участвайте в конкурси и състезания, рекламирайте се, опитайте да привлечете спонсори. В неделя застанете на старта на нова лична инициатива, намерете нов дом или се пренесете на ново място за работа и живот. Не тръгвайте на 8-и под флага на големите надежди. Предстои ограбващо силите новолуние във вашия знак. Тъмни и задкулисни сили ще ви пречат да реализирате програмата си за деня и да се изявите на работното място. Неблагоприятно за планирано раждане до вторник сутринта. Каквото се развали трудно ще се оправи. Не си поставяйте тежки и отговорни задачи. На 9-и ще се събудите с ясното съзнание кое е полезно и кое е вредно за вас. Денят е благоприятен за диагностики, за проверка и изпитване на качеството на продукти и услуги. На 10-и Меркурий ще напусне вашия знак и ще отиде да помага в бизнеса на Скорпиона. Използвайте този ден за отваряне на нов търговски обект и за обновяване на производства. На 11-и не работете в екип, уредете си среща с нова любов. 12-и ви носи късмет и шанс за сключване на нови договори. Тези, които се търсят ще се намерят. И най-важното, в този ден не се пълнее. Край с диетите. На 6-и ще имате късмет, ще получавате каквото ви трябва и ще постигате целите си, независимо кой и как ви пречи. Ден на реката от надежди и стремежи, за която няма прегради. Явете се на конкурси, бъдете сигурни, че ще извлечете ползи от всяка среща и проведен разговор. В неделя сте близо до място, където може да работите и живеете добре. Огледайте терени и имоти, капарирайте жилище. 8-и ще се окаже един от най-трудните ви и опасни дни в сатурновата ви дупка. Не започвайте нищо важно, не позволявайте намеси и не подклаждайте конфликти. Бумерангът на агресията се връща. Гонете от съзнанието си натрапчивите мисли и стойте далече от лъжата и фалша в отношенията. На 9-и апетитите се изострят, но не бива да ядеш или да се захванеш с каквото падне. Бъдете избирателни, доверете се на прословутата си интуиция и тръгнете към това, което усещате, че е полезно за вас. И ако в този ден нещо ви се дояде, наблегнете на него до другото новолуние. 10-и е един от победоносните ви дни, в които е пагубно и глупаво да стоите със скръстени ръце. Луна и Меркурий навлизат във вашия знак, а тези двамата ще привлекат публика и нова клиентела към бизнеса, който започвате. Вечерта е любовна за родените около 1-и. 11-и носи опасност от изпадане под чуждо влияние. Но в петък всичко може да постигнете и уредите. Ще се появи спонсор. За другите уикендът ще е прекрасен, но за вас натоварването ще е голямо и отговорностите ще нараснат, за да може близките ви наистина да се чувстват добре и да прекарат приятно. Отделете време за подготовка и проучване на проектите, които ще стартирате от 10-и. Намерете време за работа в градината, каквото се посади ще се хване и даде богата реколта. Желателно е в съботния ден да си върнете дълговете. Посетете хората, на които дължите жестове на внимание и обич. В неделя не сечете дървета. Не се претоварвайте, следете кръвното. До понеделник провеждайте диета. Вероятни са стомашни неразположения. 8-и е опасен и рисков ден. Тъмни сили се опитват да завладеят ума и емоциите ни. Внимавайте с лекарства и стимуланти, нищо сериозно не предприемайте. На 9-и върви тестова програма. До края на деня е добре да вземете важно решение и на 10-и ще направите стабилизираща крачка напред към нови територии на работа и влияние. Добре е в сряда да се отворят или стартират нови обекти дейности и производства. Вечерта любовта е до вас или може да я срещнете в местата, където отивате по работа или за забавление. На 11-и не позволявайте намеси в делата си. Отложеното за петък ще ви донесе късмет, шанс за допълнителни печалби и нови договори. Срещите ви ще са ползотворни. Хапнете на воля, няма да напълнеете. Прекрасен уикенд, в който може да постигнете максималното в ситуацията, в която се намирате и действате. Работата и удоволствията ще носят удовлетворение и ще ви свързват с качествени хора. някой ще уреди имотна сделка, друг ще оправи отношенията с роднини, а трети ще се радва на приятни срещи и посещения. В събота нищо не може да ви спре и ограничи, действайте активно. Сънищата ще ви донесат интуитивно прозрение за бъдещето и за промените, които ви предстоят. На 8-и ситуацията е коренно променена. Може да паднете от високо, ако сте прекалено активни и настойчиви на работното място. Очертават се удари в гръб и подмолни действия, за които може и да не разберете. Бъдете особено внимателни, не носете тежко и не казвайте тежки уми. Не товарете и очите и не извършвайте несвойствени дейности. На 9-и тялото ви дава предупредителни знаци, с което едва ли ще се съобразите. Ден на устата, апетитите се изострят, но точно в такъв ден трябва да сте избирателни в храната. Яжте само това, което ви се дояде. От 10-и Меркурий вече ви гледа в хармоничен аспект, така че сделките може да потръгнат и до вечерта да направите силен скок в бизнеса и работната програма. Тази вечер и любовта върви до вас. На 11-и водете само двустранни преговори. В петък разчитайте на спонсори, подпишете нов договор и хапнете здраво. 6-и е ден за пътувания, за приятелски и делови срещи, за активни мероприятия в посока на отдавна гонена цел. Всичко е на една ръка разстояние и е достижимо. Опитайте пак в местата, където сте получили откази в миналото. Този път може да постигнете целите си. В събота преговаряйте по неследствени и имотни сделки. Ден на духовно прозрение. Контролирайте емоциите, следете кръвното. На 8-и проведете общо прочистване на организма, а и на връзките си от всичко фалшиво. Не яжте нищо алангле, запалете лампите, постойте край огън, нека е светло. В този ден тъмните сили се активизират, така че не предприемайте нищо важно. Конкурентите ви сами ще се елиминират. 9-и е ден за диагностики. Ще се събудите с усещането накъде да вървите и какво да правите в следващите дни. Доверете се на интуицията и няма да сбъркате. На 10-и ще трудно зе родените в първата декада. Някой ще се опита да ви измести от престижна позиция. Вечерта сте на път към изневери, а и може да ви изневерят, ако си позволите отсъствия. 11-и е ден на фатално привличане, на среща която може да се окаже особено вредна за семейните и приятелски отношения. Не се съгласявайте на колективна работа и отговорност. Ще влачите всички на гърба си, ще ви използват. 12-и е ден за подписване на нови договори, за преход в нова среда и на нова робота. Не е време за диети. И докато другите напредват към лични постижения и рекорди, вие ще се изпотите доста през този уикенд, ще се налага да криволичите между желания и възможности и за всичко ще ви трябват повече пари, време или подкрепа. Запазете самообладание, лавирайте внимателно между свои и чужди желания и намерения и ще постигнете целите си. Луната ви гледа в опозиция от знака на Девата. Добре е да се започне прочистваща диета до новолунието. Освободете се от вредни и губещи връзки и не влизайте в нова среда. В понеделник не се включвайте в нови екипи, не приемайте предложения и не правете такива. Тъмните сили направляват личната ни активност и се стремят да ни вкарат в заробващи връзки. Не взимайте кредити и не играйте хазартно. На 9-и интуицията ще ви даде правилната насока, ще почувствате какво е добре да направите, къде да отидете и на каква храна да наблегнете. Едно неприятно чувство ще ви подскаже къде не ви е мястото, какво да не ядете и откъде да бягате бързо. На 10-и правите силен ход, особено ако планирате отваряне на нов търговски обект и рестарт на стопирана дейност. Чакат ви три силни дни, в които ще ударите джакпота на различни нива, ще намерите точните хора и ще срещнете любовта. В четвъртък правите удобни за околните личните си интереси и амбиции. В петък подпишете нов договор. Хапнете колкото ви се яде.", "date": "2018.10.06", "title": "Седмичен хороскоп за 6-12 октомври"}
{"url": "https://www.monitor.bg:443/bg/a/view/imanjarskite-chudesa-na-bylgarija-146157", "text": "Ние, българите, сме шампионите на Европа по иманярство – в страната действа добре въоръжена и организирана армия от иманяри и няма воля тази истерия да бъде овладяна вече 30 години след промените. В това е убеден доц. Людмил Вагалински, директор на Националния археологически институт с музей към БАН и заедно с екипите си – чест потърпевш от техните набези, съсипващи културно-историческото ни наследство. Това е сериозен бизнес с богати покровители, в който се въртят големи пари, но ученият е поразен не толкова от неговите „дилъри“, колкото от привидно нормалните и стабилни професионално хора, които методично ровят пластовете, обсебени от преследването на някаква легенда. При проучването на старинен параклис край Сарафово, Бургаско, преди няколко години археолозите са атакувани от заможен и на пръв поглед напълно разумен господин, който упорито ги убеждава, че с неговите бронзови, медни и златни лъвове. А именно, че са едва ли не в неговия двор и близката околност. Човекът бил изчел всичко за Атлантида, пресял легендите и изчислил мястото. Манията му го държи сезони наред и „разкопките“ в имота му напредват... Друг българин, успешен предприемач в САЩ, се върнал тук и засипал с писма премиера, министрите и шефа на НАИМ, че има сведения къде в Тетевенския Балкан е скрито имането на Вълчан войвода, за когото битуват най-жилавите златотърсачески митове. „Ние се мъчим да бъдем адекватни, да не обиждаме хората, още повече че понякога, знае ли човек, зад такива неправдоподобни истории може да има и зрънце истина и не бива да бъдат зачерквани веднага“, обяснява доц. Вагалински. Затова той все пак изпраща няколко археолози, подсигурени със спелеолози (пещерняци), да проверят на място как стоят нещата. Оказва се, естествено, че няма никакви следи от имането. Нито на Людмил Вагалински, нито на някой от колегите му се е случвало да тръгне по подобна нишка и да направи реално откритие, а не минава и месец, без да им позвънят с такива „сигнали“. Въпросните разкази доказват не друго, а единствено необходимостта да се вярва в чудо... Традиционните иманярски легенди са винаги свързани с някакво злато – дали ще е съкровището на Лизимах в пещерите около Калиакра (пълководец на Александър Македонски, наследил част от неговото богатство и станал цар на Тракия), или на Иван Шишман, заровено някъде си преди битките с турците – няма значение. Има и други любопитни хипотези, част от по-съвременната митология – явявали са се „свидетели“, запознати с това къде взето от тях при отстъплението им от България по време на Втората световна война. Според твърденията им, ако археолозите се вслушат в тях и „разровят“, страната ни ще изплати външния си дълг. Всички ентусиасти носят за доказателство разни документи, надраскани карти, но...всуе. Иманярите почти винаги са крачка пред археолозите, защото се занимават само с това. Прекопали са надгробните могили, проверили са крепостите... „Минават като диво прасе през картофена нива, за да намерят нещо ценно, което да продадат. Някои обаче четат книги, знаят много, ориентирани са, но в крайна сметка го правят за своето лично обогатяване“, коментира доц. Вагалински. Има ли ситуации, в които иманярите могат и да съдействат на изследователите? По принцип те дълбаят скалите с кирка като каторжници, но напоследък някои са се научили да правят доста прилични изкопи с вертикални стени, почти като археолози, и това помага на истинските археолози да разчетат пластовете, без самите те да са копали, обяснява специалистът. Но вредата, която нанасят, е несметно по-голяма: те рушат и напълно унищожават историческата ни памет, а тя е „субстанция“, която по никакъв начин не може да се поправи и възстанови.   Все повече хора от цялата страна посещават дупнишкото село Бистрица, защото се носят легенди, че там имало заровени жълтици от турско време. „От години в района има хора, които се занимават именно с откриването на ценности. Към момента търсачите на съкровища не са много, но допреди години бяха десетки. Сега почти всеки ден с металотърсачи мястото се проверява за скъпоценности. Причината е, че навремето районът в Рила над село Бистрица е използван за укриване на пари от продажбата на животни и плячка от грабежи. Най-сериозното имане, което се търси, е това на Ильо Войвода, който е бил най-богатият хайдутин“, разказват местните. По техни думи обект на търсене са монети и злато, които някога хората криели под скали и дървета в местността Пазар дере край селото. „Чували сме, че след продажбата на животни всички пари местните са заравяли под земята. По една или друга причина не са се връщали. Имало много скрити златни жълтици, които в момента се търсят“, коментират още жители на селото. Наскоро дори чули, че столичанин намерил подобно съкровище в Бистрица, което вложил в построяването на къща. „Всичко се базира на слухове. Никой няма да си признае, ако е намерил нещо подобно, да не говорим да го предаде на музея. Носят се не една или две легенди за подобно скрито имане в селото“, коментира и кметът Кирил Огненски.   Иманяри обхождат Еленския Балкан и търсят стари римски и турски съкровища. Според златотърсачите планината крие в недрата си тонове заровено имане от 2000 години насам. По билото на Стара планина в римско време е минавал оживен път, охраняван от военни гарнизони. В районите на Елена и Златарица и днес има запазени остатъци от 15 крепостни кули и калета от античността, средновековието и османския период от българската история. Всички те стотици пъти са ставали обект на иманярски набези. Сред най-известните в Еленско са античната крепост Калето край Дрента, наблюдателната кула Вардата край Рогачева скала в местността Турлата, крепостта Градището край махала Багалевци, средновековните крепости край Разпоповци, Дебели рът, Зеленик, Костел, Бадевци, Беброво, Буйновци. В Златаришко пък най-известните и най-примамливите за иманярите са античната крепост Макавея и средновековната Братовановград. Сред жителите на еленските села още се носят легенди за несметните богатства, изоставени от бягащите по време на Освободителната война през 1878 г. паши и бейове. Турските велможи заравяли богатствата си в земята, избивали всички свидетели и оставяли на мястото нишани, известни само на тях. Те вярвали, че един ден отново ще се върнат като господари и ще изровят златото. Това обаче така и не станало. Преди няколко години в Еленско пристигат няколко млади турци от Истанбул. Те обикалят из махалите и търсят стари хора, които да познават добре планината и да ги водят. Скоро станало ясно, че чужденците са правнуци на турски паши и бейове, избягали преди години и скрили имането си в Балкана. Сега потомците идвали да приберат дядовото си наследство. Чужденците обаче нямали карти, а разчитали само на устни предания. А това се оказало съвсем недостатъчно. Старите балканджии разказват, че са виждали дълбоко навътре в Балкана следи към скрити съкровища. На 30-ина км от Елена навътре в планината, върху скала, имало вдълбана стрела с връх, насочен на изток. Върху друга скала пък имало следа като от отпечатък на подковано копито на гигантски кон. На 20 м от “подковата” имало нещо като пещера, чийто отвор обаче бил затрупан с камъни и пръст. Да се влезе вътре било невъзможно. На върха на Балкана отново върху скала били издълбани странни йероглифи. В местността Черковището се намира каменна плоча, разрушена от иманярите. Според предания на местните под нея имало имане. Дали онзи, който е изтръгнал плочата, го е намерил, или всичко е плод на нечии фантазии, не е ясно. Впрочем, според някои в Еленския Балкан се спотайва и митичното съкровище на Вълчан войвода и поп Мартин, което повече от столетие не дава спокоен сън на златотърсачите от цялата страна. Някои от местните жители в еленските махали се кълнат, че са виждали нощем навръх планината да свети заровено турско злато. То обаче било прокълнато и щяло да убие всеки докоснал се до него. „При заравянето на прокълнато злато е пролята човешка кръв. Убит е бил невинен човек, вероятно този, който е изкопал дупката, за да не може да разкаже за мястото, където и имането. За да се отмахне проклятието, при изравянето му над дупката трябва да се извърши ново жертвоприношение и златото да се поръси с кръвта на убитото животно. Е, не трябва, разбира се, да се коли човек. Петел или кокошка върши работа”, обясняват посветени в иманярските ритуали.   Според повечето предания митичният Вълчан войвода укрил съкровищата си в няколко тайни пещери в Странджа. Като намерели подходящо място за трезор, хайдутите вземали със себе си дюлгери с инструменти, но ги водели дотам със завързани очи. Приготвяли мястото, оставяли парите и отново със завързани очи ги връщали там, откъдето са тръгнали. Едно от главните скривалища на Вълчан била Снеженицата – гориста местност с голяма пещера в землището на с. Карадере, сега в Турция. Повече от 100 години иманяри дупчат Странджа в търсене на имането. Дори и внуците на хайдутина идвали няколко пъти в България с карта като най-много търсили място на което смятали, че дядо им е закопал владишка корона и кръст с честното дърво. Според дядо им – те били най-ценните. Предполага се, че става въпрос за короната, жезъла и кръста на гръцкия владика в Одрин, който бил убит, защото издал на турците дружината на Вълчан. Дали са открили нещо, така и не се разбрало. Друга иманярска легенда гласи, че златото и скъпоценните накити на Вълчан, които струват цяло състояние, са в морска пещера, до галериите на която се стига само през поредица тесни наводнени тунели - изпитание дори и за най- опитния водолаз. Друга мълва твърди, че съкровището е било открито още преди 40 години край устието на река Ропотамо. През 1970 г. в Приморско пристигнал екип, специално изпратен от тогавашната власт. Няколко седмици хората обикаляли с металотърсач гората около блатото Аркутино, района край залива Перла и брега на морето между устието на Ропотамо и Маслен нос. Разпитвали местните какво са чували за имането на легендарния хайдутин. Така те стигнали до един свидетелски разказ. Спомените са запазили само малкото име на човека, който може би е разкрил тайната на съкровището и как да бъде открито. Той се казвал Яни и имал лодка и колиба до устието. Яни разказвал, че лично се познавал с участник в заравянето на хайдушкото съкровище – един от най-близките съратници на Вълчан. Според клетвата, която четникът бил положил, той не трябвало да споменава точно мястото, където е нужно да се копае, за да се извади имането. Посочил само приблизителното му местоположение. Понеже не му вярвали, Яни разочарован решил да довери тайната на непознатите с металотърсача. Една нощ ги завел там, където мислел, че е скрито имането, и те изкопали голям трап. Още на следващия ден мистериозните посетители си заминали и никога повече не се появили...   Едва ли някой може да каже колко иманяри унищожават културно-историческото наследство на Добруджа, заяви шефът на музея в Добрич Добри Добрев. Според него те са стотици и колкото са по-навътре в областта, толкова броят им е по-голям. „По крайбрежието има постоянно движение и иманярите бягат оттам. Концентрират се във вътрешността на областта, особено където няма исторически музеи. Ако някои унищожават артефакти из Тервелско, ние не можем да знаем дали не са гастрольори от Силистренско или Русенско”, коментира Добрев. В Добруджа има както индивидуални търсачи, които бродят из нивите, така и организирани групи, които работят много стройно и бързо и унищожават почти цели комплекси културно-исторически ценности. За съжаление, археолозите научават последни, а и липсва добра правораздавателна система за санкциониране на иманярите. В цялата Добричка област има над 5000 могили от скитски произход, тракийски и е важно да се отбележи, че при тях има и вторични погребения от по-късни периоди. Преди години цяла група е работила на скитската могила край шабленското село Ваклино. За една вечер е изкопана близо 4,5-метрова дупка в камъните. За да се стигне до саркофага, е трябвало да се разбият метри скала. Оборудването на иманярите е свръхмодерно. Разполагат със скенери за дълбочина, имат достъп до база данните на археолозите, работят с археологически карти, част от които са закупени от аукциони в чужбина. Карат мощни джипове, притежават специални машинки за търсене на ценности. Минимум 300-400 лева струва обикновена машинка търсач, а над 1000 долара били вносните.   Заради митичното съкровище на Вълчан войвода иманяри разкопали и местността Змейов баир край русенското село Копривец. Цяла бригада с кирки и лопати се изсипала през 80-те на мястото, където уж според стара карта е заровено имането, обозначено с кодовото име „Жената“. Хората били подкокоросани от човек на име Мустафа, който бил убеден, че тоновете злато се крият точно там. Фантазиите за заровено съкровище се разпалили, когато кирките ударили на каменна стена. Тогава заради очакваната находка на века бригадата решила да предупреди съвсем официално българските власти. Изпратено било писмо със снимки до председателя на Комитета за култура Георги Йорданов, в което подробно мъжете описали действията си. Само оставало да извадят златото на Вълчан. Но изпод кирките не излязло нищо друго освен камъни. Хората се уморили и след като надеждата съвсем угаснала, спрели търсенето на имането.   Иманярите в Пазарджишка област се насочват към Овчите хълмове до село Овчеполци, североизточно от града. На хълмовете има останки от крепост. Легенда разказва, че тук е живял византийският император Константин, свален от власт и заточен от брат си. Той пристигнал тук със съкровището си. Укрил го в подземието на крепостта. Не минало много време и бил нападнат. Хората му отблъснали врага. През нощта нападателите запалили много свещи и ги сложили на главите на овце. Като видял огромната „войска“, Константин избягал, а съкровището останало в галериите на крепостта. Друго предание разказва за „ римска златна рудница“ край родопското градче Пещера. „Ще идеш в топрака (землището) на Пещера. Там има едно голямо кале. Покрай калето тече река. На десния бряг на реката на един голям камък изковахме нишани три кръста еднакви и една сабля. От тия кръстове на три крачки на източна страна изкопай 3 аршина дълбоко и ще се стигне до една желязна врата. Ключът е на възглавницата. Отключи с ръкавица и влез. Вътре лошо няма. Имаше капан ала ние го строшихме. Тука е римска златна рудница. Тъй я намерихме по книгите на латините“.", "date": "2018.10.06", "title": "Иманярските чудеса на България"}
{"url": "https://www.monitor.bg:443/bg/a/view/vasil-petrov-pevec-nikoga-ne-sym-mislil-da-zatvarjam-vratata-si-kym-bylgarija-146123", "text": "Беше през 2015 г, когато се навършваха 100 години от рождението на франк Синатра. Чудехме се как да отбележим юбилея, не ни се искаше да е просто концерт. Тогава направихме първия спектакъл с продуценти НДК. Той беше повече биографичен. Извадихме интересни моменти от живота му, които не бяха толкова популярни, и ги съчетахме с музика. Тогава обаче нямахме балет. Само Биг Бенд, степ танцьор и други гости. Случи се в зала 3 и имаше огромен успех. Видяхме, че има глад за такова представяне на музиката, което не се прави на българския пазар. И разработихме шоу, събрахме балет и стъпка по стъпка екипът се оформи. Вдъхновението ни идваше от Тhe rat pack show, което се е правило във Вегас от Сами Дейвис Джуниър, Дийн Мартин и Питър Лафър и Джоуи Бишъп – джентълмените, които си пеят, забавляват се и пият на сцената, а публиката са свидетели на това тяхно забавление. Сложихме такива акценти в спектакъла миналата година. Но искаме всяка година да бъде различно. Затова сега сменяме репертоара, поканили сме нови гости, различни костюми на балета. Събрахме 12 балерини. Оказа се, че в България няма толкова голяма формация, най-често са до 6. Хореографът ни Алекс Енева направи кастинг и ги подбра. Костюмите са по дизайн на Кремена Халваджиян и момичетата ще сменят три пъти визията си. Именно техните дрехи са доста основно перо в бюджета ни. Костюмите са пищни, с естествени пера. В момента издирваме щраусови пера от чужбина - от Америка или Китай, за да се ушият костюмите. Ще са с красиви, пищни корони с много камъни. Репертоарът е много променен от миналата година, както и гост солистите. Близо 40% от песните са сменени, а парчетата, които се повтарят ще са в друг аранжимент или изпети от гостите. Отново гост на концерта ще е Брус Джонсън. Той е блус певец от Мисисипи и същевременно актьор. Има малко роли в големи продукции, дори с Пиърс Броснан. Внушителен на вид - бивш тюлен, двуметров афроамериканец. С него ще изпеем Old Man River, песен за Мисисипи. Много интересно е запознанството ни. През декември 2016 г бях в Лондон и след концерт имах свободен ден. Помолих мои познати да запазят маса в джаз клуб. Предпочитах “Рони Скот“, защото е най-известният в Европа. Оказа се обаче пълно. Тогава моите приятели ми казаха: „Има един клуб „606“, в който има една единствена маса“. Влизаме в него, а масата ни е една малка, в дъното на бара. Гледам на в съседство много познат човек се изправя с исполински ръст. Викам си - Това е актьор, ама кой беше. И се зарадвах, че ще седя до него. Той се обърна и каза: „Hello, Vasil!“. В началото си помислих, че ме бърка, но той продължи и ме представи на музикантите: „Това е Васил, от България, пее в стила на франк Синатра“. Осъзнах, че ме познава. Оказа се, че сме се срещали на частен ангажимент в София 7 години по-рано, но аз не съм го запомнил. Най-смешното беше, че аз не го свързах с това събитие и му се хваля как сме дошли да слушаме някакъв от Мисисипи. Дори го попитах той какво прави в този клуб, а той ми отговори: „Ами аз съм певецът“. Иначе, на 12 ноември, за „Синатра: Вегас 2“ на сцената ще се качат още Михаела Филева и Орлин Павлов. Форматът на спектакъла е такъв, че началото е подчинено на филмова тема. През 2017-та беше „Джаймс Бонд“. Докато бендът свири темата от филма на живо, върви кратък филм как пристигам. Появих се с един страхотен ретро автомобил Пакард, който през 80-те е бил собственост на Брус Уилис. Тази година искаме да надградим. Началото ще е по-екшън, защото е посветено на „Мисията невъзможна“ и ще пристигна с хеликоптер. С Орлин Павлов ще си направим нещо като малък джем сешън, отново реверанс към онези години и rat pack, където Синатра е бил церемониал майстор.  Избирам пеещите. Пък и именно тази комбинация е интересната, сблъсък на манталитети. С Михаела съм пял в Пловдив с филхармонията, с Веси Бонева, която пя през 2017 имам дори запис. Доверявам се на проверените. Всичко това си носи своите рискове, но аз често ги поемам. Имам опит пък и след като си професионалист трябва да намериш подход с човека срещу теб, да уеднаквите възгледите си за музиката за момент. Михаела е в съвършено противоположен стил от мен, но има отношение към тази музика. Интелигентна е и й е любопитно да пее джаз. Има мотивация и бързо се случват нещата, въпреки нейните ангажименти. Слушам всякаква талантлива музика. Не се ограничавам само до джаз.  Толкова време вече носите образа на българския Синатра, тежък ли е? Не, в никакъв случай. Не знам доколко ме идентифицират с него обаче. В началото на 90-те, когато прохождах Желяз Сагаев от вестник „Поглед“ за пръв път написа за мен – „българския Франк Синатра“. Така тръгна всичко. Да си призная, през 90-те нарочно подчертавах приликата с него. Имаме и тембрално сходство. Иначе това е стил суинг-джаз, първият период от джаза, тогава се заражда и поп музиката. По-скоро съм певец от тази школа, а не български двойник на Синатра.  Поетът Захари Петров е наш семеен приятел и имаше една от най-хубавите джаз колекции, Бог да го прости. Не бях слушал джаз до тогава, харесвах ранните Genesis. Той ми пусна за пръв път сериозен джаз, и то започнахме от най-трудното – инструментали на Джим Хол, Бил Евънс, после бендове – Дюк Елингтън, Каунт Бейси. Чак след това започнах да слушам вокален джаз – “Manhattan Transfer”, и много ме увлече тази култура. В Консерваторията, избирах все джаз стандарти да пея.  След толкова години опит – как се изкарва хляба с джаз в България? Не се оплаквам. Не ми се е налагало да работя нищо друго. Занимавал съм се с барове преди, но ми беше мерак. През 2004-та отворих заведение на морето, едно в Пловдив и едно в София. Беше лична тръпка. В рамките на 10-тина години ми мина меракът и всичко приключи. Имах успех и печелех добре, защото името ми привлече много хора. Но кризата през 2009-та промени доста неща, оборотите бяха други, хората не консумираха така, престанаха да харчат много. А не. Зависи какво забавление. Аз не мога да си отдъхна. Вижте в НДК всяка дата есента е заета с концерт. И не само в София. Навсякъде са ми пълни залите. Различен съм… както и другите. Но не е достатъчно това, трябва да имаш и качества. По най-различни съображение хората ходят на концерт. Аз излизам много на сцена. Освен със собствените си проекти – и с колеги. С Хилда Казасян обикаляме страната в памет на баща й. Имам един рок проект – песни, сред които и на Metallica, направени в джаз вариант. С него бях на Аполония тази година и беше най-емоционалното ми излизане на сцена. С военния Биг бенд на Стара Загора и част от филхармонията. Предстои ми малко Коледно турне с различен прочит на коледните класики със симфоничен оркестър и джаз трио.  Имал ли сте желание и възможност да останете в държава, където джазът е по-популярен и може да се развивате? Човек е гражданин на света. Никога не съм мислил да си затварям вратата за България. Живея там, където са ми ангажиментите. Колкото по-големи ангажименти, толкова по-добре.  В много образи се превъплъщавам без да съм лицемерен. Обичам да пътувам. Обичам киното. Обичам живописта много. Аз лично рисувам графика и дори редя изложби. Любопитен съм към астрономията, законите на вселената, което е свързано с вярата в Бога. И много обичам да ходя. Гледам да минавам между 5 и 7 км всеки ден, така поддържам форма. Когато имам време ходя на Витоша, ако съм в Родопите ходя там. Навсякъде ходя – България е красива. Дори и в чужбина го практикувам. Спомням си във Франкфурт казах на диригента, че искам да правя аеробика и той ме заведе в един кънтри клуб, където обикаляхме около река. Нося си екипа навсякъде, защото дава тонус и освежава без да се натоварваш. Няма значение дали имам компания или съм сам. Моята половинка в живота и работата Маргарита понякога ходи с мен, но преговаря предварително дали ще вървим час, два или три. Ако качваме Черни връх тя абдикира. В Западен парк пък ходя с композитора Русалин Наков. В момента подготвям и автобиографията си и се надявам съвсем скоро да е готова. Първоначалната ми идея беше книгата да направи премиерата си на концерта „Синатра: Вегас 2“ на 12 ноември, но се налага да отложим излизането й, защото се оказа, че имаме нужда от доста повече време от планираното. Събрал съм най-интересното от живота си на сцена и зад нея, от годините си в Консерваторията, първите ми награди. Но няма да е много подробна, за да не отегчавам. Книгата ще е придружена и от диск с моя музика.", "date": "2018.10.06", "title": "Васил Петров, певец:  Никога не съм мислил да затварям вратата си към България"}
{"url": "https://www.monitor.bg:443/bg/a/view/dps-s-programa-za-uskoreno-razvitie-na-bylgarija-146197", "text": "Програма за ускорено развитие на държавата – това предлага Движението за права и свободи. Ръководството на партията, парламентарната група и представители на местната структура от Велинград се събраха на семинар, за да актуализират управленските си планове. Председателят Мустафа Карадайъ подчерта, че управлението се отличава основно със скандали и ДПС има самочувствието да предложи алтернатива. „Според нас управляващите концентрират и пропиляват енергията си в потушането на различни конфликти и опити за прикриване на важните проблеми в обществото. Ситуацията е „скандал след скандал“, а управлението действа на принципа проба и грешка без ясна визия. Българските граждани не живеят добре, ситуацията в страната не е добра. Според нас алтернатива на този модел има и тя е програма за ускорено развитие на база ценности.“ коментира Карадайъ.  ", "date": "2018.10.06", "title": "ДПС с програма за ускорено развитие на България"}
