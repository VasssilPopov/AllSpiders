{"url": "http://www.monitor.bg/a/view/70586-%D0%9C%D0%B0%D1%80%D1%82%D0%B8%D0%BD%D0%B0-%D0%BE%D1%82-%D0%9F%D0%BB%D0%BE%D0%B2%D0%B4%D0%B8%D0%B2-%D1%81-500-000-%D0%BB%D0%B5%D0%B2%D0%B0-%D1%81%D1%82%D0%B8%D0%BF%D0%B5%D0%BD%D0%B4%D0%B8%D1%8F-%D0%B2-%D0%91%D0%B0%D0%B1%D1%81%D1%8A%D0%BD-%D0%9A%D0%BE%D0%BB%D0%B8%D0%B4%D0%B6-%D0%9D%D0%B0%D1%83%D1%87%D0%B8%D1%85-%D0%B2-23-%D1%87%D0%B0%D1%81%D0%B0-%D0%B2-%D0%BF%D0%B5%D1%82%D1%8A%D0%BA-%D1%87%D0%B5-%D1%81%D1%8A%D0%BC-%D0%BF%D1%80%D0%B8%D0%B5%D1%82%D0%B0-%D0%BD%D0%B5-%D0%BF%D0%BE%D0%B2%D1%8F%D1%80%D0%B2%D0%B0%D1%85/", "text": "Следва мечтите си и вярва, че късметът среща само подготвените, готви се за абитуриентски бал и за заминаване в САЩ в края на август\n                    \nМечтите се сбъдват, защото късметът среща само подготвените. Думите са на 18-годишната Мартина Гарабедян от Пловдив, която само преди дни узна, че е спечелила пълна стипендия на фондация „Кроношпан” за 4-годишно обучение в престижния „Бабсън Колидж” в Бостън. Тя е първата българка, която успява, след много труд и старание, да заслужи 500 000 лева, които покриват абсолютно всички такси, общежитие, здравна застраховка, учебници, храна и пътувания. За парите казва, че дори няма да ги види, защото цялата сума отива в колежа. А за да се пребори за пълната стипендия, се явила на серия от кръгове и интервюта. Успяла в конкуренция със стотици кандидати от Централна и Източна Европа. На последния тур достигнали 14 младежи, 7 от които били българи.  Последното и решаващо интервю било по скайп с деканите по приема в „Бабсън Колидж” Кортни Минден и Адриен Рамзи.\n\n„По много интересен начин научих, че съм приета. Беше петък късно вечерта, около 22-23 часа, преди 2 седмици. Получих резултатите от самия университет, а в САЩ са 7 часа назад. Беше ми казано, че от фондация „Кроношпан” ще се свържат с мен, но университетът ми прати мейл, в който пишеше, че съм приета”, обяснява с усмивка Мартина. Нито тя, нито родителите й Цвета и Таквор Гарабедян, първоначално повярвали, защото информацията била, че резултатите ще станат ясни в края на март. „А пък то се случи на 16 март. Подрани. Разбира се, не повярвахме. Беше и шок, и еуфория. Всички емоции. Всички казвахме: „Не, не, това не е сигурно. Нека да изчакаме да се обадят от фондацията. Да сме сигурни, че е така. Но все пак в мен имаше надежда, че това е резултатът”, казва абитуриентката от Пловдив.\n\nВъпреки силното вълнение, Мартина изчакала до понеделник, когато мейлът от университета бил потвърден и от фондацията. Казвала си, че ако това не е вярно, то всичко ще е наред, защото имала резултати от още няколко университета в САЩ, където също била приета да учи. „Имах интерес да кандидатствам в САЩ, но „Бабсън Колидж” е най-добрият избор, който може да ми се случи. Самият университет е от най-високо качество. Бях спокойна. Изчаках до понеделник, когато получих вече официално писмо от фондацията, а от университета дойде писмо в хартиен формат, че съм приета. И много се зарадвах”, признава 12-токласничката в ЕГ „Пловдив”.\n\nВ този момент била с приятелка у тях, която се разплакала от вълнение. В главата на Мартина бушували всякакви мисли. „Все пак го приех хладнокръвно, защото нямах големи изблици, но много се зарадвах. Не мога да си спомня какво ми казаха родителите ми, защото всичко бе една много голяма топка вълнение. Майка ми звънна на баба ми, на леля ми, за да им каже, тъй като семейството винаги се подкрепя”, се усмихва Мартина. Тя има брат Николай, който е на 26 години и който е инженер по професия. „Споделих му, защото и той е минал по този път с кандидатстването и обучението в чужбина. Инженер е и на източното крайбрежие в САЩ в момента прави докторантура”, казва пловдивчанката.\n\nЗа няколкомесечната серия от конкурси и интервюта казва, че работата в екип и креативността са били много важни. Есето, с което кандидатствала, било именно със заглавие „Късметът среща подготвените”. И тя, в процеса на конкурса, го доказала. В един от етапите, който се провел в Бургас, била разпределена в отбор с неин връстник от Велико Търново. Всички отбори трябвало да вземат по свой избор предмет, без да знаят каква точно задача ще им бъде поставена. На масата имало различни вещи, като например химикали, маркери, лепящи листчета, калкуратор. Мартина и съотборникът й взели калкулатора. „Но аз видях калкулатора и исках него да взема, защото очаквах, че ще ме накарат да решавам задачи. Казах си – „Това е нашият шанс” и взехме калкулатора. След това ни казаха, че трябва да разработим този предмет, като бизнес план. Не трябва да е изобщо калкулатор, а трябва да е нещо иновативно, независимо дали съществува, или не”, разказва Мартина. Тя и връстникът й имали само 30 минути, за да измислят бизнес план и за да го представят в рамките на още 10 минути. Не било лесно, но на Мартина й хрумнало, че с всеки бутон на калкулатора може да се командват домашните електроуреди, да се включват, изключват. Калкулаторът можел да сигнализира, ако у дома имало примерно забравена печка, че можем дистанционно да я изключим или да даде знак за пожар. Било октомври миналата година – няколко седмици преди подобен проект, но със смартфон, не с калкулатор, да бъде представен официално. „Преди две седмици го видях – телефон, който следи уредите вкъщи. Много се изненадах, защото ние бяхме на този кръг през октомври миналата година”, казва гимназистката. Този май й предстои абитуриентски бал, но признава, че не се вълнува особено от това. Чакат я и матури, за които малко се притеснява. „Смятам, че човек, когато се е борил 5г. да изкара добри оценки в училище, трябва да продължи, а не накрая да се откаже, защото са го приели в университет. Матурите са също едно изпитание, един опит, а и за мен е много важно познаването на родния ни език, имаме страхотни произведения по литература и аз с удоволствие уча за тях, а втората ми матура ще е по английски”, казва тя.\n\nПрез август се очаква да отпътува за Бостън, където първата седмица ще бъде опознавателна с колегите студенти и очаква да има и „леки курсове по бизнес”. През първата година ще изучава общи предмети, а през втората година ще избере специалност. Нейният избор отсега е „Предприемачество”. „Самата аз много размишлявам как се виждам в бъдеще. Знам, че вероятно искам да се занимавам със социално и бизнес предприемачество. Имам предвид да се занимавам с проекти, свързани с подпомагане на хуманитарни и социални дейности, не само с икономическа полза. Защото смятам, че един млад човек трябва да е отговорен към обществото”, е категорична Мартина Гарабедян от Пловдив. Освен английски език, тя владее и немски език. Рисува от 10 години, което за нея е приятно занимание. Била е вицепрезидент на „Интеракт клуб” и президент на Ученическия парламент в ЕГ „Пловдив”. Надпреварата за стипендията на Фондация „Кроношпан“ се провежда вече шеста година и до момента български ученици не успяваха да се справят с конкуренцията.\n\n                    ", "date": "2018.04.01", "title": "Мартина от Пловдив с 500 000 лева стипендия в Бабсън Колидж:  „Научих в 23 часа в петък, че съм приета, не повярвах”"}
{"url": "http://www.monitor.bg/a/view/87395-%D0%91%D0%B5%D0%B7-%D1%80%D0%B0%D0%BD%D0%BD%D0%B8-%D0%BF%D1%80%D0%B0%D1%81%D0%BA%D0%BE%D0%B2%D0%B8-%D1%82%D0%B0%D0%B7%D0%B8-%D0%B3%D0%BE%D0%B4%D0%B8%D0%BD%D0%B0-%D0%B2-%D0%A1%D0%BB%D0%B8%D0%B2%D0%B5%D0%BD%D1%81%D0%BA%D0%BE/", "text": "\n                    \nНад половината от  градините с праскови в землището на сливенското село Злати вовйвода са измръзнали и няма да дадат плод, категоричен е кметът Стоян Вълков, който от години има собствени насаждения в местността Гьоля. Там от 740-те дка градини са пострадали от падналите под  минус 17 градуса по Целзий температури близо 400 дка. Студът е ударил най-силно по подлъгалите се от слънчевите лъчи дръвчета. Аналогична по данните на селския управник е ситуацията и в околните  Мечкарево , Крушево, Самуилово и центъра на Долината на прасковите Гавраилово. Представители на областната служба по земеделие  в Сливен са минали вече на оглед, но малцина се надяват да получат някакви обезщетения от държавата. Въпреки пораженията градините са пълни с хора, които бързат да напръскат с препарати, а някои подменят изцяло унищожените дръвчета от апоплексията с нови фиданки.\n\nНаблюденията на кмета на Злати войвода потвърди и председателят на сдружение „Българска праскова“ в Сливен Коста Петров, който напомни, че в региона се отглеждат 2/3 от  прасковените насаждения в Югоизточна България.Агростатистиците отчитат, че прасковените градини са около 16 000 дка, наполовина са черешовите.\n\nНай-студено е било на 1 март, когато по поречието на Тунджа температурите са паднали до минус 17 градуса. При ранните сортове праскови има измръзване на близо 50 на сто от цветните пъпки. В спомените се местните овощари се връщат към зимата на далечната 1885-а, когато се наложило хиляди декари праскови да бъдат изкоренени.\n\n\n \n                    ", "date": "2018.04.01", "title": "Без ранни праскови тази година в Сливенско  "}
{"url": "http://www.monitor.bg/a/view/62119-%D0%94%D0%B8%D1%80%D1%8F%D1%82-%D1%81%D0%B5-05-%D0%BC%D0%BB%D0%BD-%D0%BB%D0%B2-%D0%B7%D0%B0-%D0%BC%D0%B5%D0%BC%D0%BE%D1%80%D0%B8%D0%B0%D0%BB-%D0%BD%D0%B0-%D1%8F%D1%81%D0%BD%D0%BE%D0%B2%D0%B8%D0%B4%D0%B5%D1%86/", "text": "В новозагорското село Коньово свято пазят спомена за народния пророк  дядо Влайчо        \n                    \nТърсят се още около 0,5 млн лв  за довършване дома на доброто в памет на считания за „пророк на народа“ дядо Влайчо от село Коньово. Проектът стартира навръх Никулден м.г., когато бе направена първата копка върху площ от 5 дка, дарение от община Нова Загора и след процедура за обществена поръчка, спечелена от старозагорското „“КИМ 2002“ ЕООД.\n\nАрхитектурният проект на дома е изработен от младата казанлъшка архитектка Силвия Папазова, тя е предвидила в бъдещата сграда от павилионен тип да има място за музейната сбирка с вещи , ползвани до смъртта му през 1981 година от Влайчо Жечев.\n\n В момента сбирката е забутано в една от стаичките на коньовското читалище „Кирил и Методий“ , там са част от книгите му, пътническия му куфар, с който е бил по време на заточението в концлагера Белене.Съвсем наскоро намерили и пишещата му машина, наложило се да я носят на ключар, защото не можели да отворят куфарчето й, разказа кметът на селото Митко Симеонов.\n\nИдеята е пространството около бъдещия т.нар. културно-информационен център да бъде своеобразно място за усамотение и свързване с духа на ясновидеца, вече е готова ажурната ограда, от основите са „изпълзели“ и стоманобетонните основи и колони за основния павилион. Проектът предвижда още една сграда в съседство, две чешми и малък пчелин, а за в бъдеще и параклис,за който общината е заложила в тазгодишния си бюджет 50 000 лв в перото за капиталови разходи“. Паркът е в съседство със строения през 1886 година селски храм „Свети арахангел Михаил“, но от старозагорската митрополия не са дали съгласие за освещаване. Причината е , че дядо Влайчо е бил сред най-ревностните последователи на учителя Петър Дънов, основател на „бялото братство“ у нас.Запазена е и къщичката, където е живял ясновидецът, но тя е собственост на наследниците на брат му и затова там не се предвиждат строителни намеси, коментира новозагорският кмет Николай Грозев, който е основен инициатор и двигател за създаването на „дома на доброто“.\n\n„Разчитаме основно на дарители, вижте как беше построена църквата на леля Ванга в Рупите. Вярно е , че малко бавно върви всичко, но кое добро е станало бързо?“, допълва градоначалникът, който се прочу с това че преди няколко години поръси със захар основните пътища в района след серия от катастрофи с жертви. Ръсенето станало по „завет“ от дядо Влайчо, уточни тогава Грозев.\n\nСамият той е имал среща с народния пророк през далечната 1980-а, тогава от него чул много неща за себе си и страната, всичко до сега се сбъднало.\n\n„Нека хората се докоснат до личните ме вещи, нека почувстват духовната му сила, за да бъдем по-смирени и по-щастливи…“, обяснява каращият третият си мандат кмет. Грозев припомня, че славата на дядо Влайчо избуяла след Първата световна война и дори по едно време бил далеч по-разпознаваем от леля Ванга.\n\nДори през 30-те години тайният съветник на цар Борис ІІІ  Любомир  Лулчев му организирал среща с новозагорския феномен, за да познае дали ще му се роди престолонаследник. Влайчо познал раждането на Симеон, но отсякъл:„Нито ще е царствен, нито ще царува“,от което владетелят останал много огорчен и повече не го потърсил. След 9 септември 1944 –а пък си навлякъл неприязънта на новите управници защото познал датата, на която ще се спомине партийният вожд и учител Георги Димитров.това му струвало серия от гонения и пращане в концлагер.Едва в края на живота си се почувствал по-свободен, дори по поръка на старозагорския партизански командир Стою Неделчев – Чочоолу написали за способностите му в един от вестниците и пред дома му легално се извила опашка от търсещи помощ.Дългогодишната служителка в местното кметство Мария Жечева пък направо отсича „Леля Ванга е голяма, ама Влайчо беше с ръст по-нависоко от нея!.“\n\nНейна връстница пък с огорчение ще сподели след като на 30 март огън унищожи два вагона от бързия влак на гара Коньово и само по чудо се размина без човешки жертви: „Той Влайчо преди да умре каза, че голяма беля ще се случи с тези влакове, ама кой да го слуша…“.\n\nМестните се надяват срокът за завършването на дома – 15 август 2019-а, когато ще се честват 125  години от рождението му да бъде спазен.\n\n                    ", "date": "2018.04.01", "title": "Търсят половин милион лева за мемориал на ясновидец      "}
{"url": "http://www.monitor.bg/a/view/55891-%D0%9C%D0%92%D0%A0-%D1%82%D0%B5%D1%81%D1%82%D0%B2%D0%B0-%D1%81%D0%B8%D1%80%D0%B5%D0%BD%D0%B8%D1%82%D0%B5-%D1%83%D1%82%D1%80%D0%B5/", "text": "\n                    Министерството на вътрешните работи предупреждава жителите и пребиваващите на територията на градовете Бургас, Варна, Кърджали, Монтана, Пазарджик, Плевен, Пловдив, Русе, Смолян, София, Враца и населените места в 30-километровата зона около АЕЦ „Козлодуй“, че на 2 април 2018 г. /понеделник/ от 13.00 часа ще бъде задействана сиренната система чрез излъчване на националните сигнали за тревога и край на тревогата, съобщиха от пресцентъра на МВР.\n\nСигналите ще бъдат съпътствани от гласова информация. В тренировките ще участват и интегрираните към НСРПО Локални системи за оповестяване, изградени в обекти, чиято дейност създава опасност от възникване на бедствия.\n\nТренировката ще се извършва за проверка на техническото състояние на националната система и обучение на населението.\n\n \n                    ", "date": "2018.04.01", "title": "МВР тества сирените утре "}
{"url": "http://www.monitor.bg/a/view/69377-%D0%97%D0%B0%D1%81%D0%B0%D0%B4%D0%B8%D1%85%D0%B0-1000-%D1%84%D0%B8%D0%B4%D0%B0%D0%BD%D0%BA%D0%B8-%D0%BD%D0%B0-%D0%A6%D0%B2%D0%B5%D1%82%D0%BD%D0%B8%D1%86%D0%B0-%D0%B2-%D0%B0%D0%BA%D1%86%D0%B8%D1%8F-%D0%BF%D0%BE-%D0%B7%D0%B0%D0%BB%D0%B5%D1%81%D1%8F%D0%B2%D0%B0%D0%BD%D0%B5/", "text": "\n                    \nСъс засаждането на 1000 церови фиданки в землището на град Аксаково, горското стопанство във Варна даде навръх Цветница началото на Седмицата на гората. Залесяването се проведе в ранното неделно утро, като в инициативата се включи и екип от Центъра за специализация и професионална подготовка по пожарна безопасност и спасяване във Варна, при Академията на МВР. Сред доброволците имаше ученици от IV Езикова гимназия „Фредерик Жолио – Кюри” и стажанти от Лесотехническия университет. „Традиционният празник на лесовъдската колегия се отбелязва за 94-ти път.\n\nТази година ДГС-Варна стартира Седмицата на гората на един от светлите християнски празници, свързан с пролетта и зараждащия се в природата нов живот”, коментира директорът на горското стопанство инж. Иван Иванов, цитиран от Дарик-Варна. Той допълни, че съвместната инициатива на стопанството, което е част от Североизточно държавно предприятие, е знак за доброто междуинституционално взаимодействие при опазването на зеленото богатство. „Предизвикателствата, пред които ни изправят горските пожари, изискват да бъдем рамо до рамо в трудните ситуации. Радвам се, че сме заедно и днес, когато засаждаме нова гора”, изтъкна инж. Иванов по повод участието на курсистите от пожарникарското училище. Той благодари специално и на учениците. „Високо ценим съпричастността на младите хора към каузата, защото това е гаранция, че следващите поколения ще обичат и пазят природата. Стараем се да им предаваме своите знания и умения за грижите, които изисква гората”, каза още директорът на ДГС-Варна.\n\nДо края на годината горските и ловни стопанства на територията на Варненска област предвиждат залесяването на 219 дка. На площ от 7 925 дка ще се предприемат лесокултурни дейности за естественото възобновяване на горите – най-ефективният начин за опазване и развитие на ценния и устойчив генетичен фонд на местните видове. През 2018 г. предстои да се подпомогне растежът на млади насаждения на площ от 1128 дка, а на други 35 дка ще се извърши попълване на култури. За да се създадат условия за подмладяването на горите, на територия от общо 4 813 дка ще се разчисти храстите, с които са обрасли горските площи. Поредица от инициативи ще съпътства Седмицата на гората, която тази година преминава под мотото „Децата и гората на България за бъдещето на зелена Европа“. В морската столица тя ще бъде отбелязана в партньорство с Професионалната гимназия по горско стопанство и дървообработване „Николай Хайтов”. Ученици от училището са изработили къщички за птици, които ще бъдат поставени на дървета в дворовете на детски и социални заведения, където през идната седмица служители на ДГС-Варна ще засадят фиданки. Понеделник е Ден на отворените врати в стопанството, а от 11 часа предстои залесяване в Дневния център за деца и младежи с увреждания „Св. Йоан Златоуст“. В събитията, посветени на Седмицата на гората, ще се включат и пенсионирани служители от горския сектор, а след ученическата ваканция, на 12 април в Природен парк „Златни пясъци” ще се организира Националната инициатива „Лесовъд за един ден”.\n\n                    ", "date": "2018.04.01", "title": "Засадиха 1000 фиданки на Цветница в акция по залесяване "}
{"url": "http://www.monitor.bg/a/view/81762-%D0%9A%D0%BE%D0%B7%D1%83%D0%BD%D0%B0%D1%86%D0%B8%D1%82%D0%B5-%D0%BF%D1%8A%D0%BB%D0%BD%D0%B8-%D1%81-%D0%95%D1%82%D0%B0-%D0%B8-%D0%B7%D0%B0%D0%BC%D0%B5%D1%81%D1%82%D0%B8%D1%82%D0%B5%D0%BB%D0%B8/", "text": "\n                    \nВ козунаците тази година не са открити синтетични багрила, но изобилстват от Е-номера и заместители. Това показва проучване на „Активни потребители”, което анализира състава на индустриално приготвени козунаци, съобщи Нова ТВ.\n\nИнформацията е извлечена от етикетите, т.е. от това, което самите производители са декларирали. Отделно е проведен и лабораторен тест за наличие на оцветителя Е102 (тартразин).\n\nВ проучването са включени 16 марки козунаци, закупени от търговски вериги и женския пазар в София през месец март 2018 г. Изследването потвърждава задълбочаващата се тенденция у нас, че качеството на продуктите се влошава.\n\nОт 16 марки козунаци при една напълно отсъства задължителната хранителна информация на етикетите, изтъкват от \"Активни потребители\". Резултатите показват, че в 11 от тях липсва краве мляко, а при една марка са спестени и яйцата или друг техен заместител.\n\nВъв всяка марка са вложени средно по 2 нетрадиционни съставки – между 1 и 3 за всеки продукт. Това са сух глутен, яйчен меланж, суроватка и палмова мазнина. Очевиден е стремежът да се използват по-евтини заместители на яйцата, млякото и слънчогледовото олио, както и по-нискокачествено брашно, подобрявано с прибавяне на глутен и ензими.\n\nУсреднено във всяка търговска марка се съдържат 6 добавени Е-номера, пояснява асоциацията. Това са предимно емулгатори, ензими, антиоксиданти, консерванти, киселинни регулатори, оцветители и други. Изрично е да споменаваме, че тази химия напълно отсъства в домашните рецепти.\n\nПри 10 от 16 марки е вложен естественият оцветител каротин. Тази боя е по-приемлива от синтетичните бои, но показва за пореден път, че в индустриалните рецепти визуалните и вкусовите качества на козунаците се постигат с използване на заместители и химикали.\n\nСъвременните индустриални козунаци определено са много по-евтини от домашните. Всички „иновации“, като влагането на нетрадиционни съставки и химикали, имат за цел да намалят себестойността и да удължат трайността на това, което се е получило.\n\nПродаваните индустриални козунаци са нискокачествен заместител на оригинала, заключават от \"Активни потребители\". \n\n                    ", "date": "2018.04.01", "title": "Козунаци без мляко и яйца на пазара "}
{"url": "http://www.monitor.bg/a/view/13374-%D0%9A%D0%BE%D0%BC%D0%BF%D0%B5%D0%BD%D1%81%D0%B8%D1%80%D0%B0%D1%82-%D0%BF%D1%8A%D1%82%D0%BD%D0%B8%D1%86%D0%B8%D1%82%D0%B5-%D0%BE%D1%82-%D0%BF%D0%BB%D0%B0%D0%BC%D0%BD%D0%B0%D0%BB%D0%B8%D1%8F-%D0%B2%D0%BB%D0%B0%D0%BA-%D1%81-%D0%B1%D0%B5%D0%B7%D0%BF%D0%BB%D0%B0%D1%82%D0%BD%D0%B8-%D0%B1%D0%B8%D0%BB%D0%B5%D1%82%D0%B8/", "text": "\n                    \n„БДЖ - Пътнически превози” ще компенсира всички свои клиенти, които са пътували с бързия влак № 8613 от София за Бургас на 30-и март 2018 г., съобщиха от БДЖ.\n\nПътниците от композицията престояваха в гара Коньово поради възникнал пожар в третия вагон от състава на влака. Националният железопътен превозвач осигури превоз с автобуси за своите клиенти до Бургас. Поради късният час на пристигане в Бургас, пътниците бяха откарани с автобусите до своите домове.\n\n„БДЖ - Пътнически превози” ще предостави билет за избран маршрут на пътуване с влак в страната на всички потърпевши от престоя на композицията.\n\nКлиентите на националния железопътен превозвач могат да получат своята компенсация на билетните каси във всяка една гара от утре (2-ри април), като предоставят билета си от пътуването с бързия влак от София за Бургас.\n\n                    ", "date": "2018.04.01", "title": "Компенсират пътниците от пламналия влак с безплатни билети "}
{"url": "http://www.monitor.bg/a/view/17422-%D0%A6%D0%B2%D0%B5%D1%82%D0%BD%D0%B8%D1%86%D0%B0-%D0%B5/", "text": "\n                    \n\nПравославната църква празнува днес големия Господски празник Вход Господен в Ерусалим, който се нарича още Цветница или Връбница. Празникът Цветница се отбелязва в неделята след Лазаровден, една седмица преди Великден и е един от най-хубавите пролетни празници. Посветен е на тържественото посрещане на Исус Христос в Ерусалим с маслинови и лаврови клонки. В града той влиза на магаре (животно, което символизира идване с мир и приятелство), а не на кон, както обикновено се отправяли бойците и война. Идвал, за да служи на хората, а не да воюва с тях. Славата на влизащия в светия град била голяма. Носела се мълвата за чудесата, които извършил, и за силата на новата вяра. Разказвала се вече и историята за чудното Лазарово възкресение, което мнозина видели с очите си предния ден и от тук нататък, до края на дните си, щели да го превръщат в една от най-невероятните и тръпнещи легенди на християнството. Пътят пред Спасителя бил застлан с маслинови, палмови и лаврови клонки, върба, здравец и цветя. Мир, любов и победа носел той на многобройния народ, който се тълпял да го зърне с очите си, да го докосне, да бъде поне наблизо. „Осанна на сина Давидов! Благословен е онзи, който идва в името на Господа!\", носели се възгласи отвсякъде. Бил чуден и неповторим миг. Споменът за него църквата празнува от III в.\n\nИмен ден празнуват днес носещите над 70 имена -Аглика, Божура, Вероника, Виола, Виолета, Върба(н), Върбинка, Гергин(а), Гроздена, Далия, Дафина, Делян, Деляна, Дилян(а), Детелина, Елица, Жасмина, Здравко, Здравка, Зюмбюла, Ива, Иглена, Иглика, Калина, Камелия, Карамфил, Карамфила, Китка, Латин(ка), Лилия, Лиляна, Лила, Лили, Лоза, Люлина, Магнолия, Малин(а), Маргарит(а), Маргрет, Невен(а), Невян, Ненка, Орхидея, Ралица, Ренета, Роза, Росен, Росица, Ружа, Теменужка, Трендафил, Цено, Цвета, Цветелина, Цветан(ка), Цветелин(а), Цветомил(а), Цветомир(а), Цвятко, Явор, Ясен, Ясмина\n\n\n                    ", "date": "2018.04.01", "title": "Цветница е!"}
{"url": "http://www.monitor.bg/a/view/55286-%D0%92-%D0%9A%D0%B8%D1%82%D0%B0%D0%B9-%D0%B1%D0%B8%D0%B7%D0%BD%D0%B5%D1%81%D1%8A%D1%82-%D0%B7%D0%B0%D0%BF%D0%BE%D1%87%D0%B2%D0%B0-%D0%B4%D0%B0-%D0%BF%D0%BB%D0%B0%D1%89%D0%B0-%D0%B5%D0%BA%D0%BE%D0%B4%D0%B0%D0%BD%D1%8A%D0%BA/", "text": "\n                    Китайските частни и държавни фирми от днес ще плащат данъка за замърсяване на околната среда, съобщава „Прайм”. Съответните такси са предвидени в нов закон за защита на околната сред, приет още през 2016 г., но започва да действа от 1 януари и от днес фирмите ще трябва да започнат да подават декларациите и да се издължават за първото тримесечие. Под действието му попадат 260 хил. различни предприятия в цялата страната, създаващи много шум и изхвърлящи замърсяващи вещества в атмосферата и въздуха, а също така и твърди отпадъци. Засега физическите лица са освободени от екоданъка.\n\nТепърва централните власти ще трябва да определят долната и горната граница на таксите за различните видове замърсявания, а провинциалните администрации ще изчислят точните им размери. Така например за шумните производства таксата на месец ще варира от 350 юана (55,70 долара) до 11 200 (1700 долара). За фирмите генериращи твърди отпадъци в зависимост от характеристиките им лимитите са от 5 до 1000 юана (0,7 - 160 долара). Изхвърлянето в атмосферата на серен двуокис ще се таксува по 1,20 юана (0,22 долара) за 950 грама, за килограм замърсяващи водата вещества ще се плаща по 1,4 юана (0,25 долара). Емисиите въглеродни окиси няма са е облагат с данъка.\n\nПо предварителни изчисления новият данък може да вкарва в бюджета на Китай около 50 млрд. юана (7,9 млрд. долара). За 2018 г. най-голямата комунистическа държава е предвидила разходите на хазната за опазване на околната среда да надвишат тези от миналата година и да достигнат 40,5 млрд. юана (6,5 млрд. долара). Само за намаляване на замърсяването на въздуха ще бъдат изхарчени 19 млрд. юана (3 млрд. долара).\n\nОт 2017 г. Китай забрани вноса в страната на пласмасови отпадъци, несортирана хартия за рециклиране и шлак от ванадий. До 2020 г. Пекин планира ежегодно в страната да се произвеждат поне по 2 млн. автомобила, използващи алтернативни на въглеродните горива източници на енергия.\n                    ", "date": "2018.04.01", "title": "В Китай бизнесът започва да плаща екоданък"}
{"url": "http://www.monitor.bg/a/view/60745-%D0%A1%D0%BF%D0%B8%D0%BF%D0%B0%D1%85%D0%B0-17-%D0%BD%D0%B5%D0%BB%D0%B5%D0%B3%D0%B0%D0%BB%D0%BD%D0%B8-%D0%BC%D0%B8%D0%B3%D1%80%D0%B0%D0%BD%D1%82%D0%B8-%D1%81%D0%BB%D0%B5%D0%B4-%D0%B3%D0%BE%D0%BD%D0%BA%D0%B0/", "text": "\n                    \n\n17 мигранти без документи са били спипани в микробус с чуждестранна регистрация в района на септемврийското село Симеоновец. Това съобщиха от Областната дирекция на МВР в Пазарджик. Марко преди обед днес на разклона за селото, по пътя за Белово, след ханче „Септември“ автопатрула на Районното управление в Септември засякъл микробус с чужда регистрация. Тъй като шофьорът на возилото не се подчинил на полицейската стоппалка и продължил по пътя си, след кратко преследване бусът бил спрян и при извършената проверка униформените установили в него общо 17 чужди граждани без документи за самоличност. 13 от тях се определили като афганистанци, останалите четирима като иракчани. За срок до 24 часа е задържан водачът на микробуса. Работата по случая продължава от служители на група „Миграция“ към ОД МВР - Пазарджик.Други седем мигранти са били заловени, след като са се опитали да влязат нелегално у нас при спецакцията на граничарите, проведена в района на Елхово. В акцията е участвал и хеликоптер от Специализирания отряд за въздушно наблюдение. Заловените са петима мъже и две жени, самоопределящи се като сирийци. Те опитали да влязат на българска територия в района на р. Тунджа, въпреки пълноводието. Това наложило провеждането на спасителна операция с екипи на пожарната. Задържани са още каналджията, иракски гражданин, който водел групата и двама българи, които я чакали на наша територия.\n\n\n                    ", "date": "2018.04.01", "title": "Спипаха 17 нелегални мигранти след гонка (ОБНОВЕНА)"}
{"url": "http://www.monitor.bg/a/view/89664-%D0%94%D0%B2%D0%B0%D0%BC%D0%B0-%D1%81-%D0%BA%D0%B0%D1%87%D1%83%D0%BB%D0%BA%D0%B8-%D0%BF%D0%BE%D0%B4%D0%BF%D0%B0%D0%BB%D0%B8%D0%BB%D0%B8-%D0%B1%D0%BB%D0%BE%D0%BA%D0%B0-%D0%B2-%D0%A1%D0%B0%D0%BD%D0%B4%D0%B0%D0%BD%D1%81%D0%BA%D0%B8/", "text": "\n                    \n\nОхранителни камери са заснели как малко преди полунощ срещу събота двама облечени в тъмни дрехи и с качулки на главите изливат 2 туби със запалителна смес под вратата на санитарния магазин на улица „Първи май“ в Сандански. После хвърлят от разстояние запалена хартия и избягват с бял автомобил „Тойота“, с която са и дошли. За 10-на минути целия блок е бил обхванат в пламъци.\n\nВсичките 40 апартамента в жилищната кооперация, която е построена преди 10-на години са необитаеми от пожара. Пострадалите семействата са приютени при свои близки и роднини, а на 3 от тях кметът на Сандански Кирил Котев е осигурил квартири, за които общината ще заплаща наема до отремонтирането на жилищата им. Вероятно нито един от опожарените апартаменти и магазини под тях не са застраховани, но това със сигурност ще се разбере в работен ден.\n\nОт Благоевград пристигнаха разследващи полицаи, които заедно с местните си колеги продължават разпитите на свидетели. Отхвърлена е версията за късо съединение в ел. инсталацията на кооперацията. Привикани на разпит са известна бизнесдама от Сандански, с която собственикът на магазина Кирил Божинов от години открито враждували. В града се появи слух, че поръчител на палежа е и конкурент на строителния предприемач, вдигнал кооперацията, но и тази версия е несъстоятелна, защото собственикът на строителната фирма е починал преди няколко години. В събота около 16 часа арестуваният бизнесмен Младен Пасков, който удари с юмрук в лицето пожарникар по време на гасителните действия беше пуснат от ареста под гаранция от 1000 лева. Срещу него е повдигнато обинения за дребно хулигантство и нанасяне на лека телесна повреда на пожарникаря.\n\nМалко след полунощ срещу събота в Сандански пожар изпепели магазина за козметика и перилни препарати „Кристал“ на ул. „Първи май“, който се намира на партерния етаж на жилищна кооперация. Пламъците се разраснали за минути от лесно запалимите перилни препарати и други продукти, като са обхванали и апартаментите на 4-те етажа над магазина. \n\n„Сигналът при нас дойде точно една минута след полунощ. Веднага 2 пожарни коли от Сандански започнаха да гасят огъня, който се виеше на метри над кооперацията. От Петрич и Благоевград се включиха още 3 противопожарни коли с екипите си. За около 3 часа пожарът беше потушен“, разказа за „Монитор\" инж. Георги Пармаков, директор на областната противопожарна служба в Благоевград, който ръководи от място гасителните действия. Пристигнаха и кметът на Сандански Кирил Котев, както и шефът на РУП в курортния град Борис Щурков..\n\nДнес сутринта жилищната кооперация наподобяваше лунен пейзаж. Магазинът за перилни препарати е изцяло изпепелен, нанесени са сериозни материални щети, 8 от апартаментите са напълно опустошени от огнената стихия. Другите жилища са с изпочупени прозорци, опушени стени и повредено имущество. За щастие няма пострадали хора, които своевременно са били събудени от пожарникарите и евакуирани извън жилищата си. Изгорели са и няколко от автомобилите, паркирани пред жилищната сграда. Според живеещите в жилищния блок нанесените поражения са за повече от 2 милиона лева. „Кошмарна нощ преживяхме. Гърмяха флакони с парфюми. Пред очите ни изгоряха жилищата ни“, все още стресирани разказваха живущите, които още доста дни няма да могат да се върнат в собствеността си. Цялата сграда е сериозно пострадала. Три входа от първия до последния етаж са обгоряли, изгоряло е голяма част от имуществото им.\n\nВ драматичната нощ скандал предизвика фалиращият сандански хотелиер Младен Пасков, който в пияно състояние се пръкна до пожарникарите и започна да им дава съвети, как да гасят по-бързо пламъците, след което беше закопчан и отведен в полицейския участък. Скандалният арест стана пред погледите на десетки санданчани и кмета на курортния град Кирил Котев. Според повечето свидетели на скандала Пасков е слязъл от автомобила си видимо пиян и дори е ударил едно круше на един от пожарникарите. Тестван е бил на място от полицаи с дрегер за алкохол, който е показал доста над допустимите промила. Назрява скандал, защото в доклада си арестувалите го полицаи са написали, че Пасков е дошъл и е тестван като пешеходец, въпреки, че колата му е била на десетина метри от мястото на пожара. В неделя бизнесменът осъмна в клетката на санданската полиция, но около 16 часа е бил освободен под парична гаранция от 1000 лева.\n\nОсновната версия, по която работят разследващите полицаи е умишлен палеж. Огънят е тръгнал от входната врата на магазина. Собственикът Кирил Божинов е разпитан в полицията, преди няколко месеца витрините на магазина му бяха изпочупени през нощта.\n\n\n                    ", "date": "2018.04.01", "title": "Двама с качулки подпалили блока в Сандански"}
{"url": "http://www.monitor.bg/a/view/71071-%D0%95%D0%B2%D1%80%D0%BE%D0%BA%D0%BE%D0%BC%D0%B8%D1%81%D0%B0%D1%80-%D1%89%D0%B5-%D1%81%D1%8A%D0%B4%D0%B8-%D0%B4%D1%8A%D1%80%D0%B6%D0%B0%D0%B2%D0%B8%D1%82%D0%B5-%D0%B7%D0%B0-%D0%BC%D1%80%D1%8A%D1%81%D0%B5%D0%BD-%D0%B2%D1%8A%D0%B7%D0%B4%D1%83%D1%85/", "text": "\n                    Европейският комисар по въпросите на екологията Кармену Вела смята да се оплаче от лошото качество на въздуха в редица държави в Европейския съд в Люксембург, пише „Велт ам Зонтаг“. Еврокомисарят подготвя иск срещу страните, в които е регистрирано превишаване на установените в Евросъюза норми за азотния окис и фините прахови частици, които попадат във въздуха заедно с отработените газове. Подобен иск, с чийто проект изданието разполага, има много големи шансове в съда. В случай че бъде удовлетворен, редица държави в ЕС са заплашени от високи глоби. Еврокомисарят критикува Германия, Франция, Великобритания, Италия и Испания за лошото качество на въздуха. Радикални мерки са необходими, за да се подобри качеството на въздуха. Сред тях е забраната за движение на дизелови автомобили в централните части на европейските градове. На 27 февруари 2017 г. Федералният административен съд в Лайпциг постанови, че градските власти могат да налагат забрани за движението на дизелови коли в градските черти.\n                    ", "date": "2018.04.01", "title": "Еврокомисар ще съди държавите за мръсен въздух"}
{"url": "http://www.monitor.bg/a/view/86392-%D0%9D%D0%B5%D1%80%D0%B5%D0%B0%D0%BB%D0%BD%D0%BE-%D0%BD%D0%B0-%D0%B5%D0%BA%D1%80%D0%B0%D0%BD%D0%B0-%D0%B5%D0%BA%D1%88%D1%8A%D0%BD-%D0%B7%D0%B0%D0%B4-%D0%BA%D1%83%D0%BB%D0%B8%D1%81%D0%B8%D1%82%D0%B5/", "text": "Трети сезон се завръща с нова доза драма и повече мъже\n                    \n\n \n\nВ случай, че ви е писнало от посредствени риалити предавания, но бихте искали да надникнете зад кулисите при професионалистите, които някак успяват да ги превърнат в хит - „Нереално“ е сериалът за вас. Сюжетът се върти около това как се манипулира подобен формат, в който десетки красавици се борят за внимание и годежен пръстен от млад богаташ в ефир. И ако досега ви се е струвало, че всичко от типа на скандали за забравени мръсни чорапи и борба за последната филия хляб е нагласено, продукцията на Lifetime дава нов поглед над нещата.\n\nЕкип от амбициозни асистенти атакува най-слабите звена в армията от жадни за слава и пари кандидат-булки, за да може те да се изядат помежду си. Последиците – публично унижение,\n\n\n\nПаралелно с това, животът на създателите на шоуто далеч не е по-цветущ от този на участниците в него.\n\nДвигатели за заплитане на интригата в „Нереално“ са младата продуцентка Рейчъл и безскрупулната й шефка Куин, която раздава хилядарки на всеки служител, който даде\n\n\n\nв измислената продукция „За вечни времена“. Ролята на Рейчъл е поверена на Шири Апълби   („Розуел“, „Неочакван живот“), а в токчетата на Куин заповеди раздава Констанс Цимер, която редовият зрител помни като Клеър Симс от „Адвокатите от Бостън“.\n\nПърви и втори сезон грабнаха вниманиено на аудиторията с по 10 серии  всеки, колкото са предвидени и за актуалния. Трети сезон стартира преди месец, близо две години след последната серия, което дава надежди, че сценаристите ще ни инжектират с още по-силна доза драматизъм. В новите епизоди обаче концепцията на „За вечни времета“ е променена и сега отбор от 25 мъже мерят мускули и достойнства за сърцето на бизнес дамата Серина, изиграна от Кейтлин Фитджералд (“Майстори на секса“).\n\n \n\n\n \n\n\n \n                    ", "date": "2018.04.01", "title": "„Нереално“ на екрана, екшън зад кулисите"}
{"url": "http://www.monitor.bg/a/view/87605-%D0%9C%D0%B0%D1%80%D0%B3%D0%BE-%D0%A0%D0%BE%D0%B1%D0%B8-%D1%80%D0%B0%D0%B7%D1%87%D1%83%D0%BF%D0%B2%D0%B0-%D1%82%D0%B2%D0%BE%D1%80%D0%B1%D0%B8%D1%82%D0%B5-%D0%BD%D0%B0-%D0%A8%D0%B5%D0%BA%D1%81%D0%BF%D0%B8%D1%80/", "text": "\n                    \nДа опише влиянието на творбите на Уилям Шекспир от изцяло женска гледна точка – това е новата мисия на Марго Роби в ролята й на продуцент. Актрисата вече е договорила заснемането на 10 серии за легендарния драматург с компанията ABC, в партньорство с продуцентската й къща LuckyChap Entertainment, която основа през 2014 година. Чаровната блондинка е решена да събере армия от изцяло дамски творчески екип, който да дава идеи за сценария и режисурата на продукцията. Всеки епизод ще проследява различно произведение на автора на „Ромео и Жулиета“, пречупено от женска перспектива. Вдъхновение звездата от „Аз, Тоня“ черпи от факта, че главните персонажи в Шекспировите творби са мъже, но представителките на нежния пол в тях са не по-малко интригуващи и историята през техните очи би дала съвсем различен поглед върху тях.\n\nСериалът ще обърне специално внимание и на културното разнообразие в Австралия, където ще се проведат снимките. Клапата за старта на продукцията ще щракне съвсем скоро, а заглавието все още се пази в тайна.\n\n\n \n                    ", "date": "2018.04.01", "title": "Марго Роби разчупва творбите на Шекспир"}
{"url": "http://www.monitor.bg/a/view/86442-%D0%94%D0%B6%D0%BE%D1%88%D1%83%D0%B0-%D0%BF%D0%BE%D0%B1%D0%B5%D0%B4%D0%B8-%D0%9F%D0%B0%D1%80%D0%BA%D1%8A%D1%80-%D0%B8-%D0%B2%D0%B5%D1%87%D0%B5-%D0%B5-%D1%81-4-%D1%81%D0%B2%D0%B5%D1%82%D0%BE%D0%B2%D0%BD%D0%B8-%D1%82%D0%B8%D1%82%D0%BB%D0%B8/", "text": "\n                    \n\nАнтъни Джошуа вече е притежател на 4 световни титли ( на IBF, WBA, WBO, IBO) по бокс в тежка категория след победата над Джоузеф Паркър. Британецът игра за първи път цели 12 рунда на профиринга и спечели първия си мач по точки срещу новозеландеца пред 78 000 зрители на стадиона в Кардиф. След последния гонг двама от съдиите край ринга дадоха резултат 118:110 за Джошуа, а третият - 119:109. С това в актива му са вече 21 (20 с нокаут), а равносметката на Паркър е 24 победи (17 с нокаут) и 1 загуба.\n\nТака пред Антъни Джошуа, който прибира и 15 млн. паунда, остана само едно предизвикателство - пояса на WBC, който е в ръцете на Дионтей Уайлдър. Очакванията са двамата да се срещнат до края на 2018-а година, за да определят кой ще е абсолютният шампион. Американецът обаче не беше допуснат да се качи на ринга от мениджъра на Джошуа Еди Хърн, въпреки желанието му сам да отправи предизвикателството към британската звезда на бокса.\n\nСрещу Паркър Джошуа успя да вози мача почти през цялото време, макар да не показа завидните си умения на нокаутьор, както срещу предишните си противници. Новозеландецът пък явно носеше много на бой, защото не позволи да бъде свален, въпреки че глътна тежки удари.\n\n\"Имах си тактически план и се придържах към него, коментира Джошуа след мача. - Смятам, че направих много добър бой и напълно заслужено спечелих. Паркър е много добър боксьор, не е случайно световен шампион. Това се беше битка за титли, както аз искам да се приемат нещата, а не някакво шоу за телевизиите.\"\n\nВ последния подгряващ двубой преди този Александър Поветкин (Рус) пък успя да бие с брутален нокаут в петия рунд с ляво кроше Дейвид Прайс за поясите на WBA и WBO - версия интерконтинентална. С това той вероятно ще стане и официален претендент на асоциацията. Преди това и Прайс прати руснака в тежък нокдаун, но гонгът и въжетата в ъгъла го спасиха. Поветкин има 34 победи (24 с нокаут) и 1 загуба, а Прайс - 22 (18 с нокаут) и 5 загуби.\n\n\n \n\n\n \n                    ", "date": "2018.04.01", "title": "Джошуа с 4 пояса след първи 12-рундов мач"}
{"url": "http://www.monitor.bg/a/view/62795-%D0%91%D1%8A%D0%BB%D0%B3%D0%B0%D1%80%D0%BA%D0%B0-%D1%81%D1%82%D0%B0%D0%BD%D0%B0-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B0-%D1%88%D0%B0%D0%BC%D0%BF%D0%B8%D0%BE%D0%BD%D0%BA%D0%B0-%D0%BF%D0%BE-%D0%B1%D0%BE%D0%BA%D1%81-%D0%B4%D0%BE-22-%D0%B3/", "text": "\n                    \nМелис Йонузова спечели европейската титла в категория до 69 кг от първенството на Стария континент по бокс за мъже и жени до 22 г. в Румъния. На финала тя не остави никакви шансове на полякинята Наталия Марчиковска, която е бронзова медалистка от световното за девойки в Индия миналата година, но при 75-килограмовите.\nМелис проведе кратко проучване на съперничката си на ринга, след като се хвърли в атака и бе по-активната от двете до края на мача. В средата на третия рунд българката дори изпрати съперничката си в нокдаун. В крайна сметка и съдиите бяха единодушни и присъдиха победата на Мелис Йонузова с 5:0 гласа – 29:27, 30:27, 29:28, 30:27, 29:28.\nТова е първи златен медал от голямо първенство за състезателката на клуб „Омуртаг“ с личен треньор Фикрет Ереджебов. Тя има и бронз от европейското за девойки в Орду (Турция) през 2016 г., а миналата година в София остана пета.\n\n\nДовечера към 18:15 часа за своята пета титла на Европа на ринга в Румъния ще се качи Даниел Асенов. Той ще боксира в повторение на миналогодишния финал от същото първенство при 52-килограмовите срещу Габриел Ескобар Маскунано от Испания.\n\n \n\n\n \n                    ", "date": "2018.04.01", "title": "Българка стана европейска шампионка по бокс до 22 г."}
{"url": "http://www.monitor.bg/a/view/45881-%D0%98%D1%82%D0%B0%D0%BB%D0%B8%D0%B0%D0%BD%D0%B5%D1%86-%D1%84%D0%B8%D0%BD%D0%B8%D1%88%D0%B8%D1%80%D0%B0-%D0%BF%D1%8A%D1%80%D0%B2%D0%B8-%D0%BD%D0%B0-%D0%BC%D0%B0%D1%80%D0%B0%D1%82%D0%BE%D0%BD%D0%B0-%D0%BF%D0%BE%D0%B4-%D0%BB%D0%B8%D0%BF%D0%B8%D1%82%D0%B5/", "text": "\n                    \nСъстезател от Италия се окичи с лавровия венец на маратона в Стара Загора, който се проведе навръх Цветница по улиците на Града на липите. Класическите 42,195 км пробяга за 2:23:07 часа състезателят от Ботуша Ахмед Насеф. Буквално „по петите“ му пристигнаха кениецът Абел Роб и мароканецът Тарик Бамкаруф.\n\nМаратонът е част от веригата под мотото \"Бягането като начин на живот\". В него се включиха 440 състезатели от 17 страни, като най-много бяха тези в дисциплината полумаратон. Всеки състезател получи рекламна тениска, а успешно завършилите дистанцията и медал за участие. Интерес предизвика семейство от Дания, чиито членове се включиха в различни дисциплини на състезанието. Много бяха и аматьорите, пожелали да проверят себе си в изпитанието.\n\nНа 10.5 км при мъжете победител стана румънецът Гаврил Люлиус с време 33:34 мин, а при жените с 40:17 минути финишира българката Радосвета Симеонова с време 40:17 мин.\n\nВ полумаратона при мъжете с нов рекорд на трасето пръв беше кениецът Хилари Кипахумба с време 1.04.46 часа, при жените първа беше сънародничката му Козгей Чепчирчир с 1:15:21 часа.\n\nПри жените в класическото разстояние се наложи миналогодишната победителка от Кения Рут Матебо / 2:48:11 часа/, следвана от украинката Вира Овчарчук и унгарката Зита Касер.\n\nУспоредно с Маратон Стара Загора се състоя и Националният шампионат по полумаратон, където при жените първа стана Маринела Нинева от Дряново / 1:20:20 часа/, а при мъжете Исмаил Сенанджи от Варна / 1:07:04 часа./.\n\n                    ", "date": "2018.04.01", "title": "Италианец финишира първи на маратона под липите      "}
{"url": "http://www.monitor.bg/a/view/5374-%D0%91%D0%B0%D1%80%D1%81%D0%B5%D0%BB%D0%BE%D0%BD%D0%B0-%D0%BE%D1%86%D0%B5%D0%BB%D1%8F-%D1%81-%D0%B4%D0%B2%D0%B0-%D0%B3%D0%BE%D0%BB%D0%B0-%D0%B7%D0%B0-%D0%BC%D0%B8%D0%BD%D1%83%D1%82%D0%B0-%D0%B2-%D0%A1%D0%B5%D0%B2%D0%B8%D0%BB%D1%8F/", "text": "Резервите на „Реал“ вилнеят на Канарските острови\n                    \n„Барселона“ записа 37-и пореден шампионатен мач без загуба, след като измъкна драматично 2:2 при гостуването си на „Севиля“ в двубой от 30-ия кръг на Примера дивисион. Каталунците губеха с 0:2 до 88-ата минута, но Луис Суарес и Лионел Меси се разписаха в рамките на една минута и оставиха каталунците непобедени от началото на сезона. Франко Васкес (36) и Луис Муриел (50) вкараха за южняците, а след почивката тимът на Винченцо Монтела пропусна да убие интригата и бе наказан. Така „Барса“ направи нова крачка към 25-ата си шампионска титла, измъквайки точка от \"Рамон Санчес Писхуан\". Суперзвездата Лионел Меси не попадна в стартовите 11, за да не се предприемат излишни рискове преди мача с „Рома“ от Шампионската лига. Заради негативния развой на двубоя обаче аржентинецът се появи на терена и вкара гол, като се очаква за сблъсъка с римските „вълци“ да е напълно възстановен. „Меси има лека травма, беше извън терените 2 седмици и трябваше да съм внимателен. Той обаче е играч, който прави разликата и това се видя с влизането му в игра“, коментира треньорът на „Барселона“ Ернесто Валверде.\n\nОт грешната стъпка на каталунците се възползва „Реал“, който мина с леко 3:0 като гост на „Лас Палмас“. Зидан беше заложил на голяма част от резервите, за да запази звездите си за сблъсъка с „Ювентус“. Въпреки успеха обаче мадридският колос е на непосилните 13 точки зад лидера. На 12 пък е „Атлетико“, който снощи бе домакин на „Ла Коруня“.\n\n\n \n                    ", "date": "2018.04.01", "title": "„Барселона“ оцеля с два гола за минута в Севиля"}
{"url": "http://www.monitor.bg/a/view/82777-%D0%90%D0%BB%D0%B5%D0%BA%D1%81%D0%B8%D0%B5%D0%B2-%D1%81-%D0%9A%D1%83%D0%BF%D0%B0%D1%82%D0%B0-%D0%BD%D0%B0-%D0%9B%D0%B8%D0%B3%D0%B0%D1%82%D0%B0-%D0%B2-%D0%93%D1%8A%D1%80%D1%86%D0%B8%D1%8F/", "text": "\n                    Бившият капитан на волейболните национали Тодор Алексиев и неговият клубен тим \"Олимпиакос\" (Пирея) спечелиха Купата на Лигата \"Никос Самарас\" в Гърция. Тимът от Пирея надигра с 3:0 (15, 15, 13). \"Етникос\" (Александруполис) във финала. Това беше 4-ти пореден триумф за него в надпреварата и общо 5-и в историята му.\n\nАлексиев игра много силно и записа 9 точки (1 ас, 1 блок, 88% ефективност в атака). Топреализатор стана Мико Ойванен (Фин) с 13 т. (2 аса, 73% в атака), а Маркус Бьоме (Гер) добави 11 (4 аса, 2 блока, 100% в атака). За \"Етникос\" Хорхе Паян завърши с 13 т. Във витрината на \"червено белите\" с последния трофеите станаха общо 51 (21 от първенството), 17 купи на Гърция, 5 на Лигата и 2 Суперкупи.\n\n\"Волеро\" с Мира Тодорова и Гергана Димитрова спечели пък Купата на Швейцария също след 3:0 (18, 16, 20) над \"Витеос Нюшател\". Това е 13-а купа за тима, който върви уверено и към титлата, след като приключи редовния сезон на първа позиция и има 2 победи в плейофите.\n\nРозалин Пенчев и \"Персонал\" (Боливар) изравниха до 1:1 резултата във финалната серия срещу UPCN (Сан Хуан) в Аржентина. Българинът беше втори по резултатност при победата с 3:1 (20,-19, 29, 23) с 20 точки (1 ас, 1 блок) и беше обявен за най-полезен играч (MVP) за 8-и път този сезон. Топреализатор стана съотборникът му Тео Лопеш (Браз) с 25 т. (4 аса, 4 блока).\n                    ", "date": "2018.04.01", "title": "Алексиев с Купата на Лигата в Гърция"}
{"url": "http://www.monitor.bg/a/view/40315-%D0%AE%D0%B2%D0%B5-%D0%B4%D0%BE%D0%BA%D0%BE%D1%81%D0%B2%D0%B0-%D1%82%D0%B8%D1%82%D0%BB%D0%B0%D1%82%D0%B0-%D1%81%D0%BB%D0%B5%D0%B4-31-%D1%81-%D0%9C%D0%B8%D0%BB%D0%B0%D0%BD/", "text": "\n                    \nШампионът на Италия „Ювентус“ победи „Милан“ с 3:1 в голямото дерби на Италия. Двубоят се игра на \"Алианц Стейдиъм\" в Торино, а успехът бе изкован с две късни попадения. Победата позволи на \"Старата госпожа\" да увеличи преднината си на върха пред преследвачите „Наполи“ и „Рома“, които направиха грешни стъпки. За „Старата госпожа“ се разписаха Куадрадо, Кедира и Дибала, а попадението за „Милан“ бе дело на Бонучи. Така авансът на тима вече е 4 точки, а до края остават 8 кръга.\n\nБившият играч на „Юве“ Даниел Алвеш пък вече е футболистът с най-много купи във визитката си. Това стана факт, след като ПСЖ спечели Купата на Лигата във Франция, разбивайки с 3:0 „Монако“ на финала. Това беше трофей номер 36 за бразилеца в професионалната му кариера, изпреварвайки Кени Далглиш и Райън Гигс.\n\n\n \n                    ", "date": "2018.04.01", "title": "„Юве“ докосва титлата след 3:1 с „Милан“"}
{"url": "http://www.monitor.bg/a/view/67522-%D0%93%D0%B5%D0%BE%D1%80%D0%B3%D0%B8-%D0%A8%D0%B8%D0%BA%D0%BE%D0%B2-%D1%81-%D1%82%D1%80%D0%B8-%D1%81%D1%80%D0%B5%D0%B1%D1%8A%D1%80%D0%BD%D0%B8-%D0%BC%D0%B5%D0%B4%D0%B0%D0%BB%D0%B0-%D0%B2-%D0%91%D1%83%D0%BA%D1%83%D1%80%D0%B5%D1%89/", "text": "\n                    Българският национал Георги Шиков спечели първите си медали от голямо първенство във вдигането на тежести. На европейския шампионат в Букурещ той стана вицешампион в категория до 105 кг., след като спечели общо 3 сребърни медала. Най-важният от тях беше в двубоя, в който събра 388 кг. Пред него се нареди само полякът Аркадиуш Михалски с 396, а бронза с 384 спечели Саргис Мартиросян, арменец, който вдига за Австрия.\n\nМартиросян беше най-силен в изхвърлянето със 182 кг от втория опит, като започна с цели 178. След първите два успешни опита на 172 и 176 кг Шиков направи и трети на 179, но не успя и остана втори.\n\nВ изтласкването австрийският щангист направи само един опит на 202 кг, колкото да не запише нула и да не бъде декласиран. Шиков пък реално нямаше как да се бори с поляка Михалски, който изтласка като на шега 221 кг и трябваше да се задоволи отново с втората позиция с 212 кг.\n\nНа европейското първенство през 2016 г. Георги Шиков зае 6-о място в двубоя, а през 2017-а стана девети. Така в Букурещ той постигна най-добрите резултати в кариерата си.\n\nГеорги Шиков е роден в Пловдив през 1993 година. Той е златен медалист от първите Младежки олимпийски игри в Сингапур през 2010 година. През 2015-а пък беше единият от двамата ни национали, които бяха с отрицателни допинг проби при последния български скандал със забранени стимуланти.\n                    ", "date": "2018.04.01", "title": "Георги Шиков с три сребърни медала в Букурещ"}
{"url": "http://www.monitor.bg/a/view/4544-%D0%97%D0%BB%D0%B0%D1%82%D0%B0%D0%BD-%D0%B8%D0%B7%D0%B1%D1%83%D1%85%D0%BD%D0%B0-%D0%BE%D1%89%D0%B5-%D0%B2-%D0%B4%D0%B5%D0%B1%D1%8E%D1%82%D0%B0-%D1%81%D0%B8-%D0%B2-%D0%A1%D0%90%D0%A9/", "text": "\n                    \nШведската звезда Златан Ибрахимович направи мечтан дебют в МЛС (Мейджър Лийг Сокър) - футболното първенство на САЩ. 36-годишният шведски нападател реализира две попадения в първия си мач с фланелката на новия си тим „Лос Анджелис Галакси“. Първият гол на Ибра бе истински шедьовър - страхотен шут от въздуха от далечно разстояние в 76-ата минута. Шведът се появи на терена в 71-вата минута и вдъхнови „ЛА Галакси“ за феноменален обрат от 0:3 в градското дерби с „Лос Анджелис ФК“. Ибра и компания в крайна сметка спечелиха с 4:3, като ветеранът първо изравни резултата с въпросното фантастично попадение, а в първата минута на добавеното време донесе победата на тима си с удар с глава. „Гладен съм за футбол“, коментира Ибра след ударния си дебют, давайки сериозна заявка да радва феновете и с изявите си по терените в САЩ.\n\n\n \n                    ", "date": "2018.04.01", "title": "Златан избухна още в дебюта си в САЩ"}
{"url": "http://www.monitor.bg/a/view/43405-%D0%A4%D0%B5%D0%BD%D0%BE%D0%B2%D0%B5-%D1%80%D0%B5%D0%B4%D1%8F%D1%82-%D1%82%D1%80%D0%B0%D0%BD%D1%81%D1%84%D0%B5%D1%80-%D0%BD%D0%B0-%D0%9D%D0%B5%D0%B4%D0%B5%D0%BB%D0%B5%D0%B2-%D0%B2-%D0%A6%D0%A1%D0%9A%D0%90%D0%A1%D0%BE%D1%84%D0%B8%D1%8F/", "text": "\n                    \nФеновете на ЦСКА-София удариха сериозно рамо на ръководството в опитите да бъде привлечен Тодор Неделев на „Армията“. Това стана по време на шампионатната победа с 4:1 срещу „Ботев“ (Пд), с която „армейците“ продължават гонитбата с „Лудогорец“ за титлата. В следващия кръг ЦСКА-София гостува в Разград, а разликата между двата тима е само 3 точки. По време на мача „червените“ фенове бурно аплодираха Неделев, който пък бе изненадан от топлото посрещане. Националът прие с охота и усмивка аплодисментите, като дори се спря, поклони се и помаха след последния съдийски сигнал. Както е ясно, ръководството на ЦСКА-София на няколко пъти се опита да привлече национала, който е собственост на „Майнц“. Той обаче отказва офертите с мотива, че в България иска да играе единствено за родния му „Ботев“.\n\nВ същото време от „Армията“ обявиха, че само за по-малко от 8 часа са били изкупени всичките 1948 юбилейни фланелки, които бяха пуснати в събота. Поради огромния интерес от ЦСКА-София ще направят нова партида ретро екипи, които също ще струват 35 лева и ще бъдат пуснати в продажба на 4 април (сряда).\n\n\n \n                    ", "date": "2018.04.01", "title": "Фенове редят трансфер на Неделев в ЦСКА-София"}
{"url": "http://www.monitor.bg/a/view/52601-%D0%A1%D1%82%D0%BE%D1%82%D0%B5-%D0%BE%D1%86%D0%B5%D0%BB%D1%8F%D0%B2%D0%B0%D1%82-%D1%81%D0%BB%D0%B5%D0%B4-%D0%BD%D0%BE%D0%B2%D0%B0-%D0%B2%D1%8A%D0%BB%D0%BD%D0%B0-%D1%80%D0%B0%D0%B4%D0%B8%D0%B0%D1%86%D0%B8%D1%8F/", "text": "\n                    \nКак е оцеляла сама Кларк след новата вълна радиация, изпратила приятелите й обратно в космическия кораб, ще разберем в петия сезон на „Стоте“. Новите серии се завръщат на 24 април по тв канала The CW, а българските фенове на научната фантастика могат да проследят приключенията на Белами, Октавиа, Рейвън и компания по bTV Action.\n\nНовият сезон ще стартира шест години в бъдещето, а сюжетът ще се върти около това какво е правила героинята на Елиза Тейлър през това време. Тийзърът за първи епизод издава, че тя всъщност не е напълно сама, а се грижи за малко момиченце. Това е Мади (Имоджин Тиър), която по-паметливите зрители помнят като едно от децата в Долината на сенките. „Искам да се знае, че Кларк прави едно и също нещо всеки ден, за да не полудее. Учи Мади на различни неща. Двете излизат в гората и ловуват. Мисля, че без тази рутина, тя ще изгуби напълно разсъдъка си.“, издаде чаровната блондинка на среща с феновете.\n\nСъздателят на „Стоте“ Джейсън Ротенбърг пък загатна, че Земята вече е годна за живеене, тъй като радиационните нива са снижени до минимум. За бойният кораб, който кацна при Кларк в последния епизод, той допълни, че е пълен с хора, които не са приятелски настроени и ще видим борба за територия. Поради времемата дупка между двата сезона, в пети често ще виждаме ретроспекции за изгубеното време.\n\n\n \n                    ", "date": "2018.04.01", "title": "„Стоте“ оцеляват след нова вълна радиация"}
{"url": "http://www.monitor.bg/a/view/39859-%D0%A1%D0%B0%D0%BD%D0%BE-%D0%B5-%D0%BB%D1%8E%D0%BB%D0%B8%D0%BD%D1%81%D0%BA%D0%B8-%D0%B3%D0%BB%D0%B0%D0%B2%D0%BE%D1%80%D0%B5%D0%B7-%D0%B2-%D0%B8%D1%82%D0%B0%D0%BB%D0%B8%D0%B0%D0%BD%D1%81%D0%BA%D0%B8%D1%8F-%D1%85%D0%B8%D1%82-%D0%93%D0%BE%D0%BC%D0%BE%D1%80/", "text": "\n                     \n\nИталианската мафиотска сага „Гомор“ набира все повече скорост и се превърна във втория най-успешен сериал на ботуша след „Октопод“ и най-продаваната им продукция, разпространена в 190 държави. Третият сезон стартира в неделя вечер по стрийминг платформата HBO GO, а третият епизод от него е заснет в България. Създаделите на поредицата оценяват серията като най-ключовата за сюжета.\n\nИсторията води един от главните герои – Чиро в България. Той пристига в София, за да работи за люлински трафикант на хора, изигран от Стилян Иванов – Стенли. След супер успешната си роля на Косъма в „Под прикритие“ Александър Сано отново влиза в обувките на престъпник. На него му е поверен образът на Младен – безскрупулния син на люлинския мафиотски бос. В епизода ще изгрее звездата и на младата надежда Боряна Маноилова, която ще се превъплъти в албанката Елвана, жертва на трафикантите на плът.\n\n„У нас работим на световно ниво и го видях още веднъж с тази продукция. Италианците го дават много лежерно – при българските сериали снимаме един епизод за шест дни, докато на тях им отнема три седмици.“, разказа Сано на предпремиерата на епизода. Той сподели, че обича мафиотските поредици, не само защото му се случва да играе предимно „гадове“, но не би отказал роля и в любимия си сериал „Игра на тронове“.\n\nЗа 21-годишната Боряна това е първа роля. По време на снимките тя е на 19 години и трябва да играе 16 годишно албанско момиче. Боряна разбира, че ще се съблече чисто гола за една от сцените, което е предизвикателство за всеки актьор. „В началото страшно се притесних - стиснах зъби и се събрах – мислех си само какво ѝ е на героинята ми, какъв стрес изживява това момиче – голо, навън и с опасност за живота. Екипът беше чудесен и за момент не се почувствах неловко.“, каза Боряна. На премиерата младата актриса получи подкрепата на майка си - актрисата Албена Ставрева и дядо си, известният български скулптор Георги Чапкънов.\n\n\"Гомор\" е част от мафиотската линия заглавия на гиганта HBO. Още след успеха на първи сезон поредицата се нареди до хитовете “Наркомрежа“, „Семейство Сопрано“, „Престъпна Империя“ и „Сделката“. Сериалът е създаден по едноименния бестселър на Роберто Савиано и разказва историята на безмилостния неаполитански престъпен синдикат Камората през погледа на дясната ръка на кръстника на клана – 30-годишния Чиро (Марко Д‘Аморе).\n                    ", "date": "2018.04.01", "title": "Сано е люлински главорез  в италианския хит „Гомор“"}
{"url": "http://www.monitor.bg/a/view/977-%D0%9F%D0%B0%D1%80%D0%B8%D1%81-%D0%BF%D0%BE%D0%B4%D0%BF%D0%B8%D1%81%D0%B2%D0%B0-%D0%BF%D1%80%D0%B5%D0%B4%D0%B1%D1%80%D0%B0%D1%87%D0%B5%D0%BD-%D0%B4%D0%BE%D0%B3%D0%BE%D0%B2%D0%BE%D1%80/", "text": "\n                    \nХотелиерската наследница Парис Хилтън и актьорът Крис Зилка ще подпишат предбрачен договор. Още не е ясно кога звездната двойка ще се разходи до олтара , но вече се оформят документи за опазване на богатството на чаровната блондинка в случай на развод. „Всеки кавалер, който е на път да се ожени за много заможна и успешна бизнес дама, няма да е кавалер, ако не подпише предбрачен договор.“, заяви пред TMZ Зилка. „Все пак нямаме нужда от такъв, защото ще сме заедно завинаги“, намигна 37-годишната красавица.\n\nПреди дни Парис изгуби годежния си пръстен, който получи като новогодишен подарък. Бижуто, което струва близо 2 милиона долара, изчезнало докато тя се вихрила в нощен клуб. Охраната на заведението и звездата от „Невероятният Спайдърмен“ обаче открили 20-каратовия диамант няколко часа по-късно в ледарник на чужда маса. Как се е озовал там, не е ясно.\n\nЗилка отправи предложението си за брак към Хилтън по време на празничната им ски ваканция в Аспен, Колорадо в края на миналия декември. Искрата между тях пламва преди две години. Познанството им обаче датира от 2010 г., когато двамата се срещат на парти за наградите „Оскар“.\n\n\n \n                    ", "date": "2018.04.01", "title": "Парис подписва предбрачен договор"}
{"url": "http://www.monitor.bg/a/view/21698-%D0%9C%D0%B0%D0%BD%D0%B4%D0%B8-%D0%9C%D1%83%D1%80-%D0%B8%D0%B7%D0%BA%D0%B0%D1%87%D0%B8-%D0%9A%D0%B8%D0%BB%D0%B8%D0%BC%D0%B0%D0%BD%D0%B4%D0%B6%D0%B0%D1%80%D0%BE/", "text": "\n                    \nС изпитанието да изкачи най-високата планина в Африка се зае Манди Мур. Актрисата, която спечели симпатиите на зрителите с ролята си на Ребека Пиърсън в сериала „Това сме ние“, тръгна на поход в Килиманджаро с близки приятели и екип от опитни алпинисти. За приключението си тя се похвали с редица снимки в профила си в Инстаграм. „Мечтая си да изкача Килиманджаро откакто бях на 18 години. Тази седмица изпълних първото нещо в списъка си с желания и изживях едно от най-удовлетворяващите и предизвикателни събития в живота си с част от най-добрите ми приятели“, написа към кадрите тя. Освен панорамни снимки на заобикалящата я природа, 33-годишната звезда не пропусна да сподели клипове как се забавлява с алпинистите, танцувайки в планината. Манди и компания са достигнали най-високия връх Ухуру, познат още като Кибо, който достига 5895 метра.\n\n\n \n                    ", "date": "2018.04.01", "title": "Манди Мур изкачи Килиманджаро"}
{"url": "http://www.monitor.bg/a/view/36622-%D0%A4%D0%B5%D0%BD%D0%BA%D0%B8-%D0%B2%D1%8A%D1%80%D1%82%D1%8F%D1%82-%D0%9A%D0%B0%D1%80%D0%B0%D0%BC%D0%B0%D0%B7%D0%BE%D0%B2-%D0%BD%D0%B0-%D0%B1%D0%B0%D0%B2%D0%B5%D0%BD-%D0%BE%D0%B3%D1%8A%D0%BD/", "text": "\n                    \nВъзможността да задават пикантни въпроси на Владо Карамазов и да получат сигурен отговор си спечелиха три негови почитателки. Фенският куиз е награда, която 38-годишният актьор обеща на тези, които са отговорили правилно на въпроса как се казва персонажът му от представлението „Спанак с картофи“. Избора си той оповести в профила си във Фейсбук, а терен за стрелбата с любопитни въпроси даде Общността му във Viber – първата такава, създадена за българин. Една от победителките дори сподели, че това е страхотен подарък за двойния й празник днес – рожден ден и имен ден. „Момичета, сега ви е паднало, питайте и споделяйте!“, призова ги асът на Народния театър. От съвети за добра актьорска школа и изпити в НАТФИЗ до избор на продукция за партниране на екран с Кевин Спейси, Карамазов не бе пестелив на думи и внимание към трите дами. След като го заляха със суперлативи, той дори настоя да изразят мнение за постановките с негово участие, които не им допадат.\n\nОбщността на Владо във Viber фигурира отскоро, а ръка по пътя към създаването й му подава негов приятел, с когото карат заедно мотори. „Комуникацията с хората е нещо много особено и когато не си ти, те го усещат и не са доволни. За зрителите ние, артистите, сме някакъв модел за подражание, затова ми се искаше да се отделя в онлайн пространството от други популярни персони, които качват единствено елементарни селфита.“, сподели пред „Монитор“ актьорът.\n\n\n \n                    ", "date": "2018.04.01", "title": "Фенки въртят Карамазов на бавен огън"}
{"url": "http://www.monitor.bg/a/view/37526-%D0%A3%D0%BD%D0%B3%D0%B0%D1%80%D1%86%D0%B8%D1%82%D0%B5-belau-%D0%BD%D0%BE%D1%81%D1%8F%D1%82-%D1%81%D0%BB%D1%8A%D0%BD%D1%86%D0%B5-%D0%B2-%D0%A1%D0%BE%D1%84%D0%B8%D1%8F/", "text": "\n                    Унгарската електро банда Belau пристига за първия си концерт у нас на 27 април в столичния клуб Mixtape5. Петър Кедвеш (композитор, китара, клавир), Кристиян Бузаш (бас) и чаровната и талантлива вокалистка Бебе Сечи (Böbe Szécsi) ще представи своята изключително нежна, лятна, свежа, топла и зареждаща музика в стил чилуейв. Билетите вече са в продажба на цена 10 лв.\n\nГрупата е създадена в края на 2015 година и още с дебютния си сингъл “Island of Promise” постига комерсиален успех. Песента им е избрана за рекламите на две световни марки (Telenor и Pepsi) и влиза в саундтрака на един от най-популярните сериали по унгарското HBO – „Aranyélet“ (Златен Живот). Дебютният албум на Belau излиза през ноември 2016 и включва 12 песни. Той е със заглавие “The Odyssey”, a в него участват няколко гост вокалисти от унгарската електронна и поп сцена. Албумът е отличен в категорията \"най-добра електронна музика\" на Hungarian Music Awards за 2017 година.\n                    ", "date": "2018.04.01", "title": "Унгарците Belau носят слънце в София"}
{"url": "http://www.monitor.bg/a/view/13996-%D0%9C%D0%B0%D1%80%D0%B0%D1%8F-%D0%BD%D0%B0-%D0%9C%D0%B0%D1%80%D0%B8%D1%8F-%D0%B4%D0%B5%D1%84%D0%B8%D0%BB%D0%B8%D1%80%D0%B0-%D0%BD%D0%B0-%D0%A1%D0%B5%D0%B4%D0%BC%D0%B8%D1%86%D0%B0%D1%82%D0%B0-%D0%BD%D0%B0-%D0%BC%D0%BE%D0%B4%D0%B0%D1%82%D0%B0-%D0%B2-%D0%A1%D0%BE%D1%84%D0%B8%D1%8F/", "text": "\n                    \nДъщерята на фолк дивата Мария – Марая дефилира по време на Седмицата на модата в София. Малката красавица се разходи по подиума в стилен тоалет на бранда Bapa, а харизмата й очарова любители и експерти по време на бляскавото събитие. Това не е първата година, в която щерката на изпълнителката на „Червен картон\" се разписва с участие в модния форум. Певицата също се включи в миналогодишното издание на Седмицата на модата у нас с музикален поздрав към присъстващите, като тогава направи и премиера на парчето „Болна тема си за мен“.\n\nОсвен с чар, Марая се слави и с голямо сърце. Наскоро тя се раздели с дългите си коси, а актът бе провокиран от чиста доза добрина. Звездната наследница дари кичурите си на онкоболна жена, което стана ясно от кадри във Фейсбук.\n\n \n\n\n \n                    ", "date": "2018.04.01", "title": "Марая на Мария дефилира на Седмицата на модата в София"}
{"url": "http://www.monitor.bg/a/view/59338-%D0%A1%D0%90%D0%A9-%D1%81%D1%8A%D1%81-%D1%81%D1%82%D1%80%D0%B0%D1%82%D0%B5%D0%B3%D0%B8%D1%8F-%D1%81%D1%80%D0%B5%D1%89%D1%83-%D0%98%D1%81%D0%BB%D1%8F%D0%BC%D1%81%D0%BA%D0%B0-%D0%B4%D1%8A%D1%80%D0%B6%D0%B0%D0%B2%D0%B0-%D0%98%D1%82%D0%B0%D0%BB%D0%B8%D1%8F-%D0%BE%D1%87%D0%B0%D0%BA%D0%B2%D0%B0-%D1%82%D0%B5%D1%80%D0%BE%D1%80%D0%B8%D1%81%D1%82%D0%B8/", "text": "\n                    \nСтратегията на САЩ за борба с терористичната групировка „Ислямска държава“, освен непосредственото участие в операциите в Сирия и Ирак, предвижда оказване на помощ на други страни за борба с тази групировка. Това заяви командващият на Корпуса на морската пехота генерал Робърт Нелър. Видеозаписът с изявлението на генерала е публикуван на официалния сайт на Министерството на отбраната на САЩ, уточнява Фокус. В отговор на въпрос на водещия на конференция в Атлантическия съвет за националната стратегия за борба с „Ислямска държава“ (взимайки предвид разширението на терористичната активност на тази групировка из целия северноафрикански регион), Нелър призна, че САЩ нямат достатъчно възможности да води самостоятелна борба с „Ислямска държава“ в целия регион. Генералът отбеляза, че Стратегията за национална сигурност предвижда създаването на съюзи с други страни и САЩ имат достатъчно възможности да помагат на други държави да водят по-ефективна борба с тероризма. „Светът е голям и затова в Стратегията за национална сигурност се говори за необходимостта от създаване на съюзи и партньорства. Ние нямаме достатъчно сили за самостоятелна борба и няма да го правим сами. Но ние можем да оказваме помощ на други държави, за да повишим ефективността на техните антитерористични подразделения и сили за сигурност“, заяви генерал Нелър. Той добави също, че в момента САЩ вече работят с френските, британските и италианските си партньори за повишаването на възможностите на Нигерия, държавите от Западна Африка и други страни за борба със заплахата от „Ислямска държава“. Необходимостта да се помага на други държави Робърт Нелър обясни с това, че „в крайна сметка Въоръжените сили на САЩ ще бъдат принудени да напуснат дадения регион“ и на местните сили за сигурност ще им се наложи да се борят с тероризма самостоятелно. По-рано стана известно, че САЩ ще отделят 60 милиона долара за борба с тероризма в Сахелския район на Африка.\n\nМеждувременно италианският министър на вътрешните работи Марко Минити не изключва, че чуждестранни бойци, сражаващи се в редиците на терористичната групировка „Ислямска държава“, могат да се възползват от миграционните маршрути, за да се завърнат в Европа. „Ако преди година ме бяха попитали, дали бойците могат да се смесят с мигрантите, бих отговорил „не“, защото никой не би рискувал. Но днес, когато е очевидно, че те търсят спасение, най-добрият начин са проверените маршрути за незаконен трафик на хора. И следващото правителство трябва да има това предвид“, каза той в интервю за вестник „Джорнале“. Марко Минити отбеляза, че италианците сред чуждестранните бойци, сражаващи се на страната на ИД в Сирия и Ирак, са малко – около 120 души. Част от тях най-вероятно са загинали. „Въпреки това, рискът остава висок“, подчерта вътрешният министър.\n\n \n\n\n \n                    ", "date": "2018.04.01", "title": "САЩ със стратегия срещу Ислямска държава, Италия очаква терористи "}
{"url": "http://www.monitor.bg/a/view/7254-%D0%A1%D0%B5%D0%BA%D1%81%D1%81%D0%BA%D0%B0%D0%BD%D0%B4%D0%B0%D0%BB-%D0%B2-%D0%9E%D0%9E%D0%9D/", "text": "\n                    \n\nСлужителката в ООН Мартина Брострьом обвини в сексуално насилие помощник-генералния секретар на ООН д-р Луис Лурес в интервю по американската телевизия Си Ен Ен. Разказът беше пред водещата Кристиан Аманпур.\n\nБрострьом заяви, че този високопоставен чиновник в организацията я е нападнал сексуално през 2015 г. Сега Брострьом проговори за пръв път публично за преживяното. Тя разказа, че Лорес й е предложил повишение, ако приеме извинението му, а когато се е оплаквала, никой в авторитетната международна организация не е приел насериозно оплакванията й, съобщи Си Ен Ен.\n\nМартина Брострьом обвини в телевизионното интервю Лурес, че я сграбчил в асансьора на хотел, целунал я насила, напъхал си езика в устата й, сграбчил я за гърдите и се опитал да я завлече в стаята си. Това е станало по време на конференция през 2015 г.\n\n„Умолявах го и с всички сили се съпротивлявах да не изляза от асансьора“, каза Брострьом, която е съветник в програмата на ООН за борба със СПИН (UNAIDS). Лурес отговори, че е сътрудничил на разследването по случая, което траело 14 месеца и стигнало до извода, че твърденията са несъстоятелни. Според Бростръм, обаче, разследването било „дълбоко опорочено“.\n\nЛурес, който бил и заместник-изпълнителен директор на UNAIDS, напуснал ООН след изтичането на договора му през изминалата седмица. От организацията посочват, че това си е негово решение. Брострьом е третата жена, която се оплаква от подобни действия на Лурес.\n\nПо-рано Малая Харпър разказа, че той я нападнал по поразително подобен начин в хотел през 2014 година. Трета жена, пожелала анонимност заради работата си, посочи, че била атакувана преди две години.\n\nСлед като светът започна да обръща внимание на секс скандалите през 2017 г. заради холивудския продуцент Харви Уайнстийн, който се оказа сексуален маниак, жените не само в киното започнаха да говорят за секс насилието. През декември м. г. бе съобщено, че между 1 юли и 30 септември по света са подадени 31 жалби за сексуални посегателства срещу служители на ООН. Според говорителя на световната организация Стефан Дюжарик, не всички факти по тези жалби са били потвърдени, а някои от тях са още на етап предварително разследване.\n\nОт 31 жалби 12 са насочени срещу членове на миротворческите сили на ООН, а 19 срещу служители на агенции или програми на организацията. 10 от тях са свързани със сексуални посегателства, 19 със сексуална експлоатация, а две не са категоризирани поради неизвестна възраст на обвинителите.\n\n15 от жалбите са към служители на Върховния комисариат за бежанците, 4 към миротворческата мисия в Демократична република Конго, 3 срещу служители на Международната организация за миграцията, 3 срещу миротворците в Либерия, 2 срещу тези в Централноафриканската република и една е срещу служител на УНИЦЕФ.\n\nЗапочнали са 14 разследвания и един от случаите е доказан. 12 от сигналите са за деяния през 2017 г., 2 за действия през 2016 г. и шест за деяния през 2015 г. или по-рано. Датата на 11 деяния не е известна.\n\n\n\n \n                    ", "date": "2018.04.01", "title": "Сексскандал в ООН"}
{"url": "http://www.monitor.bg/a/view/50889-%D0%9E%D0%B1%D0%B0%D0%BC%D0%B0-%D0%BD%D0%B0-%D1%81%D0%B2%D0%B0%D1%82%D0%B1%D0%B0%D1%82%D0%B0-%D0%BD%D0%B0-%D0%A5%D0%B0%D1%80%D0%B8/", "text": "\n                    \n\nБританският принц Хари и американската му годеница Меган Маркъл избраха добре позната на модната индустрия лондонска флористка да аранжира украсата от цветя за сватбата им в края на пролетта, съобщиха от двореца Кенсингтън.\n\nФилипа Крадок, сред чийто клиенти са дизайнерът Александър Маккуин и британското издание на сп. \"Вог\", ще използва сезонни цветя от района на Уиндзор за украсата на помещението за церемонията. Сред тях ще бъдат градински бели рози, цветето напръстник (Digitalis) и любимите на Маркъл божури.\n\nОсвен това флористката ще включи клонки от бук, бреза и габър от заобикалящия двореца парк. При избора на растенията помогнаха принц Хари и Меган Маркъл.\n\n\"Работата с тях е абсолютно удоволствие. Процесът е непринуден, творчески, забавен и със силно сътрудничество\", каза Крадок.\n\n\"Финалният дизайн ще съответства на тях като двойка. Винаги се стремя да достигна това с работата си, като поставям на преден план снабдяването с местни ресурси, сезона и устойчивостта\", добави тя.\n\nВнукът на кралица Елизабет Втора принц Хари, който е пети поред в наследяването на престола, и Меган Маркъл - звездата от телевизионния сериал \"Костюмари\", ще сключат брак на 19 май в параклиса \"Сейнт Джордж\" на Уиндзорския замък.\n\nТе поканиха 600 гости на сватбата си, въпреки че имената все още се пазят в тайна. Според Харпърс Базар на сватбата са канени бившия президент на САЩ Барак Обама и съпругата му. Хари е поканил бившите си приятелки Челси Дейви и Кресида Бонас, Дейвид и Виктория Бекъм, актрисата Марго Роби. За доброто настроение на гостите пък ще се погрижат сър Елтън Джон, Ед Шийрън, Ели Голдинг и Крис Мартин. Младоженката пък е поканила най-добрата си приятелка, индийската актриса Приянка Чопра, екранния си приятел от „Костюмари” Патрик Джей Адамс и Абигейл Спенсър, както и Оливия Палермо, тенисистката Серена Уилямс и стилистката Джесика Мълруни.\n\nНад 2 500 души публика от британския народ и благотворителни организации ще наблюдават пристигането на булката и младоженеца и техните гости, както и отпътуването на процесията с каляска след церемонията.\n\nСватбата на Хари и Меган ще се проведе на 19 май в замъка Уиндзор. Тържественият обяд, организиран от кралица Елизабет II, пък ще е в зала Сейнт Джордж.\n\n\n\n \n                    ", "date": "2018.04.01", "title": "Обама на сватбата на Хари "}
{"url": "http://www.monitor.bg/a/view/61120-%D0%9F%D0%B0%D0%BF%D0%B0%D1%82%D0%B0-%D0%BF%D0%BE%D0%B7%D0%B4%D1%80%D0%B0%D0%B2%D0%B8-%D0%B2%D1%8F%D1%80%D0%B2%D0%B0%D1%89%D0%B8%D1%82%D0%B5-%D1%81-%D0%92%D1%8A%D0%B7%D0%BA%D1%80%D0%B5%D1%81%D0%B5%D0%BD%D0%B8%D0%B5%D1%82%D0%BE/", "text": "\n                    Папа Франциск прикани римокатолиците по света да изоставят самодоволството и да се върнат към вярата си, че несправедливостта може да бъде преодоляна.\n\nПо време на бдението за Велика събота в базиликата \"Свети Петър, състояло се при строги мерки за сигурност, Светият отец говори с печален тон за самодоволството и идващото с Възкресението обновление.\n\nПо думите му самодоволният човек днес \"отстъпва пред реалността, което го кара да вярва, че не може да направи нищо, за да надделее над множеството несправедливости, които изпитват на гърба си много от неговите братя\". Папата добави, че самодоволният \"е потънал в угнетяващата рутина, която му отнема паметта\". Честването на Възкресение Христово е за \"обновяване на вярата на човека, че Бог влиза [. . .], като се опълчва на монтонния и парализиращ детерминизъм\".\n\nВ неделя Франциск отслужи празничната литургия за Възкресение Христово и ще отправи своето послание \"Урби ет Орби\" (\"Към града и към света\") и благословии.\n\nМерките за сигурност на съботната служба бяха по-строги от обичайните, след катош през изминалата седмица италианската полиция осъществи четири акции срещу предполагаеми поддръжници на ислямистки терористични групи. Арестувани бяха седем души по подозрение, че са свързани с тунизиеца, извършил атаката с камион в Берлин.\n\nПрез последните дни папата ме забъркан в особена история – Еудженио Скалфари, 93-годишен италиански журналист и атеист, заяви, че светият отец е заявил, че няма ад, в който душите на грешниците да страдат вечно. След смъртта душите на хората, които се покаят, получават опрощение от Бог, е казал още папата в интервюто. Той е допълнил, че онези, които не се покаят, не могат да бъдат опростени и просто изчезват. Истинността на изказванията, приписвани на папата, обаче бе подложена на въпрос, особено след като Скалфари призна, че никога не използва диктофон по време на интервютата.\n                    ", "date": "2018.04.01", "title": "Папата поздрави вярващите с Възкресението "}
{"url": "http://www.monitor.bg/a/view/64294-%D0%98%D1%82%D0%B0%D0%BB%D0%B8%D1%8F-%D0%B8-%D0%A4%D1%80%D0%B0%D0%BD%D1%86%D0%B8%D1%8F-%D0%BD%D0%B0-%D0%BD%D0%BE%D0%B6-%D0%B7%D0%B0%D1%80%D0%B0%D0%B4%D0%B8-%D0%BC%D0%B8%D0%B3%D1%80%D0%B0%D0%BD%D1%82%D0%B8/", "text": "\n                    Отряд въоръжени френски митничари и полицаи вилня без разрешение в център за мигранти в пограничния италиански град Бардонекия и предизвика най-големия скандал в двустранните отношения след Втората световна война. Веднага след като научи за безпрецедентната акция на съседите от северозапад министърът на външните работи на Рим Анджелино Алфано повика за обяснения посланика на иначе прятелската Франция Кристиан Масе. В същото време лидерът на дясната италианска партия Лига Матео Салвини, който съвсем скоро може да стане и премиер на страната, поиска всички френски дипломати незабавно да напуснат нейната територия.\n\nТова, което ошашави истински италианските власти, е безпардонното поведение на френските митничари и полицаи в сградата на центъра за мигранти. Те нахлули там без да предупредят местните си колеги, държали се грубо и предизвикателно с неговия персонал и обитателите му, а за капак взели от няколко от последните кръв и урина за изследвания. При това без да обясняват защо го правят нито на потърпевшите, нито на обгижващите ги доброволци. После френските ченгета се качили на обратния влак и се прибрали по живо, по здраво на тяхна територия, оставяйки служителите на италианските сили за сигурност да пишат спешни доклади за извършеното нарушение на суверинитета на държавата им.\n\nНо истинска ярост по високите етажи на институциите в Рим предизвика официалната френска реакция на италианските протести. Защото вместо да се извинят за безпрецедентното нахлуване на чужда територия, както очакваха във Вечния град, властите в Париж развяха някакъв двустранен документ от началото на 90-те години на миналия век, който допускал подобни шетания зад граница. Съответно отговорът бе изтълкуван от италианската страна като подигравка, просто защото въпросният документ не само че се отнасял за съвсем друг вид трансгранично сътрудничество, но вече не бил и актуален.\n\nПравителството на Италия е повикало френския посланик в Рим за обяснение. Външното министерство обяви, че това е \"сериозен\" инцидент, който е съвършено неоправдан. Френската страна отхвърли обвиненията и заяви, че митническите агенти са следели мъжа във влак по подозрение, че пренася наркотици. След като нигериецът се съгласил да даде урина за теста, агентите изчакали влакът да стигне Бардонекиа, където слезли и тестът бил извършен в клиниката на гарата. А тестът на мигранта, който има разрешително за пребиваване в Италия, се е оказал отрицателен.\n\nНаправо побеснял от случая, италианският вътрешен министър Марко Минити подписа спешна заповед с цел предотвратяването в бъдеще на подобни случаи. Според разпореждането френските жандармеристи, полицаи, митничари и други представители на силите за сигурност на съседите от северозапад занапред ще трябва да искат писмено разрешение за всяко влизане на италианска територия. В противен случай – арест и съд.\n\n \n                    ", "date": "2018.04.01", "title": "Италия и Франция на нож заради мигранти "}
{"url": "http://www.monitor.bg/a/view/78516-%D0%9B%D0%BE%D0%BD%D0%B4%D0%BE%D0%BD-%D0%BE%D0%B1%D0%BC%D0%B8%D1%81%D0%BB%D1%8F-%D0%B4%D0%B0-%D0%BF%D0%BE%D0%B7%D0%B2%D0%BE%D0%BB%D0%B8-%D0%BD%D0%B0-%D1%80%D1%83%D1%81%D0%BD%D0%B0%D1%86%D0%B8-%D0%B4%D0%B0-%D1%81%D0%B5-%D1%81%D1%80%D0%B5%D1%89%D0%BD%D0%B0%D1%82-%D1%81-%D0%AE%D0%BB%D0%B8%D1%8F-%D0%A1%D0%BA%D1%80%D0%B8%D0%BF%D0%B0%D0%BB/", "text": "\n                    Британското правителство обмисля дали да разреши на руснаците посещения при Юлия Скрипал, която се възстановява в болницата, след като бе натровена заедно с баща си - бившия двоен агент Сергей Скрипал, с използване на нервнопаралитично вещество, предаде Ройтерс.\nЛондон обвини Русия за атаката, но Москва отрича причастност. \"Ние обмисляме руското искане за консулски достъп в съответствие с нашите задължения по международното и вътрешното право, включително правата и задълженията на Юлия Скрипал\", каза говорителка на британското външно министерство в Лондон. Руското посолство във Великобритания настоя \"на правото си да види\" Юлия Скрипал, която е руска гражданка, след като британските власти обявиха, че състоянието й се подобрява и тя е дошла в съзнание.\n\nСъщевременно външното министерство на Русия огласи списъци с въпроси към Великобритания и Франция относно отравянето на бившия руски двоен агент Сергей Скрипал и неговата дъщеря.\n\nВъпросите - 14 към Лондон и 10 към Париж - се съсредоточават до френското участие в разследването на покушението с нервнопаралитично вещество в английския град Солсбъри в началото на март. Великобритания обяви, че баща и дъщеря Скрипал са атакувани с вещество, разработено в бившия Съветски съюз, и посочи Русия като извършител на престъплението, което обвинение Русия отхвърля. С въпросниците Москва иска обяснение на какво основание към разследването са били привлечени французи и пита доколко те са експерти по бойните отровни вещества. Освен това руската страна се интересува как така френските експерти са установили, че използваното вещество в Солсбъри е с руски произход и разполагат ли във Франция с образци от групата бойни агент \"Новичок\".\n\nПодобни въпроси са отправени и към британската страна, включително Лондон уведомил ли е Организацията за забрана на химическите оръжия за включването на Париж към разследването и предадени ли са на организацията изводите на френските следователи. Русия пита какво общо има Франция със случилото се с двама руски граждани във Великобритания и по кои свои процесуални законодателни текстове британците канят чужда държава да участва във вътрешно британско разследване.\n\nСъщевременно Москва отговори реципрочно на действията на Лондон, като изгони 23-ма британски дипломати, а освен това закри британското консулство в Санкт Петербург и прекрати дейността на Британския съвет в Руската федерация. В петък британският посланик в Москва Лори Бристоу бе отново повикан в руското външно министерство и му бе казано, че има един месец да съкрати дипломатическия персонал в Русия до размера на руската мисия в Обединеното кралство, отбелязва Ройтерс. В петък в Москва обяви ответни мерки срещу дипломатическите представителства на редица западни страни. Русия е решила да експулсира четирима френски дипломати, четирима канадски, трима шведски, двама холандски, хърватски, румънски, чешки дипломат. Ще бъде изгонен военният аташе ан Естония. Ден по-рано бяха привикани служители на посолствата на Франция, Германия, Италия, Полша, Холандия, Хърватия, Белгия, Украйна, Швеция, Австралия и Чехия заради неприятелски действия срещу Русия в солидарност с Великобритания.\n\nДържавният департамент на САЩ обями, че Русия ще може да депозира нови искания за акредитация, за да замени своите дипломати, които САЩ сметнаха за шпиони и експулсираха.\n\n\n \n                    ", "date": "2018.04.01", "title": "Лондон обмисля да позволи на руснаци да се срещнат с Юлия Скрипал "}
{"url": "http://www.monitor.bg/a/view/49612-%D0%9A%D0%BE%D0%BB%D0%B0-%D1%83%D0%B4%D0%B0%D1%80%D0%B8-%D0%B0%D0%B2%D1%82%D0%BE%D0%B1%D1%83%D1%81-%D1%81-%D0%B4%D0%B5%D1%86%D0%B0-%D1%88%D0%BE%D1%84%D1%8C%D0%BE%D1%80%D1%8A%D1%82-%D0%B9-%D0%B7%D0%B0%D0%B3%D0%B8%D0%BD%D0%B0/", "text": "\n                    Един човек е загинал при катастрофа между лек автомобил и автобус, превозващ деца, на пътя Севлиево-Варна, в района на село Богатово. Това съобщиха от пресцентъра на МВР.\n\nСигналът за произшествието е постъпил около 7.00 часа сутринта. В следствие на инцидента е загинал водачът на лекия автомобил. Няма други пострадали. Извършен е оглед на произшествието, а причините за него са в процес на изясняване. Движението в района е възстановено около 12.00 часа.\n                    ", "date": "2018.04.01", "title": "Кола удари автобус с деца, шофьорът й загина "}
{"url": "http://www.monitor.bg/a/view/48702-%D0%A1%D1%8A%D0%B4-%D0%B2%D1%8A%D1%80%D0%BD%D0%B0-%D0%B4%D0%B5%D0%BB%D0%BE-%D0%B7%D0%B0-%D0%BC%D1%8A%D1%80%D1%82%D1%8A%D0%B2-%D1%80%D0%B5%D0%B9%D0%BD%D0%B4%D0%B6%D1%8A%D1%80/", "text": "\n                    Военният съд в Пловдив върна за доразследване на военната прокуратура дело за смърт на рейнджър. 28-годишният Борис Василев бил открит с куршум в главата, докато давал постови наряд на територията на армейски складове край село Калояновец. Разследването за смъртта му първоначално било прекратено от военната прокуратура, откъдето преценили, че случилото се е самоубийство заради депресия. От съда обаче решили случаят да бъде разследван отново, като дали указания да се проведат нови и задълбочени разпити на колеги, близки и роднини на загиналия, за да се установи по безспорен и категоричен начин дали някой не го е подтикнал към самоубийство.\n\nРейнджърът бил открит мъртъв миналия 1 август. По-рано в същия ден той застъпил наряд. Към 12,15 часа от поста му проехтял изстрел и военослужещият бил открит мъртъв. Според вещите лица той е седнал на камък, извадил е първият халосен патрон от автомата „Калашников” и е заредил боен. След това е сложил оръжието между краката си и се е застрелял от упор в главата. При аутопсията по тялото му не били установени следи от насилие. Послесмъртната психиатрична експертиза установила, че в дните преди фаталния изстрел рейнджърът бил напрегнат, изпитвал стрес, а на сън бълнувал и крещял. Според бившата му приятелка Борис бил на антидепресанти, които спрял да взима. Родителите му не били съгласни с психиатрите, защото заключенията им били съставени на базата само на показанията на бившата приятелка. Според тях и според негови приятели Борис не пиел, не пушел и спортувал. Хранел се рационално и бил дисциплиниран и загрижен за здравето си. Военните съдии са категорични, че разследващите трябва да установят повече данни за личния и професионален живот, както и за взаимоотношенията му с другите, като едва след това могат да се произнесат дали има данни за умишлено убийство, самоубийство или дали Василев е бил склонен от друг да посегне на живота си.\n                    ", "date": "2018.04.01", "title": "Съд върна дело за мъртъв рейнджър"}
{"url": "http://www.monitor.bg/a/view/70510-%D0%92%D1%81%D1%8F%D0%BA%D0%B0-%D0%BF%D0%B5%D1%82%D0%B0-%D0%B1%D1%83%D1%82%D0%B8%D0%BB%D0%BA%D0%B0-%D0%BA%D0%BE%D0%BD%D1%8F%D0%BA-%D0%B2-%D0%A0%D1%83%D1%81%D0%B8%D1%8F-%D0%BC%D0%B5%D0%BD%D1%82%D0%B5/", "text": "\n                    Една пета от продаваните коняци на руския пазар са менте, съобщава „Прайм” като се позовава на информация на шефа на \"Роскачество\" Максим Протасов.\n\nПо думите му 21% от напитката продавана в страната не е произведена от винен дестилат, а от други видове спирт. Шефът на контролното ведомство припомни за мащабната проверка на пазара, включваща 50 от най-известните марки конячни напитки внос от Франция, Армения, Грузия и Молдова, а също така произведени в страната.\n\nРусия има стари традиции в производството на менте спиртни напитки. В края на 19-и век избухва скандал с вноса на коняк от Франция. Според публикации в тогавашната преса се оказва, че отчетеният импорт от страната най-голям производител на коняк в света доста надвишава годишното й производство и наличните резерви в избите. Едновременно с това било установено многократно нарастване на износа на питеен спирт от Русия за Франция. Както се казва - нищо ново под слънцето.\n                    ", "date": "2018.04.01", "title": "Всяка пета бутилка коняк в Русия - менте"}
{"url": "http://www.monitor.bg/a/view/28031-%D0%96%D1%8A%D0%BB%D1%82-%D0%BA%D0%BE%D0%B4-%D0%B7%D0%B0-%D0%B1%D1%83%D1%80%D0%B5%D0%BD-%D0%B2%D1%8F%D1%82%D1%8A%D1%80-%D0%B2-17-%D0%BE%D0%B1%D0%BB%D0%B0%D1%81%D1%82%D0%B8/", "text": "\n                    \nЖълт код за бурен вятър е в сила за 17 области в страната днес, сочи справка на интернет страницата на Националния институт по метеорология и хидрология (НИМХ) към БАН.\n\nПредупреждението за потенциално опасно време важи за областите София - град, Благоевград, Кърджали, Хасково, Стара Загора, Габрово, Велико Търново, Русе, Търговище, Сливен, Ямбол, Бургас, Варна, Шумен, Разград, Силистра и Добрич. Там ще духа силен и бурен юг-югозападен вятър с пориви до 22-24 м/с. След обяд вятърът ще отслабне и ще се ориентира от запад-северозапад.\n\nВ сутрешните часове от запад ще започнат валежи, които по-късно през деня ще обхванат цялата страна. След обяд ще има условия и за гръмотевици. Максималните температури ще са между 14° и 19°, съобщи за Агенция „Фокус” дежурният синоптик Боряна Маркова от  Националния институт по метеорология и хидрология (НИМХ) при Българската академия на науките (БАН).\n\n                    ", "date": "2018.04.01", "title": "Жълт код за бурен вятър в 17 области "}
{"url": "http://www.monitor.bg/a/view/42332-%D0%9F%D1%80%D0%BE%D0%BC%D0%B5%D0%BD%D0%B8-%D0%B2-%D0%B4%D0%B2%D0%B8%D0%B6%D0%B5%D0%BD%D0%B8%D0%B5%D1%82%D0%BE-%D0%B7%D0%B0-6-%D0%BC%D0%B5%D1%81%D0%B5%D1%86%D0%B0-%D0%B7%D0%B0%D1%80%D0%B0%D0%B4%D0%B8-%D0%BC%D0%B5%D1%82%D1%80%D0%BE%D1%82%D0%BE/", "text": "\n                    \nВъвеждат се промени в организацията на движението в столицата във връзка със строителството на третата линия на метрото, съобщиха от пресцентъра на Столична община. Във връзка със строителството на Метро София – ІІІ диаметър – Позиция 1 - от ул. „Житница” до бул. „България” от 00.00 часа на 01.04.2018 г. до 24.00 часа на 01.10.2018 г. да се въведат следните промени:\n\n\n\n- средната част на пътното платно на бул. „Гоце Делчев”, между ул. „Кюстендил” и бул. „Цар Борис ІІІ”, като се оставят за движение на ППС по една пътна лента в двете посоки в същия участък,\n\n- северното локално пътно платно на бул. „Цар Борис ІІІ” и две пътни ленти от северната половина на централното пътно платно на бул. ”Цар Борис ІІІ”, с дължина по около 70 м от двете страни спрямо оста на бул. „Гоце Делчев” и ул. „Житница“;\n\n- ул. „Житница” между бул.”Цар Борис ІІІ” и ул. „Гебедже”.\n\nДвижението на пътни превозни средства по бул. „Цар Борис ІІІ” ще се извършва, както следва:\n\n.- в посока кв. „Княжево” - в една пътна лента от южната половина на централното пътно платно на бул. „Цар Борис ІІІ”, в обхвата на строителната площадка на кръстовище бул. „Цар Борис ІІІ” - бул. „Гоце Делчев” - ул. „Житница“, като се осигури и лента за движение на пешеходците с широчина 1,50 м;\n\n- в посока „Център” - в една пътна лента от южната половина на централното пътно платно на бул. „Цар Борис ІІІ” в обхвата на строителната площадка на кръстовище бул. „Цар Борис ІІІ” - бул. „Гоце Делчев” - ул. „Житница“.\n\n\n\nАвтобусите по линия 73 – в посока ж.к. „Гоце Делчев“ ще се движат от ж.к. Овча Купел 2 по маршрута си до кръстовището на ул. „Любляна“ с бул. „Овча Купел“, надясно по бул. „Овча Купел“, наляво по бул. „Цар Борис III”, надясно по бул. „Братя Бъкстон“, наляво по ул. „Тодор Каблешков“, наляво по ул. „Ген. Стефан Тошев“, надясно по бул. „Гоце Делчев“ и по маршрута си до ж.к. „Гоце Делчев“- двупосочно.\n\nАвтобусите по линия 83 в посока Зоопарка ще се движат от Хюндай България по маршрута си до кръстовището на бул. „Константин Величков“ с бул. „Възкресение“, по бул. „Акад. Иван Евстатиев Гешов“ през тунела под бул. „Цар Борис III” и ул. „Св. Георги Софийски“, надясно по бул. „България”, наляво по бул. „Гоце Делчев“ и по маршрута си до Зоопарка - двупосочно.\n\nАвтобусите по линия 102 – в посока Студентски град ще се движат от ж.к. Овча Купел 2 по маршрута си до кръстовището на ул. „Житница“ с бул. „Овча Купел“, наляво по бул. „Никола Мушанов“, надясно по бул. „Възкресение”, надясно по ул. „Акад. Иван Евстратиев Гешов“ през тунела под бул. „цар Борис III” и ул. „Св. Георги Софийски, по бул. „Петко Ю. Тодоров“, наляво по ул. „Бяла черква“ и по маршрута си до Студентски град - двупосочно.\n\nАвтобусите от линии 73, 83 и 102 ще спират на всички съществуващи автобусни спирки в променените участъци от маршрута.\n\nСпирки „Красно село“ с код 0636, 0638, 0639 и 0640 за автобусни линии 63 и 260 и трамвайни линии 4 и 5 се изместват на временно изградени перони в района на кръстовище ул. „Житница“ - бул. „Гоце Делчев“ - бул. „Цар Борис III”.\n\nЗакриват се спирките:\n\n- двупосочна „Балканкар АД“ с код 0564 и 0569 на ул. „Житница“ ;\n\n- двупосочна „АП Земляне“ с код 0079 и 0080 на ул. „Житница“ ;\n\n- двупосочна „ж.к. Красно село“ с код 0637 и 0641 на бул. „Гоце Делчев“ .\n\n                    ", "date": "2018.04.01", "title": "Третият лъч на метрото променя движението за 6 месеца "}
{"url": "http://www.monitor.bg/a/view/35154-%D0%97%D0%BB%D0%B0%D1%82%D0%BD%D0%B8%D1%8F%D1%82-%D0%B2%D0%B5%D0%BA-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D0%BA%D0%B0%D1%82%D0%B0-%D0%BA%D1%83%D0%BB%D1%82%D1%83%D1%80%D0%B0-%D0%B8-%D0%B4%D0%B5%D0%BB%D0%BE%D1%82%D0%BE-%D0%BD%D0%B0-%D0%9F%D0%B0%D0%B8%D1%81%D0%B8%D0%B9-%D0%BD%D0%B0-%D0%B8%D0%B7%D0%BF%D0%B8%D1%82%D0%B0-%D0%BF%D0%BE-%D0%B8%D1%81%D1%82%D0%BE%D1%80%D0%B8%D1%8F-%D0%B2-%D0%A1%D0%A3/", "text": "\n                    \"Паисий Хилендарски и неговото дело\" и \"Златният век на българката култура (краят на 9 - началото на 10 век). Творци и постижения\" са двете теми, върху които ще пишат кандидат-студентите в СУ на изпита по история днес. Постиженията на Симеон Велики станаха причина за аплодисменти от страна на явилите се на изпита, които изглежда останаха доволни от въпросите върху които ще пишат.\n\nНа теста се падна Вариант 2. Темите и тестът бяха изтеглени от Милен Къчев от София. Явилите се 957 кандидат-студенти имат на разположение 4 часа\n                    ", "date": "2018.04.01", "title": "Златният век на българката култура и делото на Паисий на изпита по история в СУ"}
{"url": "http://www.monitor.bg/a/view/80039-%D0%A6%D0%B2%D0%B5%D1%82%D0%B0-%D0%9A%D0%B0%D1%80%D0%B0%D1%8F%D0%BD%D1%87%D0%B5%D0%B2%D0%B0-%D0%94%D0%B5%D0%BF%D1%83%D1%82%D0%B0%D1%82%D0%B8%D1%82%D0%B5-%D0%BD%D0%B5-%D1%81%D0%B0-%D0%B1%D0%B5%D0%B7%D0%B4%D0%B5%D0%BB%D0%BD%D0%B8%D1%86%D0%B8/", "text": "\n                    \nНе е вярно, че депутатите са безделници, те работят в комисии и по избирателните си райони и видяното в пленарната зала е много малка част от тяхната дейност. Това коментира в интервю за bTV председателят на Народното събрание Цвета Караянчева.\n\nКогато й бе напомнено, че именно лидерът на нейната партия ГЕРБ Бойко Борисов е използвал обидната квалификация по адрес на народните представители, тя отговори, че не е съгласна с премиера. „Всеки един народен представител работи в избирателния си район, работи и тук в комисиите. Това, което виждат зрителите в залата, е само повърхността на работата на народните представители”, категорична беше Караянчева.\n\nСпоред шефката на НС е проблем, че хората не разбират, че „депутатите също имат своите чувства, своето отношение”, „не са някакви извънземни” и си имат приятели. Затова и тя призова гражданите да дойдат и да видят как заседава Народното събрание, за да видят какво правят избраниците им.\n\nТя обаче все пак призна, че проблем с качеството на дебата има: „Когато парламентът се използва за политически цели, а не за конкретни предложения, конкретни дебати… Ние, политиците, сме малко сбъркани, когато гоним някаква цел не подбираме средствата”. В същото време обаче Караянчева беше категорична, че не съжалява за това, че е била груба като депутат: „Политическата битка го е изисквала”.\n\nСега, като председател на парламента, се е променила: „Понякога ми е по-трудно да говоря, защото подбирам думите, с които се изразявам”.\n\nТя оглави Народното събрание след оставката на съпартиеца й Димитър Главчев, който по-рано бе отнел думата на лидерката на БСП Корнелия Нинова. Караянчева призна, че не е имала време да откаже на предложението, но не мисли, че е сгрешила.\n\nОсвен това и по-рано е управлявала над 200 човека – като директор на фабрика: „Няма лесни решения, но досега никога, когато нещо са ми предлагали да поема като ангажимент, никога не съм отказвала”.\n\n                    ", "date": "2018.04.01", "title": "Цвета Караянчева: Депутатите не са безделници"}
{"url": "http://www.monitor.bg/a/view/9040-40-%D1%81%D0%B5%D0%BC%D0%B5%D0%B9%D1%81%D1%82%D0%B2%D0%B0-%D0%B1%D0%B5%D0%B7-%D0%BF%D0%BE%D0%BA%D1%80%D0%B8%D0%B2-%D1%81%D0%BB%D0%B5%D0%B4-%D0%BF%D0%BE%D0%B6%D0%B0%D1%80%D0%B0-%D0%B2-%D0%A1%D0%B0%D0%BD%D0%B4%D0%B0%D0%BD%D1%81%D0%BA%D0%B8/", "text": "\n                    \n40 семейства оставаха без дом след пожара в нощта срещу събота в Сандански. Нито един от опожарените апартаменти не е годен да живеене. 39 от семействата имат алтернатива и ще живеят временно при свои близки и приятели. Едно от семействата с 8-месечно бебе, обаче, остана без покрив. То е настанено в апартамент под наем на сметката на Община Сандански, съобщи Нова ТВ.\n\n „Пожарът е настъпил около 12 часа полунощ. Баба и дядо са били тук. Излезли са по най-бързия начин от апартамента. Прозорците са изпочупени от огъня. Дядо не е в добро здраве. Разчитаме на подкрепа от държавата. Апартаментът не е застрахован”разказа Марин, чиито баба и дядо са били в апартамента по време на пожара.\n\nДо вторник сградата ще остане необитаема. Забранено е на хората да се връщат по домовете си. Архитекти и инженери ще направят обстоен анализ дали сградата става за живеене след пожара.\n\nКакто \"Монитор\" съобщи вчера, пожар изпепели магазин за перилни препарати, който се намира на партерния етаж на нова жилищна кооперация в центъра на Сандански. Пламъците обхванаха и апартаментите на 4-те етажа над магазина.  \n\n                    ", "date": "2018.04.01", "title": "40 семейства без покрив след пожара в Сандански"}
{"url": "http://www.monitor.bg/a/view/41618-%D0%9F%D0%B0%D1%82%D1%80%D0%B8%D0%B0%D1%80%D1%85-%D0%9D%D0%B5%D0%BE%D1%84%D0%B8%D1%82-%D0%A7%D0%B5%D1%81%D1%82%D0%B8%D1%82%D0%B0-%D0%A6%D0%B2%D0%B5%D1%82%D0%BD%D0%B8%D1%86%D0%B0-%D0%BD%D0%B0-%D1%86%D0%B5%D0%BB%D0%B8%D1%8F-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8-%D0%BD%D0%B0%D1%80%D0%BE%D0%B4/", "text": "\n                    Пожелавам честита Цветница на целия български народ, който пази църковните обичаи и народните обичаи, и се радва на всички добри постижения в своя живот. Това пожелание отправи патриарх Неофит към всички българи на влизане в патриаршеската катедрала \"Св. Александър Невски\", преди да отслужи празничната литургия на Цветница.\n\nДа бъдат честити всички, които празнуват на днешния ден и заедно с ерусалимските жители да пеем \"Осанна\" във висините. Благословен да бъде денят Господен, пожела българският патриарх, цитиран от бТВ.\n\nМного миряни бяха дошли тази сутрин в патриаршеската катедрала \"Св. Александър Невски\", за да чуят посланията за празника Вход Господен в Ерусалим, носейки върбови клонки и пролетни цветя.\n                    ", "date": "2018.04.01", "title": "Патриарх Неофит: Честита Цветница на целия български народ!"}
{"url": "http://www.monitor.bg/a/view/77729-%D0%9E%D1%82-%D0%B4%D0%BD%D0%B5%D1%81-%D0%B2%D0%BB%D0%B8%D0%B7%D0%B0-%D0%B2-%D1%81%D0%B8%D0%BB%D0%B0-%D0%BD%D0%BE%D0%B2%D0%B8%D1%8F%D1%82-%D0%9D%D0%B0%D1%86%D0%B8%D0%BE%D0%BD%D0%B0%D0%BB%D0%B5%D0%BD-%D1%80%D0%B0%D0%BC%D0%BA%D0%BE%D0%B2-%D0%B4%D0%BE%D0%B3%D0%BE%D0%B2%D0%BE%D1%80/", "text": "\n                    \nЗдравната каса ще плаща средно с 10% повече за клиничните пътеки, това е залегнало в подписания Национален рамков договор за 2018 година, който влиза в сила от днес. По-голямо е увеличението на пътеките за рехабилитация и долекуване.  \n\n\"Този рамков договор не е идеалният, той няма да реши проблемите в системата на здравеопазването, но той е по-добър, стъпка напред във възможностите ,които ни даде бюджетът на здравната каса, гласуван от парламента. По отношение на пациентите ще се отрази положително това, че сме заложили в него значително увеличаване на обемите медицинска дейност - ще има повече направления за консултации със специалист и за изследвания, ще има по-голям обхват на обхванатите пациенти за профилактични, диспансерни прегледи, имунизациите ще бъдат повече, защото приоритет е детското и майчино здравеопазване. Клинични пътеки са значително увеличени, тези, които, в които се преглеждат деца. Това ще намали чакането на пациентите пред кабинетите, ще направи по-лесен достъпа до системата\", обясни Д-р Галинка Павлова- зам. председател на БЛС, пред БНТ. Според нея повишаването на цените ще гарантира и по-добро качество на медицинската дейност.\n\nОт тази година жените на възраст между 30-40 години ще имат право да бъдат ежегодно консултирани при акушер-генеколог и да им бъде направена цитонамазка, съобщи още д-р Павлова. По думите ю, когато при два негативни резултата има такива, периодичността се променя след 3 години. Общопрактикуващите лекари, когато установят включен пациент в тяхната листа, с висок риск, изчислен по корпус системата, ще бъде задължителна консултацията с кардиолог.\n\n                    ", "date": "2018.04.01", "title": "Повече направления за специалист и изследвания"}
{"url": "http://www.monitor.bg/a/view/14532-20-%D0%B0%D0%B2%D1%82%D0%BE%D0%B1%D1%83%D1%81%D0%B0-%D1%81-%D0%B1%D1%8A%D0%BB%D0%B3%D0%B0%D1%80%D0%B8-%D0%B1%D0%BB%D0%BE%D0%BA%D0%B8%D1%80%D0%B0%D0%BD%D0%B8-%D0%BD%D0%B0-%D1%81%D1%80%D1%8A%D0%B1%D1%81%D0%BA%D0%BE%D1%83%D0%BD%D0%B3%D0%B0%D1%80%D1%81%D0%BA%D0%B0%D1%82%D0%B0-%D0%B3%D1%80%D0%B0%D0%BD%D0%B8%D1%86%D0%B0/", "text": "\n                    \n\nСлед подадени малко преди полунощ срещу 1 април сигнали в Министерството на външните работи за забавяне на около 20 автобуса с български граждани на ГКПП Хоргош - Рьоске на сръбско-унгарската граница, посолството на България в Будапеща е оказало незабавно съдействие на чакащите ни сънародници. Това съобщиха от пресцентъра на Министерството на външните работи.\n\nСлед осем разговора с главния дежурен на МВР - Унгария е установено, че от март на граничните пунктове на Унгария се провежда постоянна операция „Сухопътни граници 2018“. Това важи особено за уязвимите за миграционен натиск направления. Операцията включва тотална проверка на всички моторни превозни средства, влизащи в страната от Сърбия. Властите обръщат особено внимание на ТИР-автомобили и автобуси. Това е причината за забавянето на автобусите с българи, сред които и ученици. МВнР е уведомило своевременно подалите сигнала за операция „Сухопътни граници 2018“.\n\nОтбелязването на католическия Великден, намаленият брой служители на граничен контрол и парламентарните избори в Унгария на осми април също може да утежнят преминаването през страната. ГКПП Хоргош - Рьоске е върху основната пътна артерия, водеща от България към Виена.\n\n\n                    ", "date": "2018.04.01", "title": " 20 автобуса с българи блокирани на сръбско-унгарската граница"}
{"url": "http://www.monitor.bg/a/view/2972-%D0%9C%D0%B8%D1%80%D1%8F%D0%BD%D0%B8-%D0%BF%D1%80%D0%B5%D0%BF%D1%8A%D0%BB%D0%BD%D0%B8%D1%85%D0%B0-%D1%85%D1%80%D0%B0%D0%BC%D0%B0-%D0%A1%D0%B2%D0%B5%D1%82%D0%B8-%D0%94%D0%B8%D0%BC%D0%B8%D1%82%D1%8A%D1%80-%D0%B7%D0%B0-%D0%A6%D0%B2%D0%B5%D1%82%D0%BD%D0%B8%D1%86%D0%B0/", "text": "\n                    Стотици миряни извиха опашка от ранно утро на 1 април пред портите на катедралния храм „Свети Димитър, Солунски чудотворец“ в Стара Загора, за да се сдобият с върбова клонка и да присъстват на светата божествена златоустова литургия по повод празника Цветница, отслужена от старозагорския митрополит Киприан. Сред пристигналите да се помолят бяха и някои от над 400-те участници в  маратона под мотото „Бягането като начин на живот“, в който се включиха атлети от 17 страни.  Сред първите запалили свещички пред иконите и миросани от свещениците за здраве бяха и родителите на над 500-те малчугани, които преди обяд  показаха таланта си в шестнадесетото издание на фолк-феста „Изворът да не пресъхва- Цветница“, който се състоя в централния градски парк „Пети октомври“.Част от най-ревностните богомолци се завърнаха обратно в черквата за втората  молитва  известна като Последование на Жениха – начало на страданията на Господ Иисус Христос.\n\nД ългогодишни свещеници от епархията са категорични, че толкова много хора не помнят да са се събирали за молитвите от много време. Наложило се спешно да бъдат доставени допълнителни количества вощеници и върбови клонки.\n\n \n                    ", "date": "2018.04.01", "title": "Миряни препълниха храма „Свети Димитър“ за Цветница"}
{"url": "http://www.monitor.bg/a/view/76940-%D0%98%D0%B7%D0%B3%D0%BE%D1%80%D0%B5%D0%BB%D0%B8%D1%8F%D1%82-%D0%B2%D0%BB%D0%B0%D0%BA-%D0%BE%D1%82-%D0%9A%D0%BE%D0%BD%D1%8C%D0%BE%D0%B2%D0%BE-%D1%82%D1%80%D1%8A%D0%B3%D0%BD%D0%B0-%D0%BA%D1%8A%D0%BC-%D0%9F%D0%BB%D0%BE%D0%B2%D0%B4%D0%B8%D0%B2/", "text": "\n                    Вагоните от бързия влак София – Бургас, които изгоряха преди два дни, се придвижват към жп депото в Пловдив, където експерти ще установят какви точно са били причините за пожара. Това обаче става бавно – композицията пътува повече от 16 часа заради засилените мерки за сигурност. Спира се много пъти и се правят проверки за състоянието на вагоните, съобщи бТВ.\n\nСериозен проблем при потеглянето на обгорелите отломки се оказали спирачките. Наложило се пристигналите специалисти на място да правят частичен ремонт.\n\nЗа да се гарантира сигурността на трасето трябвало да се изчакат редовните влакове.\n\nНачалният оглед на разследващите показа,че вероятно късо съединение е причинило пожара. Комисия от Министерството на транспорта ще разследва дали влакът е бил в изправност. „Целта на моето разследване е не да има наказани и уволнени. Аз искам да установя техническата причина,която да даде възможност други такива ситуации да не се получават”, подчерта началникът й Бойко Скробански.\n\nКомисията започва работа от понеделник в Пловдив.\n\n \n                    ", "date": "2018.04.01", "title": "Изгорелият влак от Коньово тръгна към Пловдив "}
{"url": "http://www.monitor.bg/a/view/86315-%D0%9D%D0%B0%D0%B4-100-%D0%B4%D0%B0%D1%80%D0%B8%D1%85%D0%B0-%D0%BA%D1%80%D1%8A%D0%B2-%D0%B2-%D0%A1%D0%BE%D1%84%D0%B8%D1%8F/", "text": "\n                    Над 100 души се включиха в традиционната кръводарителската кампания, която Националният кръвен център организира в София ежегодно по повод Цветница.\n\nЖелаещите имаха възможност да дарят кръв в мобилни екипи, разположени пред четири големи столични храма.\n\nПо последни данни у нас трайно преобладава родственото кръводаряване, тъй като 85% от дарителите се оказват роднини на пострадали или нуждаещи се от кръв пациенти. Едва в 25% от случаите българите даряват безвъзмездно.\n\nВ заключение от Кръвния център припомниха, че един кръводарител помага на четирима пациенти. За съжаление обаче статистиката показва, че за последната изминала година, в сравнение с 2016 г., кръводарителите у нас са намалели с 2000 души.\n                    ", "date": "2018.04.01", "title": "Над 100 дариха кръв в София "}
{"url": "http://www.monitor.bg/a/view/56875-%D0%9F%D0%B8%D1%82%D0%B0%D0%BC%D0%B5-21-%D1%81%D1%82%D1%80%D0%B0%D0%BD%D0%B8-%D0%B7%D0%B0-%D0%B1%D0%B0%D0%BD%D0%B4%D0%B8%D1%82%D1%81%D0%BA%D0%BE-%D0%B8%D0%BC%D0%B0%D0%BD%D0%B5/", "text": "Държавата конфискувала имущество за над 23 млн. лв.\n                    \n\nПроверки в 21 страни дали наши бандити имат имане там са извършени по искане на вече бившата Комисия за отнемане на незаконно придобито имущество. Това става ясно от доклада на структурата, която от началото на годината се вля в новата комисия „Антикорупция“.\n\nОт данните на институцията става ясно, че през 2017 година е изпратила запитвания до 21 страни дали в тях имат данни наши проверявани лица да притежават имущество. Сред запитаните са Великобритания, Германия, Дания, Румъния, Гърция, Македония, Малта, Кипър, Сърбия, Украйна, Албания, САЩ, Турция, Австрия, Швейцария, Нидерландия, Португалия, Швеция, Люксембург и Франция. Подобни въпроси българските разследващи са изпратили и до Остров Ман. В същото време с такова искане към България са се обърнали 18 страни, преобладаващата част от които са европейски. От доклада на КОНПИ става ясно още, че е изпратено искане до Германия и Франция за признаване на български съдебни решения, с които се налагат запори на имущество в чужбина.\n\nВ документа се посочва още, че през 2017 г. са\n\nвлезли в сила 28 съдебни решения \n\nза отнемане на имущество, \n\nпридобито от престъпна дейност. Според данните стойността на отнетото имущество е 23 676 263,79 лева. За сравнение - през 2016 г. са влезли в сила тридесет и едно решения на обща стойност 16 874 445,50 лева.\n\nОт комисията посочват, че причина за този положителен резултат е постановява\n\nнето на пет влезли в сила съдебни решения за отнемане на имущество на\n\nстойност над 1 млн. лв. Най-големият иск на КОНПИ е спечелен срещу германския гражданин Манфред Дийл, от когото са отнети активи за 7 050 142 лв., разследван у нас за пране на пари. Друг чужденец, разделил се с имането си у нас, е американският гражданин Лий Джеси Куинто, от когото са отнети малко над 2 млн. лв. заради дело за разпространение на наркотици. Заради дело за изнудване от нашенеца Веселин Наковски пък е отнето имущество на стойност 3 288 916 лв. Още близо 3 млн. лв. са отнети от Валентин Казанов, разследван за лихварство.\n\nАнализът на данните показва, че стойността на отнетото в полза на държавата имущество чрез искове, внесени в съда от комисията,\n\nбележи най-високото си ниво \n\nот началото на създаването на комисията. \n\nВъпреки постигнатия ръст в стойността на отнетото в полза на държавата имущество, придобито от престъпна дейност, през отчетната година съдилищата не са уважили седем иска в размер на 6 833 051,96 лева, признават от КОНПИ. Най-много са преписките за данъчни злоупотреби в Комисията- над 31%, следват тези за измами-6.73%, незаконна банкова дейност, лихварство - 4.81%.\n\n\n                    ", "date": "2018.04.01", "title": "Питаме 21 страни за бандитско имане"}
{"url": "http://www.monitor.bg/a/view/40320-%D0%A2%D1%8F%D0%BD%D0%B3%D1%83%D0%BD1-%D0%BF%D1%80%D0%B5%D0%BC%D0%B8%D0%BD%D0%B0-%D0%B7%D0%B0-%D0%BE%D0%BA%D0%BE%D0%BB%D0%BE-%D0%BC%D0%B8%D0%BD%D1%83%D1%82%D0%B0-%D0%BE%D1%82-%D0%A1%D1%8A%D1%80%D0%B1%D0%B8%D1%8F-%D0%B4%D0%BE-%D0%A7%D0%B5%D1%80%D0%BD%D0%BE-%D0%BC%D0%BE%D1%80%D0%B5/", "text": "\n                    \n\nНеуправляемата 18-тонна китайска космическа станция „Тянгун-1“, която се очаква да падне всеки момент на Земята, е преминала с голяма скорост над България, като е изминала за около минута разстоянието от Сърбия до Черно море. Това съобщи на специален брифинг началникът на ВВМУ„Никола Й. Вапцаров“ във Варна, флотилен адмирал, проф. д.в.н. Боян Медникаров. Учените, които следят движението на станцията, са успели да я заснемат при преминаването й над страната към 8,40 часа в неделната утрин.Досега станцията е прелетяла 4 пъти по различни траектории, като само две от прелитанията са над България. При единия от случаите това става над централната част на страната, а втория път в района на Петрич, където се пресичат границите ни с Македония и Гърция. Специалистите, които координират наблюденията си с Американските аерокосмически служби и Европейската космическа агенция смятат, че рзпадът на „Тянгун-1“ трябва да започне между 4 и 7 часа в понеделник сутринта, като всички данни сочат, че това ще стане над Атлантическия океан при скорост от 28 хил. км./час. Това е 14 минути преди достигането на нашия регион, когато всичко ще е приключило, твърдят нашите специалисти. Очаква се отломки да паднат евентуално в Испания и Италия, но и това не е много реално, защото се борави не с точни данни, а с вероятности, включително и за времето на самозапалване и разпад на модулите.У нас обаче има готовност на военните да реагират при евентуално падане на отломки. Информацията от Варна се предава регулярно на МО, откъдето се кординират действията на територията на страната. Към 18 часа днес станцията беше на 145 киломентра в орбита над Земята, като навлиза в по-плътния слой и снижаването е с 5 километра. Предишните дни при по-разредена атмосфера се е снижавала с 10 км. Учените очакват началото на разпада да е на около 135 километра над Земята, но утоняват, че всичко зависи от констриукцията на обекта.От 27 март във военноморското училище беше сформиран екип от учени, начело с проф. Мирослав Петков и Веселка Радева, които следят денонощно траекторията на китайската космическа станция. Дежурствата за екипа бяха през 2 часа, като натоварването беше изключително голямо, споделиха учените от екипа.\n\n\n\n \n                    ", "date": "2018.04.01", "title": "„Тянгун-1“ премина за около минута от Сърбия до Черно море "}
{"url": "http://www.monitor.bg/a/view/8772-%D0%9D%D0%B0%D0%B4-10-%D0%95%D1%82%D0%B0-%D0%BD%D0%B8-%D0%B4%D0%B5%D0%B1%D0%BD%D0%B0%D1%82-%D0%BD%D0%B0-%D1%82%D1%80%D0%B0%D0%BF%D0%B5%D0%B7%D0%B0%D1%82%D0%B0-%D0%B7%D0%B0-%D0%92%D0%B5%D0%BB%D0%B8%D0%BA%D0%B4%D0%B5%D0%BD/", "text": "Някои от тях се използват и за инсектициди\n                    \nНад 10 от използваните добавки при производството на традиционни продукти, или известни повече като Е-та, ни дебнат на великденската трапеза, показа проверка на „Монитор“.\n\nСамо в козунаците, продавани масово в супермаркетите и по пазарите, те са най-малко 6.\n\nНай-често във великденския хляб се среща Е-330 известна сред народа като лимонтузу или лимонена киселина. Въпросната съставка се използва за консервант на продукта. Освен нея в масовите козунаци за увеличаване на трайността им се използват още две добавки - Е-220 (серен диоксид) и калциев пропионат (Е-282). От емулгаторите, предназначени да направят възможно образуването или поддържането на хомогенна смес от две или повече несмесими съставки, като олио и вода, в храната се влагат моно- и диглрицериди на мастните киселини (Е-471). За оцветител се влагат азорубин и кармазин (Е-122) и каротин (Е-160а). Целта е да се постигне търговски вид на продукта, защото, за да се намали цената му, за производството му най-често се използва яйчен прах, а не яйца. В шоколадовите яйца, много купувани преди Възкресение, пък се влага емулгатор - лецитин (Е-322).\n\nЧаст от въпросните Е-та крият немалко рискове. Така например консеврантът Е-282, предпазващ храните от образуването на бактерии, мухъл и плесени, в големи количества е толкова токсичен, че се използва като пестицид. Има свойството да се натрупва в организма и може да предизвика силно главоболие и повишаване на кръвното налягане. При децата може да причини раздразнителност, безпокойство, нарушения в съня.\n\n \n\n\n\n                    ", "date": "2018.04.01", "title": "Над 10 Е-та ни дебнат  на трапезата за Великден "}
