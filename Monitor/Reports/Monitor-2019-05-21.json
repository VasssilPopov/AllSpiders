{"url": "https://www.monitor.bg/bg/a/view/izrjadnata-dokumentacija-i-proverkata-kluchovi-za-sybiraneto-na-vzemanija-165730", "text": "Изрядната документация и проверката на бизнес партньорите са ключови при събирането на просрочени вземания от партньори. Това каза членът на Управителния съвет на Асоциацията на колекторските агенции (АКАБГ) Лилия Димитрова. При просрочено плащане на задължения всяко предприятие минава през няколко стъпки. Първо са разговорите по телефона и изпращането на имейли, при които се подписва споразумение. Ако няма споразумение или плащане на задължението, то се стига до медиация. „Пожелателно е на тези две стъпки да се стигне до споразумение, защото ако се стигне до съдебно събиране, нещата стават по-скъпи, бавни и нервиращи“, коментира Димитрова. По нейни думи в краен случай може да се стигне и до частен съдия-изпълнител, който да събере задължението чрез запор на имущество или сметка. Най-често това е подписан договор за продуктите или услугите, които продаваме. „При нас всеки ден идват потенциални клиенти, които ни казват, че им се дължат пари, но не могат да ги съберат“, коментира Димитрова. Според нея дори да става въпрос за милиони, българите са наистина доверчиви и доставят продукти на международни фирми само на базата на мъжки думи, без договори. „Единственият вариант, в който можете да си защитите правата в съда, е чрез доказателства“, каза още Димитрова. Добре е да се потърси и професионална помощ, независимо дали ще е от консултанти или адвокати. Колкото повече се отлага, толкова по-трудно и скъпо става събирането. Възложеният дълг през 2017 г. у нас е бил 71.5 млн. лв., а за 2018 г. е 60 млн. лв., сочат данни на АКАБГ. И макар и през миналата година българските компании да са отчели най-добрите си показатели по редовност на плащанията за последните 5 години, очакванията са в края на 2019 г. възложенията за междуфирмено събиране да се увеличат. Най-лошите платци пък са хората на възраст между 18-25 г. Трябва и да се прави проверка на международните компании. Тук Димитрова препоръча да наемем човек от местния пазар, който да проучи партньора ни – каква е неговата история на плащания и доколко изпълнява поетите от него ангажименти. Освен това, голяма част от международните компании настояват да се използва тяхното местно право. „Опитайте се да го договорите и да се използва българското право“, посъветва Димитрова. Според нея основен стимул за това е, че мястото на сключване на сделката е България. Ако се съдим в Литва, Латвия или Русия, то е по-бавно и скъпо. Допълнителна застраховка е и изискването на предварително плащане, банкова гаранция или документ, с който да гарантираме, че ще получим поне частично удовлетворение на материалния ни интерес. В случай, че ние сме тези с просрочено плащане, то от АКАБГ препоръчват да търсим комуникация извън съдебно споразумение. „Не се крийте и не обещавайте неща, които не можете да изпълните“, коментира Димитрова. Всичко опира до това да се договорим с партньора си, който да ни позволи отсрочка или дори частично облекчение по сумата. „Бъдете честни и откровени, защото така се прави бизнес“, посъветва Димитрова. При по-лошо положение пък не трябва да се отчайваме и да мислим за фалит, а да преструктурираме бизнеса си и да го организираме.", "date": "2019.05.21", "title": "Как да си съберем просрочените вземания?"}
{"url": "https://www.monitor.bg/bg/a/view/cska-vze-derbito-titlata-se-reshava-v-poslednija-kryg-165787", "text": "Шампионската титла в Първа лига ще се реши драматично в последния кръг. Интригата за върха се запази, след като и двата претендента - „Лудогорец“ и ЦСКА, записаха победи. „Орлите“ спечелиха гостуването си на „Ботев“ (Пд) с 2:0, а пред 10 000 фенове „червените“ успяха да спечелят вечното дерби с „Левски“ също с 2:0. Така разликата между двата тима се запази на само една точка. В последния кръг „Лудогорец“ е домакин на „Черно море“, а ЦСКА приема „Ботев“ (Пд). Загубата за „сините“ в дербито пък ги лиши от надеждата да се класират на второ място и така със сигурност ще играят бараж със „Славия“ или „Етър“, за да си осигурят евроквота. На стадион „Васил Левски“ двата отбора изнесоха изключително слабо първо полувреме, в което на практика липсваха голови положения. В последните минути на първата част тежка контузия получи защитникът на ЦСКА Иван Турицов. Младокът, който получи и повиквателна за националния отбор от новия селекционер Красимир Балъков, бе съсечен в гръб от Паулиньо и усука лошо коляното си, като съмненията са за скъсани кръстни връзки. В началото на втората част ЦСКА имаше претенции за дузпа заради игра с ръка на Унтонджи, но съдията Драгомир Драганов не отсъди наказателен удар. В крайна сметка обаче „червените“ успяха да вкарат гол в 70-ата минута чрез Тиаго. До края „Левски“ се опита да стигне до изравнителен гол и на терена се появи Валери Божинов. Вместо изравнително попадение обаче символичните домакини допуснаха втори гол, отбелязан от Евандро. Така ЦСКА записа първа победа над „сините“ този сезон, а в последните минути Нуно Рейш бе изгонен заради втори жълт картон, оставяйки „Левски“ с човек по-малко на терена. По същото време на стадиона в Пловдив „Лудогорец“ нямаше проблеми и взе с лекота гостуването си с 2:0. Точни за разградчани бяха Швиерчок и Кешеру, а през първото полувреме гостите изпуснаха дузпа чрез Моци.", "date": "2019.05.21", "title": "ЦСКА взе дербито, титлата се решава в последния кръг"}
{"url": "https://www.monitor.bg/bg/a/view/fabrikata-iztreshtja-prishi-izcheznal-jurnalist-na-peevski-165779", "text": "Фабриката за фалшиви новини тотално изтрещя, а в поредния си фейк за депутата от ДПС и издател на „Телеграф медиа“ Делян Пеевски, разви почти крими сюжет достоен за награда. „Новината“ се появи на един от ветрилните сайтове на Фабриката – Факти.бг, а първоизточникът й бе телевизия „Евроком“, където бе поместен кратък репортаж с журналиста Христо Гешов от сайта „Биволъ“. Преди дни в публичното пространство се завъртя призив за помощ за намирането на въпросния журналист, който бил изчезнал. Заради разследванията му Гешов бил с полицейска защита, но изведнъж следите му се загубили. Именно затова колегите му „Биволъ“ разтревожени пуснали съобщението за издирването му. „Биволь“ e международният клон на Фабрика за фалшиви новини. Медийните рекетьори, свързани директно с кремълската пропаганда, Атанас Чобанов и Асен Йорданов пробутват грандиозни лъжи в европейски медии, които после се препечатват като „новина“ в България. Двамата от години мародерстват из родното медийно пространство с претенцията да бъдат „безпристрастни“ борци срещу корупцията, но всъщност битието им се свежда основно до две неща – ламтеж за пари и прилагане на откровен рекет за тяхното набавяне. Ще попитате къде в целия този сюжет се вписва Пеевски? Ами, никъде. Въпросният журналист Гешов твърди, че атаките срещу него са заради разкритията му срещу кметицата на Троян Донка Михайлова, която, забележете е от БСП. Все още търсим връзката с Пеевски, но не я намираме... И така в крайна сметка се стига до основното, а именно – зад въпросната кметица стояли братя Мондешки - „Единият от двамата братя е адвокат на Делян Пеевски“, изплюва камъчето Гешов. Разбира се това е пълна измислица, тъй като Мондешки не е и никога не е бил адвокат на Делян Пеевски, но Фабриката обича често да използва тази опорна точка. За да се засили манипулацията, сайтовете от Фабриката са извадили и гръмките заглавия „Отвличаният журналист Христо Гешов: Адвокат на Пеевски е зад кметицата на Троян“ и „Хора на Пеевски и БСП държат Северозапада“. Така за пореден път се вижда как Фабриката за фалшиви новини работи, а именно пришива Пеевски към различни фирми или хора, за да привлича вниманието на читателите и да манипулира общественото мнение, чрез фейковете си.", "date": "2019.05.21", "title": "Фабриката изтрещя – приши изчезнал журналист на Пеевски"}
{"url": "https://www.monitor.bg:443/bg/a/view/firma-s-20-lv-kapital-iska-da-stroi-ceh-za-dobiv-na-olovo-165774", "text": "Цех за добив на олово от отпадъчни суровини възнамерява да изгражда край Стара Загора фирма, регистрирана с 20 лв уставен капитал. Инвестиционното предложение на създадената през 2017 г. „Ресайкъл компани“ ООД е поместено на интернет страница на община Стара Загора, а общественото обсъждане на доклада за ОВОСС е насрочено за  10 юни. Първоначално фирмата е била създадена от Георги Матров, като адресътй е във Велико Търново, по-късно е станала притежание на Йордан Георгиев и според Търговския регистър седалището е преместено в София. От придружаващото предложението уведомление до РИОСВ става ясно, че бъдещия цех ще има две  пещи за извличане на крайния продукт с общ капацитет от 8 т /денонощие. Теренът от 3,3 дка е на около 800 м от крайните постройки на някогашното АПК в квартал „Индустриален“, за добива ще се използват шлаки и стружки, доставяни от брокери на отпадъчни суровини. Проверка в публичното пространство установява, че същата компания е отправила аналогично инвестиционно предложени през август 2017 г. и до община Свищов. То е било формулирано като „изграждане на депо за преработка на отпадъци от металургията – шлаки, съдържащи живак и олово чрез механична и термична обработка“. Запознати твърдят, че суровината щяла да идва от заводите на „Монбат“ . По неизвестни причини в инвестиционното предложение за Стара Загора е посочен старият фирмен адрес на „Ресайкъл компани“ във Велико Търново.Според единствения финансов документ, поместен в Търговския регистър дружеството е имало едва 8 хил лв приходи за 2017 г.", "date": "2019.05.21", "title": "Фирма с 20 лв. капитал иска да строи цех за добив на олово"}
{"url": "https://www.monitor.bg:443/bg/a/view/sled-gradushkata-nastana-potop-165771", "text": "Минути след спирането на градушката Велико Търново заприлича на Венеция. Заради амфитеатралното си разположение на етажи, водата от върха на града бързо започна да се събира на главната улица, която се превърна на плавателна река. Шофьори с малки по размер автомобили бяха блокирани с гуми под водата, и не можеха да продължат, което предизвика доста затруднения както за тях така и за останалите участници в движението. Водата по главната улица донесе отнякъде и един метален контейнер за смет, който премина транзит през центъра и продължи в посока към Южния пътен възел. Велико Търново бе поредната спирка в региона на градушката, която първо снощи премина през Свищов и попиля околните села, а днес помля реколтата в някои села от търновска и лясковска община. Градушката веднага се превърна и в тема №1 в социалните мрежи, които буквално бяха наводнени от снимки на бялналите се улици и покриви в старата столица. Това даде повод и за шеги. „Къде са снегорините, кметът трябваше предизборно да ги изкара.”, „Това не е никаква градушка. Едно време да знаете само какви градушки имаше” и \"Сега абитуриентите ще минат вместо по червен по бял килим\", бяха само част от коментарите на местните зевзеци в Мрежата.  ", "date": "2019.05.21", "title": "След градушката и потоп в Търново"}
{"url": "https://www.monitor.bg:443/bg/a/view/tarantino-napisa-otvoreno-pismo-kym-publikata-v-kan-snimki-165785", "text": "Прочутият режисьор Куентин Тарантино написа отворено писмо към филмовата публика в Кан броени часове преди да представи най-новото си заглавие „Имало едно време в Холивуд“. Причината – авторът на „Криминале“ иска да се предпази от вероятността спойлери от сюжета да се появят онлайн преди продукцията да е заляла големите екрани по всички краища на света. Това се корени в усещането да откриеш сам историята зад филма за първи път. Развълнуван съм да съм тук, в Кан, за да споделя „Имало едно време в Холивуд“ с фестивалната публика. Актьорският състав и останалите от екипа работеха неуморно, за да създадат нещо оригинално, затова ви моля просто да не издавате подробности от сюжета, които биха развалили това усещане за зрителите, които ще изгледат филма по-късно“, пише Тарантино в писмото си. Междувременно няколко постера от „Имало едно време в Холивуд“ развълнуваха киноманите, очакващи с нетърпение досега си до деветия филм на режисьора. Лентата проследява история от Холивуд през 1969 г.. Главните герои са Рик Далтън (Леонардо Ди Каприо), бивша звезда от телевизионни уестърн сериали, и неговият дългогодишен дубльор Клиф Бут (Брад Пит), които се опитват да намерят отново пътя към успеха. Плановете им обаче се усложняват от добре известните действителни събития, свързани със съдбата на съседката на Рик - Шарън Тейт (Марго Роби), съпруга на Роман Полански. Шарън е убита през 1969 г. в Калифорния от комуната „Семейство Менсън“- последователи на серийния убиец Чарлз Менсън. Тейт е бременна по време на нападението и заедно с още четирима души, нейни гости, са заклани в дома, който тя споделя с Полански, докато той е извън страната. „Безумно съм щастлив, че ще мога да разкажа тази история за Лос Анджелис и Холивуд, който вече не съществува”, не крие емоциите си режисьорът.", "date": "2019.05.21", "title": "Тарантино написа отворено писмо към публиката в Кан (СНИМКИ)"}
{"url": "https://www.monitor.bg:443/bg/a/view/otec-eredija-e-specialen-gost-na-zlatnata-lipa-165773", "text": "Артистичният директор на Варшавския народен театър Ян Енглерд, който изигра ролята на отец Ередия във филма на режисьора Въло Радев „Осъдени души“ през 1975 година ще бъде специален гост на седмото издание на кинофестивала „Златната липа“. Удостоеният наскоро с титлата „доктор хонорис кауза“ на НАТФИЗ „Кръстьо Сарафов“ актьор  ще засади своя  липичка в Алеята на славата пред официалния вход на старозагорската опера. Там вече се оформя малка липова горичка с дръвчетата на Татяна Лолова, Васил Банов, Джанкарло Джанини, Гинка Станчева, Мария Статулова и Васил Михайлов. Ян Енглерд ще получи и специалната награда на фестивала за цялостно творчество. 54 игрални, документални и късометражни филма ще бъдат представени по време на седмото издание на кинофеста „Златната липа“, който ще се проведе от 1 до 5 юни в Стара Загора, лентите са подбрани измежду 200 нови произведения на творци от 25 страни. Изпълнителният директор на фестивала Магдалена Ралчева уточни, че и този път входът за зрителите в златите на  оперния театър и регионалната библиотека „Захари Княжески“ ще бъде безплатен, а в  международното жури ще се включи режисьорът Илиян Джевелеков,чийто филм „Вездесъщият“ на миналогодишното издание получи наградата „Златната липа“ заради впечатляващата игра на младия Велислав Павлов. Петима утвърдени европейски кинотворци ще оценяват филмите от конкурсната , сред тях е познатата от тв сагата „Брига, Наследникът“ на руската телевизия Анна Попова, в Града на липите тя ще покаже най-новия филм с нейно участие  „Да празнуваме като възрастни“. От преминалите първоначалната селекция филми 9 са в конкурсната програма: от България е лентата на  Милко Лазаров „Ага“, като цяло фокусът е насочен  върху мъжете и техния опит да се справят с живота в съвременния забързан свят. Зрителите ще могат да видят още  „Далеч от брега“ на Костадин Бонев, дебютния филм „Безкрайната градина“ на работещия във Франция театрален режисьор Галин Стоев, , провокиращият „Ирина“ на  Надежда Косева и други заглавия, сред които и няколко изключително любопитни документални и късометражни филми, коментира Ралчева.", "date": "2019.05.21", "title": "Отец Ередия е специален гост на „Златната липа“"}
{"url": "https://www.monitor.bg:443/bg/a/view/prez-2020-g-pytuvame-chas-po-malko-do-moreto-obzor-165776", "text": "Магистрала „Хемус“ ще бъде готова до 2022 г., а догодина през октомври от София до Варна ще се пътува час по-малко. Това обяви премиерът Бойко Борисов в морската столица заедно с вицепремиера Томислав Дончев и министъра на финансите Владислав Горанов. Във вторник Борисов бе на обиколка из добричка и варненска област. При пристигането си във Варна премиерът качи на автомобила си кмета Иван Портних и направиха обиколка на града. По пътя Портних обясни на Борисов за промени  в инфраструктурата на града, както и за обновени училища и паркове. По пътя група деца и майки, които искаха да поздравят Борисов. Първоначално той отказа да спре, за да не „кажат, че използваме децата и сме ги довели насила тука“ Впоследствие все пак министър-председателят отби колата и даде автографи на децата. „Северна България не може без „Хемус“. Парите са на 100% осигурени, на отделна сметка. Плащаме веднага, щом се извърши дейността“, отсече Борисов при посещение в крайния квартал „Владиславово“. Той посочи, че в момента се проектира участъкът между Търговище и Търново. Придружавани от кмета на Варна гостите направиха символични първи копки на Рибарското пристанище в „Аспарухово“ и на реновирането на стадиона във „Владиславово“. Министър-председателят посети и новостроящия се храм „Свети Прокопий Варненски“. В началото на годината беше обявено, че ще бъдат отпуснати 350 000 лв. за довършването на храма, който се гради близо 10 години със средства на дарители и помощта на общината и държавата. По ремонта остават довършителни работи, като закупуването на свещници за 208 000 лв., абсорбираща система и олтар за 80 000 лв. и иконостасни икони за 62 000 лв. Според църковното настоятелство храмът ще бъде готов в края на тази година. По пътя за Варна Борисов откри нова производствена линия на завод за производство на олио в добричкото село Карапелит. Премиерът призова ръководството на предприятието да дава по-високи заплати, за да се върнат българите обратно, вместо да се внасят работници от Украйна и Беларус. „Нов завод, 200 работници, италиански машини, български машини, български слънчоглед и суровина - най-модерни технологии. Фактически те изнасят за целия Европейски съюз, за Китай чак изнасят кораби с шрот. Не стига слънчогледът, макар че толкова много се произвежда в България, има и внос. За съжаление, внасят и работници. За това казвам: Вдигайте заплатите, за да си върнем обратно българските работници“, каза Борисов. Той подчерта, че правителството води активна политика по отношение на инвестициите. „И Томислав Дончев, и Владислав Горанов, и всички колеги са създали идеални условия за инвеститори. Всеки ден виждате по 1000-2000 работни места се отварят, нови заводи. Тук, в Карапелит, са инвестирали и в образованието. В местното училище има паралелка на завода, значи, дуалното обучение е успешно“, каза още премиерът и се обърна към работниците и служителите в завода с думите: „Искам да благодаря на инвеститорите, но и на вас, работниците. Ако не бяхте вие, нямаше да има инвестиции. Вие сте златни“. Борисов отговори и на твърдението на лидера на БСП Корнелия Нинова, че правителството е корумпирано с думите: „Корнелия Нинова не ме интересува – пътувах всеки ден, откривам заводи. Няма да им вляза в тона, само ще кажа, че нея я отстраниха като зам.-министър. Ако министрите се отстраняват за корупция, то и тя беше отстранена“.", "date": "2019.05.21", "title": "През 2020 г. пътуваме час по-малко до морето (ОБЗОР + ВИДЕО)"}
{"url": "https://www.monitor.bg:443/bg/a/view/vyoryjena-ohrana-pazi-prokurorite-sreshtu-mitio-ochite-obzor-165770", "text": "Тримата прокурори, които се явиха във вторник в специализирания съд по делото срещу бандата на Димитър Желязков - Очите, бяха охранявани от цивилни служители на съдебна охрана. Според защитниците на част от бандитите, мъжете били въоръжение, което е в противоречие със закона. Съдебният състав обаче отрече едрите господа да носят оръжие. По всяка вероятност рисковете към държавните обвинители се дължат на закани и заплахи от страна на 13-тимата подсъдими начело с Очите, стана ясно в съдебната зала. Именно заради това след края на заседанието от съдебния състав разпоредиха да се изпрати запитване дори до главния прокурор Сотир Цацаров, който да каже дали на някого е била назначена специално охрана. Освен това трябва да се провери дали има заведени досъдебни производства за заплаха или закана към някой прокурор, който да е част от процеса срещу Очите и хората му. До старт на делото не се стигна, тъй като един от 13-те подсъдими Юмер Мехмед е в неизвестност. Съдът го обяви за издирване като прибра гаранцията му от 1000 лева, която той платил за свободата си преди време и го обяви за общодържавно издирване. При залавянето му, той ще бъде пратен директно в затвора, след като мярката му беше променена в „задържане под стража“. Юмер не се появи на делото, а според защитниците на хората на Очите, прокуратурата го криела умишлено, за да бави процеса и да държи бандитите в ареста по-дълго време. Освен това Юмер никога не бил призоваван от посочения по делото адрес. Процесът продължава на 14-ти юни, като молбата на защитниците на подсъдимите беше, делото да се гледа в по-голяма зала, тъй като във вторник стаята на Специализирания наказателен съд, се оказа прекалено тясна за всички охранители, подсъдими, журналисти и адвокати. По време на заседанието дъщерята на Желязков, която също е обвинена с баща си не спря да го целува и милва. „Не мога да разбера в какво съм обвинена. Нямам нито час, дата и място на извършване на престъплението, а само, че съм член на група“, каза дъщерята на Димитър Желязков - Станислава Желязкова пред журналисти по повод повдигнатото й обвинение, че е част от организираната престъпна група на баща си. Преди това, тя е имала таксиметрова компания, която обаче продала, за да може да си гледа детето. Желязкова категорично отхвърли обвиненията, че е участвала в организираната престъпна група на Очите. „Аз освен да съм му дъщеря, никаква друга функция не съм извършава“, защити се дъщерята на Митьо Очите. Желязкова обясни, че има адвокат, но и той не й е обяснил обвинението, просто защото не го е пишело. Как обаче членувала в организираната престъпна група не й станало ясно, защото не било упоменато. Тя също иска да знае дали държавното обвинение са били заплашвани по някакъв начин от баща й.", "date": "2019.05.21", "title": " Въоръжена охрана пази прокурорите срещу Митьо Очите (ОБЗОР)"}
{"url": "https://www.monitor.bg/bg/a/view/sher-puska-uniseks-parfum-165783", "text": "Поп легендата Шер ще пусне на пазара genderless парфюм или иначе казано – подходящ както за мъже, така и за жени. 73-годишната суперзвезда ще обедини сили с компанията Scent Beauty за създаване на аромата Eau de Couture by Cher. Певицата работи върху него от четири години насам, защото иска парфюмът с нотки на жасмин и ванилия да се получи перфектно. „Той е много трогателен. От него ти се иска да се прегърнеш. и затова вярвам, че този е унисекс. Направих го за хопа, кои то обичат парфюми или просто искат да миришат добре, такива, които го чувстват като частичка от личността.“, заяви пред в. WWD тя. Това ще е първият парфюм на певицата от 1987 година насам.", "date": "2019.05.21", "title": "Шер пуска унисекс парфюм"}
{"url": "https://www.monitor.bg:443/bg/a/view/obviniha-trima-ohraniteli-za-ubita-jena-s-vyrzani-ryce-165778", "text": "Софийска градска прокуратура обвини трима служители на охранителна фирма за убийството в столичния квартал „Орландовци“, където жена беше намерена с вързани ръце. Според обвинението тримата са убили жената по особено мъчителен за нея начин. Владислав, Георги и Татян са обвинени затова, че на 16 май 2019 г. на територията на месокомбинат „Родопа-София“ в столицата, в съучастие като съизвършители, умишлено са убили 29-годишната жена. Тримата извършители завързали ръцете на пострадалата и й нанесли множество удари по главата, гръдния кош, корема и крайниците. В резултат на това се развили травматичен и хеморагичен шок, довели до остър срив на хемодинамиката и настъпване на смъртта й. Единият от извършители - Владислав, вече е бил осъждан в чужбина за трафика на наркотици. Жертвата от ромски произход се издържала с кражби Обвиняемите са задържани за срок до 72 часа, така че да бъдат изправени пред съда, където прокуратурата ще настоява те да бъдат арестувани за постоянно. Ако бъдат признати за виновни по повдигнатите им обвинения, извършите могат да получат наказания в размер от 15 до 20 години затвор, доживотен затвор, или доживотен затвор без право на замяна. Разследването по случая продължава.", "date": "2019.05.21", "title": "Обвиниха трима охранители за убита жена с вързани ръце"}
{"url": "https://www.monitor.bg:443/bg/a/view/kotarashki-pyrvite-bylgari-selektirani-za-frankofoli-vyv-francija-165775", "text": "Котарашки са първите български музиканти, избрани в селекцията на престижния международен фестивал „Франкофоли“ в Ла Рошел, Франция. На 14 юли те ще се изправят пред близо 150 хиляди меломани на концерта си в рамките на форума, а участието им е по инициатива и част от календара на Българския културен институт в Париж. Българското издание на „Франкофоли“ в Благоевград тази година ще се проведе на 21 и 22 юни. На сцената ще се качат Кенджи Жирак, една от най-актуалните американски изпълнителки LP, френската електро-суинг банда Караван Палас, Дан Балан и румънските звезди от Моранди.", "date": "2019.05.21", "title": "Котарашки – първите българи, селектирани за „Франкофоли“ във Франция"}
{"url": "https://www.monitor.bg:443/bg/a/view/hotelite-na-ostrov-elba-bezplatni-pri-loshoto-vreme-165756", "text": "Ако на остров Елба завали дъжд или се развихри буря, гостуващият в местен хотел турист няма да плаща нощувката за този ден. Разбира се, страхотната аванта е възможна само ако лошото време продължава повече от два часа. А ако човек си е запазил и платил предварително цяла седмица за почивка и през нея небето е покрито с черни облаци, от които от време на време се сипе вода като из ведро, на сбогуване собственикът на хотела му връчва чек с цялата получена от него сума. На тази истинска жертва се решиха хотелиерите от приказния тоскански остров, където заточеният френски император Наполеон Бонапарт прекарва през 1814 г. цели десет месеца в любовни авантюри, хапване и пийване. С гратис нощувките заетите в туристическия сектор островитяни и подкрепящите ги местни власти смятат да се преборят занапред с „фейк прогнозите“ на метеоролозите. Защото много често предвижданията им са сбъркани, но независимо от това те напъждат многобройните желаещи да почиват на Елба. Така например само през отминалата великденска ваканция са били анулирани заради дъждовните прогнози на метеоролозите близо 40 на сто от направените резервации. А времето се оказало от хубаво по-хубаво, слънчево и топло, предоставящо идеална възможност за хубав загар на кожата и гмуркане в кристалното море. Пилотният проект на заетите в туризма и администрацията на о. Елба се нарича #ElbaNoRain и в него са се включили всички местни хотелиери Идеята е подкрепена от управата на Тоскана, която се надява инициативата да бъде подета и от другите известни курорти на областта. Засега официално гостите на Елба ще се облажават с гратис нощувки при лошо време само до края на май, но хотелиерите вече мислят да разпрострат #ElbaNoRain (на български „На Елба няма дъжд“) през лятото и есента. Може би и защото инициативата им вече е популярна и в САЩ, където в. „Ню Йорк таймс“ прикани американците да почиват на острова, тъй като там „ваканцията е приятна дори когато вали“.", "date": "2019.05.21", "title": "Хотелите на остров Елба безплатни при лошото време "}
{"url": "https://www.monitor.bg:443/bg/a/view/grisho-otpadna-v-pyrvija-kryg-i-v-jeneva-165781", "text": "Григор Димитров отпадна в първия кръг на турнира на червени кортове в Женева (Швейц) с награден фонд 524 340 евро. Преминалият с 2 победи през квалификациите Димитров загуби от аржентинеца Федерико Делбонис на старта на основната схема с 6:1, 4:6, 2:6 за 1:38 минути игра. Това беше негова първа загуба от този съперник. Мачът започна перфектно за Гришо, който дръпна с 5:0 и даде само гейм на Делбонис в първия сет. Във втория първата ни ракета допусна пробив за 2:4, който веднага върна. После отново загуби подаването си в десетия гейм и отстъпи с 4:6. Концентрацията на Димитров падна драстично в третата част. Той би неуверено сервис и макар да спечели подаването на съперника още в първия гейм, до края допусна три пробива и отстъпи с 2:6. В следващия кръг Делбонис ще срещне миналогодишния финалист в Женева Мартон Фучович. Следващото изпитание за Григор Димитров е вторият за сезона турнир от Големия шлем – „Ролан Гарос“. Младата ни надежда Адриан Андреев пък ще бъде поставен под номер 2 в основната схема при юношите на \"Ролан Гарос. Той е трети в световната ранглиста до 18 г., но лидерът в нея Чун Син Цън от Тайван няма да участва. №1 ще е Лоренцо Музети (Ит), а трети - Брандън Накашима (САЩ). При девойките Даниела Димитрова може да играе в квалификациите. Първата ни ракета при жените Виктория Томова пък стартира срещу Юлия Глушко (Изр) в първия кръг на квалификациите.", "date": "2019.05.21", "title": "Гришо отпадна в първия кръг и в Женева"}
{"url": "https://www.monitor.bg:443/bg/a/view/prokopiev-lobiral-za-prodajbata-na-djalovete-v-evn-165780", "text": "Разградският олигарх Иво Прокопиев е лобирал пред Националния съвет за тристранно сътрудничество държавата да продаде остатъчните си дялове в електроразпределителните дружества с мотив, че държавата не е добър стопанин, а Министерският съвет не е вземал такова решение. Това потвърди бившият земеделски министър Мирослав Найденов, който свидетелства пред спецсъда по делото за продажбата на акциите в ЕВН през 2011 г. Подсъдими по него са Прокопиев, бившият финансов министър Трайчо Трайков, бившият икономически министър и вицепремиер Симеон Дянков и трима от фирмата на Прокопиев „Булброкърс“, която е била инвестиционен посредник при продажбата на пакета от 33% акции в „ЕВН България Електроразпределение“ АД през декември 2011 г. Това е станало на фондовата борса и според прокуратурата хазната е ощетена с близо 21 млн.лв. Предложението на Прокопиев било отправено по време на Тристранка през март 2010 г. Тогава като принципал на икономическото ведомство участвал и Трайков. Това било заложено като една от Средствата от продажбата постъпили в Държавната консолидационна компания (ДКК), а не в „Сребърния фонд“ за пенсионерите. От показанията на Найденов стана ясно още, че решението за приватизацията на ЕРП-та по настояване на Прокопиев било вкарано в пакета от 60 мерки на Дянков, а не самостоятелно и така бил заобиколен колективният орган Министерски съвет. „Нямам спомени да има решение на Министерския съвет по тази точка. Този дебат не е пренесен от Националния съвет за тристранно сътрудничество в МС“, коментира Найденов след заседанието. „Имам ясни спомени, че точката за приватизацията на ЕРП-тата беше представена от тогавашния председател на работодателската организация КРИБ Иво Прокопиев. Определено имаше коментари, че няма писмени материали по тази точка, каквато е практиката на Националния съвет за тристранно сътрудничество. Т.нар. Антикризисни мерки са над 60 и разбира се там се говори по принцип, че би трябвало да се прави определена приватизация, но става въпрос за приватизация на активи на държавата, които не се стопанисват добре, става въпрос за губещи активи. Тези мерки са приети анблок, те нямат нищо общо като конкретика с днешното дело и ако целта е да се прехвърли отговорността на МС, няма такова колективно решение“, категоричен е Найденов. Решението за приватизацията на миноритарните дялове в ЕРП-тата предложението било внесено в Тристранката от вицепремиера Дянков, а точката представена от Прокопиев, като КРИБ не са имали готово писмено становище по въпроса. „Мотивите за продажбата бяха, че държавата не е добър стопанин и по този начин ще влязат приходи в републиканския бюджет, като тук веднага възниква спора, не следва ли тези приходи да отиват в Сребърния фонд, който да гарантира пенсионната система в държавата. Дали крайните цели са постигнати – дали в момента тези ЕРП-та се управляват по-добре и дали е постигната цената, която се е целяла при приватизацията, не мога да коментирам“, заключи Найденов. Съдът разпита и бившата съветничка в политическия кабинет на Дянков Доротея Пандова. Преди месец шефът на Агенцията за приватизация през 2011 г. Емил Караниколов, който в момента е министър на икономиката, я обвини в натиск при определянето на критерии за избор на инвестиционен посредник. на прокуратурата за раздаването на команди в междуведомствената работна група за приватизацията на ЕРП-тата. Тя отрече да е изпълнявала указания на Дянков и обърка тотално какви са били ресорите на Дянков и на Трайков. Призна пред съда за няколко срещи с Караниколов и началник отдели в Агенцията по приватизация. „Възможно е, не си спомням да сме обсъждали критериите. Не си спомням да съм гонила от кабинета Караниколов, нито съм докладвала на Дянков“, заяви Пандова. Тя не си спомни и кога и с какъв акт е започнала приватизацията на ЕРП-тата, нито пък кога и с каква цел е била създадена ДКК. Докато Пандова даваше показания пред съда, Дянков се изправи да я чува максимално добре.", "date": "2019.05.21", "title": "Прокопиев лобирал за продажбата на дяловете в ЕВН"}
{"url": "https://www.monitor.bg:443/bg/a/view/11-prepisvachi-s-anulirana-maturata-po-bylgarski-165761", "text": "11 зрелостници са с анулирана матурата по български език и литература, след като квесторите са ги хванали да преписват по време на изпита. Поради съмнения за пищови или забранени устройва са направени проверки и за други ученици, но при тях не са установени нарушения. На матурата са се явили само 49 334 зрелостници, докато заявления бяха подали 52 650. Това означава, че Зрелостниците трябваше да се справят с три модула, които включваха 41 задачи. Първият и тест с 30 въпроса за пунктуация и граматика, проверка на знанията им за авторите и творбите по литературни, както и работа текст. Във вторият модул трябваше да се справят с извличане на информация от текстове, поставяне на препинателни значи, членуване и посочване на герои с произведения. За първите два модула имаха по 60 минути, докато за третия разполагаха със 120. По последната 41 задача зрелостниците трябваше да напишат есе или интерпретативно съчинение на тема „Реалност и измислица“ по разказа „Косачи“ на Елин Пелин. На една част от явилите се изпита след 12-и клас се е сторил сложен, но са останалите доволни от темата и автора. „Забавно беше матурата, докато не излязат оценките...след това ще е трагично. Темата не беше лоша, поне бях чел „Косачи“, добре че не беше „Камък“ или „Дявол“.“, разказа един зрелостниците. Затова и учениците се надяват да хванат поне три, а ако са имали малко повече късмет на тотото с част от въпросите, оценката им да се вдигне на „добър“. Има и зрелостниците с напълно противоположното мнение, които смятат, че нивото на изпита е било доста ниско. „Матурата нямаше нищо общо с това, за което всички се бяхме готвили. Нямаше нужда да ни стресират толкова много 12 години, за да дойдем днес треперещи, не спали 5 дни и изтрещели на макс на нещо, което е доста лесно. Ама какво да правим, длъжни сме. Дойдохме, тръгнахме си, поне ако не друго се разкара и мога да се напия като пич.“, коментира друг от явилите се. Резултатите от изпита трябва да бъдат обявени от просветното министерство до 13-и юни.", "date": "2019.05.21", "title": "11 преписвачи с анулирана матура по български"}
{"url": "https://www.monitor.bg:443/bg/a/view/gerb-darjava-70-000-dolara-za-vryshtaneto-na-tjaloto-na-ivan-tomov-165782", "text": "По предложение на председателя на ПП ГЕРБ Бойко Борисов Изпълнителната комисия на партията взе решение да дари 70 хил. щатски долара на семейството на загиналия в Хималаите алпинист Иван Томов, съобщиха от пресцентъра на ГЕРБ . Средствата са необходими на семейството на алпиниста за прибирането на тленните му останки в България. Дарените средства са от партийната субсидия на ГЕРБ. В телефонен разговор председателят на ГЕРБ Бойко Борисов поднесе своите съболезнования на семейството на Иван Томов.  ", "date": "2019.05.21", "title": "ГЕРБ дарява 70 000 долара за връщането на тялото на Иван Томов"}
{"url": "https://www.monitor.bg:443/bg/a/view/otvori-vrati-muzej-na-vodata-v-grada-na-lipite-165766", "text": "  Музей на водата и канализация отвори врати в Стара Загора , в няколко помещения на територията на пречиствателната станция за отпадни води чрез 3D макети на територията е представено нагледно функционирането на ВиК-системата по пътя на Н2О. Представени са и експонати, свързани с работата на ВиК –оператора, като целта е да бъдат обучени посетителите как да я пестят и ползват по най-рационален начин. Средствата за музейната сбирка са по проект на МРРБ „Подпомагане на ефективността, управлението и институционалния капацитет в отрасъл ВиК“, финансиран по ОП „Околна среда 2014-2020“ със 147  000 лв без ДДС. Проектът предвижда подобни музеи да бъдат разкрити в 4 града на страната:Варна, Смолян, Пазарджик и Стара Загора. Той е стартирал през 2016 година и  е с продължителност 46 месеца. Специалистите от „ВиК Стара Загора“ ЕООД напомнят, че още античният град Августа Траяна е имал добре развита водопроводна мрежа, която е била използвана частично и по време на турското робство. Първите данни за научно решаване на проблемите с питейното водоснабдяване тук са от началото на миналия ХХ в, режимът на водата в Града на липите е ликвидиран през 2006-2008 година с реализацията на проект за подмяна на голяма част от тръбите.Предстои в края на годината да стартира нов проект за 100 млн лв със средства на ОП „Околна среда“ с цел драстично намаляване загубите на вода по трасето, 10 на сто от средствата за археологически разкопки и наблюдения.  ", "date": "2019.05.21", "title": "Отвори врати музей на водата в Града на липите"}
{"url": "https://www.monitor.bg:443/bg/a/view/izpravjat-pred-temida-izrod-otrjazal-prysti-zaradi-13-leva-165768", "text": "40-годишен рецидивист ще бъде изправен пред окръжния съд в Сливен по обвинение в извършването на брутален грабеж, при който с нож са отрязани два от пръстите на жертвата. Изтърпелият половин дузина ефективни присъди Димитър П. е бил задържан в хода на специализирана акция на 17 март след като през нощта на 9 март е бил получен сигнал за окървавен 56-годишен местен жител в района железопътната гара. В хода на досъдебното производство е установено, че рецидивистът е нападнал в гръб набелязаната жертва, срязал с острието на ножа си два от пръстите на дясната му ръка и избягал, отнасяйки със себе 13 лева.Въпреки опитите на хирурзите да спасят ръката на пострадалия се наложило оперативно отстраняване на единия пръст. Извършителят е бил закопчан в района на полицейски участък „Надежда“ , където използвал дома на своя стара познайница, в момента изтърпяваща присъда в женския затвор.  ", "date": "2019.05.21", "title": "Изправят пред Темида изрод, отрязал пръсти заради 13 лева"}
{"url": "https://www.monitor.bg:443/bg/a/view/vandali-posegnaha-na-antichnija-forum-v-stara-zagora-165767", "text": "Вилнели през последните няколко нощи вандали потрошиха 4 от стъклените парапети по пътеката, водеща в подножието на античния форум на Стара Загора. Според експерти закалените стъкла са били строшени с камъни или железа, те припомнят, че реставрацията, цялостното облагородяване и изграждането на специален мост над главната улица Декуманус максимус на античния град Августа Верея  струваха 4,2 млн лв, като 3,4 млн лв бяха от ЕС. Проектът беше реализиран през периода 2011-2013 година, районът има жива охрана, осветление и видеокамери,вандалите са се „трудили“ само на метри от  Съдебната палата, но никой не е видял злосторника. Милионите от ЕС бяха предназначени за превръщането на резервата в туристическа атракция, след изтичането на гаранционния срок отговорността за опазването е на общината, която беше бенефициент на финансирането.Това е поредното посегателство над старините, само преди по-малко от месец беше подменено стъкло от парапета на мостовата конструкция. Временно пораженията са обозначени с лента, никой не е в състояние да каже кога счупените стъкла те ще бъдат заменени, тъй като се изработват по поръчка.", "date": "2019.05.21", "title": "Вандали посегнаха на Античния форум в Стара Загора"}
{"url": "https://www.monitor.bg:443/bg/a/view/zybolekari-iztochili-100-bona-ot-nzok-s-obvinenija-165758", "text": "Софийска градска прокуратура привлече към наказателна отговорност петима лекари по дентална медицина - Л.Г., Т.М., Д.Б., А.В. и Х. Б., и един от техните помагачи - Г.М., за извършени от тях документи измами, чрез които неправомерно са получили суми от НЗОК. В резултат на престъпните им действия е била нанесена щета на Здравната каса в обща размер над 120 000 лева, съобщиха от пресцентъра на държавното обвинение. Разследването е установило, че и петимата зъболекари работят в София, но не се познават. Всички те обаче имат сключени договори със Здравната каса и ползват софтуерния продукт, разработен от нея за отчитане на дейността им - \"Хипократ\". Поради спецификата на програмния продукт стоматолозите ползвали услугите на компютърния специалист Г.М., който регистрирал в програмата изготвените от тях амбулаторни листове. През 2015 г. служител при един от лекарите зъболекарите - Т.М., започнал да му предоставя здравните книжки на различни непълнолетни от Ямбол. След това лично му съдействал да оформя амбулаторни листове, в които се отчитало извършване на прегледи и дентални манипулации на тези пациенти. Изготвените документи били с невярно съдържание, тъй като непълнолетните пациенти изобщо не били посещавали зъболекарския кабинет. В тях служителят полагал и лично подпис в графата за \"родител\" на лица. След това тези документи били предоставяни на компютърния експерт, който от своя страна ги регистрирал в системата \"Хипократ\". Тъй като обемът на така регистрираните амбулаторни листове станал значителен и надминал лимитите, определени от Здравната каса, по инициатива на Г.М. останалите четирима стоматолози започнали да отчитат неистинските амбулаторни листове, като свои. Всички те били запознати с невярното съдържание на тези документи, тъй като нито един от непълнолетните пациенти не бил посещавал кабинети им, както и с обстоятелството, че документите не са подписани от законния представител на непълнолетните, каквото е изискването на закона. Самите документи били изготвени и подписани от служителя на доктор Т.М.", "date": "2019.05.21", "title": "Зъболекари източили 100 бона от НЗОК с обвинения"}
{"url": "https://www.monitor.bg:443/bg/a/view/ikonomicheska-policija-vleze-na-proverka-v-29-kyshti-za-gosti-v-kustendilsko-165755", "text": "Икономическа полиция влезе на проверка в 29 къщи за гости в Кюстендилско, обявиха от пресцентъра на ОДМВР. По-голямата част от тях – 19, се намират на територията на курортната община Сапарева баня, като за изграждането на обектите са използвани средства от Програма за развитие на селските райони. „Спазени са указанията на Главна дирекция „Национална полиция“ и работата продължава. Все още не може да се каже дали има установени нарушение, предстои да бъде направена обобщаваща справка от проверките“, обяви говорителят на ОДМВР – Кюстендил, Катя Табачка. „До този момент няма съществени нарушения при нас. Един от пропуските на собствениците, е че не са водили дневник, в който се регистрират чуждестранните туристи. Иначе абсолютно всички функционират като къщи за гости”, коментира кметът на Сапарева баня Калин Гелев. В курортната община работят около 120 къщи за гости и туристически обекти, само 19 от тях са изградени със средства от ДФ „Земеделие“. До този момент се проверяват строителните книжа, разрешителните, издадената категория, регистрираните нощувки и др.  Прави се справка с картотеките на тези обекти, както и внасяните такси в отдел \"Местни приходи\". Въпреки, че през месец април къщите за гости в Сапарева баня са се пукали по шевовете до този момент няма внесен туристически данък в общинската хазна, който е в размер от 35 до 65 ст. за нощувка. Кметът на Сапарева баня е категоричен, че трябва да се промени съзнанието на хотелиерите, които изискват от общината да има добра инфраструктура, осветление, детски площадки. „Как да се случи всичко това ако нямаме собствени приходи и не се плащат данъците и таксите\", коментира още Гелев. През 2018 г. в общинската хазна са постъпили 32 851 лв. от туристически данък.", "date": "2019.05.21", "title": "Икономическа полиция влезе на проверка в 29 къщи за гости в Кюстендилско"}
{"url": "https://www.monitor.bg:443/bg/a/view/izvadiha-50-kyrleja-ot-glavata-na-dete-v-sofija-165759", "text": "Над 50 кърлежа са извадени днес от главата на дете в Спешното отделение на Университетската болница \"Лозенец\". Детето се е разхождало със своите родители в Южния парк в столицата. Това е съобщил пред БТА д-р Димитър Шандурков, лекар в спешното отделение на болница \"Лозенец\". Друго дете е имало по тялото си 20-30 кърлежа. Лекарят каза, че не е имал подобни случаи в своята практика. Кърлежите са изпратени за изследване в Националния център по заразни и паразитни болести. Д-р Шандурков съветва родителите да бъдат особено внимателни, да ползват репеленти за децата си и да не им позволяват да се движат в близост до гъсти храсти и високи треви. От Столичната община посочват, че днес са извършени обработки срещу кърлежи на централните поляни на Южния парк. Дейностите продължават и в следващите дни.", "date": "2019.05.21", "title": "Извадиха 50 кърлежа от главата на дете в София "}
{"url": "https://www.monitor.bg:443/bg/a/view/trafikant-na-cigari-udari-mitnichar-165745", "text": "Трафикант на цигари е ударил два пъти с юмруци  митничар на пункта Капитан Андреево. Срещу 52-годишният хулиган ще бъде повдигнато обвинение, съобщиха от районната прокуратура в Свиленград. Побойникът влязъл пеш от Турция в България.  Минал през паспортен контрол, след което се опитал да избегне митническа проверка и да напусне пункта. Той бил спрян от инспектор, който поискал да извърши проверка. Трафикантът започнал да обижда служителя и го ударил два пъти в главата. Гранични служители укротили побойника. В него били открити 47 кутии цигари без бандерол, облепени около краката му. На пострадалия митничар е издаден медицински документ за причинена лека телесна повреда. Хулиганът е бил задържан за 24 часа. Това е втори случай на насилие над митнически служител за по-малко от три месеца. В началото на март  контрабандист на дребно от Свиленград зашлеви шамар на митничарка, докато тя му пишеше акт.", "date": "2019.05.21", "title": "Трафикант на цигари удари митничар"}
{"url": "https://www.monitor.bg:443/bg/a/view/mon-kachi-maturata-po-bel-test-otgovori-165747", "text": "Вариантът и отвогорите на матурата по български език и литература са публикувани на сайта на Министерството на образованието и науката. Зрелостниците трябваше да се справят с три модула, които включваха 41 задачи. Първият и тест с 30 въпроса за пунктуация и граматика, проверка на знанията им за авторите и творбите по литературни, както и работа текст. Във вторият модул трябваше да се справят с извличане на информация от текстове, поставяне на препинателни значи, членуване и посочване на герои с произведения. За първите два модула имаха по 60 минути, докато за третия разполагаха със 120. По последната 41 задача зрелостниците трябваше да напишат есе или интерпретативно съчинение на тема „Реалност и измислица“ по разказа „Косачи“ на Елин Пелин.", "date": "2019.05.21", "title": "МОН качи матурата по БЕЛ (ТЕСТ+ОТГОВОРИ)"}
{"url": "https://www.monitor.bg:443/bg/a/view/dni-sled-premierata-na-tretija-film-djon-uik-se-zavryshta-prez-2021-g-165765", "text": "Броени дни, след като третият филм за наемния убиец Джон Уик направи премиерата си и събра впечатляващите 57 милиона долара от американския боксофис, продуцентите от Lionsgate дадоха заявка за следващото включване на Киану Рийвс в ролята на големия екран. Това съобщи самата компания, като първи с информацията се сдобиха заклетите фенове на поредицата, абонирали се за новини покрай заглавието. Именно на тях от Lionsgate пуснаха смс с думите: „Джон Уик 3“ е най-успешният филм от поредицата към момента, като първите две продукции са спечелили съответно по 14,4 и 30,4 милиона долара в премиерния си уикенд. Последният излязъл филм проследява събитията около Уик, който бяга, за да спаси живота си, след като в края на втората част за главата му бе обявена награда от 14 милиона долара, а всички доскорошни „колеги“ се обръщат срещу него.", "date": "2019.05.21", "title": "Дни след премиерата на третия филм: Джон Уик се завръща през 2021 г."}
{"url": "https://www.monitor.bg:443/bg/a/view/sicilianec-izbjaga-ot-domashen-arest-v-zatvora-tormozela-go-blagovernata-165769", "text": "Наказан с домашен арест жител на сицилианския град Катания позвъни завчера на вратата на местния затвор с молба да бъде върнат обратно зад решетките. Като основен мотив за решението си пандизчията посочил тормоза, който му налагала вкъщи неговата собствена съпруга. Тя непрекъснато повтаряла на петдесетгодишния си мъж, че бил голям некадърник, след като е бил окошарен за кражбата от супермаркет на половин чанта хранителни стоки. Но освен некадърник съпругът се оказал и голям карък, тъй като - нарочно или без да иска - счупил специалната магнитна гривна, благодарение на която полицията го държала непрекъснато под контрол. И за това провинение крадецът бил наказан по бързата процедура с още година затвор. Която обаче ще трябва да прекара вместо в затвора, както предпочитал, пак вкъщи и в компанията на злобната си нежна половинка.", "date": "2019.05.21", "title": "Сицилианец избяга от домашен арест в затвора – тормозела го благоверната"}
{"url": "https://www.monitor.bg:443/bg/a/view/gradushka-udari-i-tyrnovskite-sela-165746", "text": "Градушка удари селата в общините Велико Търново и Лясковец. Ледените късове с толемина от лешник до орех паднаха днес след обяд. В село Самоведене валежът първо бил от силен дъжд, който след това бил примесен с лед, на фона на ярко греещо слънце. За броени минути улиците на селото се превърнали в реки с дълбочина от над половин метър. Половин час по-късно градушката не подмина и селата на север към Балкана. В село Мерданя валежът започнал направо с ледени топчета и също след около десетина минути спрял. Пораженията от валежите в малките населени места са основно върху зеленчуковите насаждения, зърнените култури и гроздето. Производителите по селата оплакват поразената реколта и се тюхкат, че ще им се наложи да извършат втора сеитба на зеленчуците в градините и нивите си. За да се случи това обаче трябва времето да се стабилизира. А според метеорологичните прогнози поне до края на седмицата, не се очаква спиране на валежите. „Чака ни една гладна година”, предричат възастните хора. Зърнопроизводителите също са на мнение, че ако градушките продължат, няма да има зърно за хляб, ще се наложи внос на такова и цената на насъщния най-вероятно рязко ще скочи.", "date": "2019.05.21", "title": "Градушка удари и търновските села"}
{"url": "https://www.monitor.bg:443/bg/a/view/nad-polovin-milion-bylgari-sa-s-diabet-165751", "text": "Над 500 000 българи са с диабет. Това съобщи проф. Анна-Мария Борисова, председател на Българската диабетна асоциация по време на семинар, посветен на заболяването. Според ендокринолози напълно възможно е поне още двеста хиляди да носят заболяването,но да не са диагностицирани. По данни на проф. Борисова 9,8% от хората със захарен диабет са до 30-35-годишна възраст. 34,6% са в средна, а 55,6 % са възрастните хора. Във всички възрасти мъжете по-често страдат от заболяването, отколкото жените. Тенденция през последните две десетилетия е, че случаите при 20-29-годишните се удвояват, а при хората на 50-55 години нарастват значително. Освен това се оказва, че диабетиците на село са много повече, отколкото тези в градовете. Това се обяснява с преобладаващата ниска степен на образование, в резултат от това на ниски доходи или безработица, заради което не могат да си позволят редовни профилактични прегледи. „Затлъстяването и обездвижването са водещи причини за появата на диабет както от тип 1, така и от тип 2“, посочи проф. Анна-Мария Борисова. Във всички възрасти се препоръчва като превенция срещу заболяването поне 150 минути седмично аеробна активност, допълни тя.", "date": "2019.05.21", "title": "Над половин милион българи са с диабет"}
{"url": "https://www.monitor.bg:443/bg/a/view/ledena-stihija-pomete-veliko-tyrnovo-165753", "text": "Унищожителна градушка, придружена с дъжд и силен вятър помете и Велико Търново. Валежът започна изведнъж в 16,35 ч. и продължи точно 10 минути. Това време обаче беше напълно достатъчно земята да бъде покрита с леден слой дебел около два пръста. Вятърът счупи две стъкла на търговски обекти и няколко клона на дървета, а главната улица на Старата столица се превърна в река. Това предизвика и временно смущение на движението на градския транспорт.  ", "date": "2019.05.21", "title": "Ледена стихия помете  Велико Търново"}
{"url": "https://www.monitor.bg:443/bg/a/view/dve-anulirani-pismeni-raboti-ot-maturite-po-bel-v-plovdiv-165754", "text": "Две са били анулираните писмени работи на зрелостници от Пловдив, които са се явили на матурата по български език и литература на 21 май.  Това съобщи началникът на Регионалното управление на образованието в Пловдив Иванка Киркова. Тя уточни, че писмените работи са били анулирани, след като в двамата 12-токласници са били открити мобилни телефони от квесторите. \"Дори няма необходимост да доказваме, че зрелостникът е преписвал. Наличието на мобилен телефон ни дава основание да анулираме работите им\", уточни тя. По думите й изпитният ден в Пловдив е преминал нормално, тъй като организацията за матурите е била перфектна. Над 4660 зрелостници се явиха в Пловдив на държавен зрелостен изпит по български език и литература. Във всяка класна стая е имало по двама квестори и видеонаблюдение. ", "date": "2019.05.21", "title": "Две анулирани писмени работи от матурите по БЕЛ в Пловдив"}
{"url": "https://www.monitor.bg:443/bg/a/view/igra-na-tronove-s-mnogo-gubeshti-165750", "text": "Дойде краят на една ера. „Игра на тронове“ ще остави дълбок отпечатък в телевизионната история, но мнозина предпочитат сериалът да се беше превърнал в приказка без край. И, не, не става въпрос да се раздува с епизоди, които гонят по брой „Дързост и красота“. Всеки истински фен на кървавата сага с лека ръка би отхвърлил финалната серия, която е еквивалентна на плюнка върху невероятната актьорска игра, интригуващите сюжетни линии в историята на Джордж Р. Р. Мартин и цялата кинематография. Телеманиаците неслучайно стартираха петиция за презаснемане на целия осми сезон. Безнадеждна кауза, но сигурен знак, че сценаристите Дейвид Бениоф и Дан Уайс напълно си заслужиха критиките. Редица нишки във фентъзи епоса останаха неразплетени, други се оказаха напълно нелогични, а куците смешки в епизода превърнаха любим сериал в пародия. Да, епизодът прикова рекорден брой зрители пред екрана, но успя да отбележи най-ниския рейтинг в историята на поредицата – едва 4,4 от 10. Екипът може да е генерирал много печалби от излъчването, но всички зрители на „Игра на тронове“ попаднаха в капана на губещите.", "date": "2019.05.21", "title": "„Игра на тронове“ с много губещи"}
{"url": "https://www.monitor.bg:443/bg/a/view/40-novi-kameri-v-bus-lentite-v-sofija-165760", "text": "Столичната община ще лови нарушители в бус лентите с 40 камери. По информация на зам.-шефа на „Пътна полиция“ в София Любомир Костадинов те трябва да са готови до края на месеца. Досега контролът по бус лентите се осъществяваше само от катаджии, тъй като камерите за скорост не могат да се използват за подобни нарушения. Предвижда се новите устройства да снимат всички автомобили, а не само нарушителите. Снимките ще изпращат в КАТ, където ще се налагат глобите. По този начин ще има денонощен контрол. Глобата е 50 лв. Камерите ще бъдат монтирани на всяка от седемте отсечки за автобуси в столицата. Те ще са на следните места: бул. „Цариградско шосе“, бул. „Сливница“ - от Сточна гара до бул. „Петър Дертлиев“, бул. „Данаил Николаев“, бул. „Александър Малинов - от бул. „Андрей Сахаров“ до „Цариградско шосе“, бул. „Евлоги и Христо Георгиеви“ - между „Черни връх“ и „Драган Цанков“, бул. „България“ - между „Гоце Делчев и „Пейо Тодоров“. Има и една обособена зона на бул. „Константин Величков“, между бул. „Сливница“ и бул. „Възкресение“. През 2018 г. за шофиране в бус лентите са глобени с 50 лв. общо 3133 души. За първите пет месеца на настоящата година пък в нарушение са хванати 1665 шофьори. Междувременно стана ясно, че 96% от всички ПТП и 97% от загиналите са в резултат на човешка грешка, показва статистиката. 'Човешките грешки са неизбежни. За да бъдат минимизирани трябва да бъдат измервани и разбирани. Именно затова е създаден инструментът, използван за Индекса за безопасно шофиране – специален въпросник за изследване на поведението на водачите“, заявиха от организаторите. Те поясниха, че чрез теста в поредица въпроси с 50 рутинни и рискови ситуации водачът прави самооценка и че този път тестването ще става онлайн, което повишава степента на искреност и достоверност. „Ангажираме все повече хора с нашата кауза да бъдем по-толерантни на пътя и да си дадем сметка, че безопасността на движението зависи от всички участници\", коментира Спасова. Според данните на национално представено изследване, близо 2,5 млн. са активните шофьори в България, а човешкият фактор е сред основните причини за настъпване на пътно-транспортни произшествия. Затова е много важно да се изследват различните групи водачи, какви са основните грешки, които допускат на пътя и какво е довело до тях. Това каза председателят на Държавната агенция \"Безопасност на движението по пътищата\" Малина Крумова по време на официалното представяне на тазгодишното издание на инициативата Индекс за безопасно шофиране.", "date": "2019.05.21", "title": " 40 нови камери в бус лентите в София"}
{"url": "https://www.monitor.bg:443/bg/a/view/albanija-navliza-v-predizborna-kampanija-165752", "text": "Премиерът на Албания Еди Рама не приема искането на обединената албанска опозиция за отлагане на местните избори в страната, насрочени за 30 юни, съобщи македонският интернет портал А1он. Рама обяви, че неговата Социалистическа партия, която води коалицията Алианс за европейска Албания, съставена от 24 партии, ще започне на 31 май кампания за избор на кметове и общински съветници в 61 общини. На среща с парламентарната си група, на която представи изборната си програма, Рама поиска да се организират срещи на територията на цялата страна, за да бъдат убедени избирателите да участват в изборите и да им се обясни какви ще са последиците, ако се опитат да застрашат изборния процес. Те ще бъдат предупредени и за възможността да им се забрани да влизат в САЩ и ЕС, ако нарушат изборния процес на 30 юни. Рама предупреди депутатите да не допускат да бъдат провокирани от страна на симпатизантите на опозицията, но да регистрират всеки инцидент. Началото на изборната кампания е в момент на кулминация на политическото напрежение в Албания. На 25 май ще се състои шестият национален протест, организиран от Обединената опозиция, водена от Демократическата партия на Албания, с искания за оставка на Еди Рама и формиране на служебно правителство, което да подготви честни и демократични избори. След това опозицията обяви, че ще радикализира действията си. Студентите в Албания също обявиха, че възобновяват протестите.", "date": "2019.05.21", "title": "Албания навлиза в предизборна кампания"}
{"url": "https://www.monitor.bg:443/bg/a/view/robyrt-de-niro-objavi-al-pachino-za-ikona-na-amerika-165748", "text": "Холивудският ас Робърт де Ниро връчи почетната награда „Икона на Америка“ на своя приятел и колега Ал Пачино по време на галацеремония в Бевърли Хилс. отсече Де Ниро преди да заговори за дългогодишното си познанство с екранния Майкъл Корлеоне. „Гледайки тези клипове от кариерата на Ал, не мога да не се замисля защо не съм получавал аз тези роли... Явно са искали по-възрастен актьор за тях“, намигна още актьорът от „Шофьор на такси“. Пред публиката в залата той си спомни за съвместното им участие в „Кръстникът 2“, където Де Ниро играе младият Вито Корлеоне (бащата на Майкъл). „Оттогава Ал ме възприема като бащинска фигура“, уточни той, подчертавайки че така и не са снимали обща сцена в заглавието. „Толкова съм благодарен за тази чест! Чувствам се смирен... Никога не съм бил човек на думите, особено в такива ситуации“, каза на свой ред и Пачино. Сега феновете им очакват с нетърпение и филмът „Ирландецът“, в който двамата ще се завърнат пред камера под режисурата на Мартин Скорсезе. Филмът се очаква да направи премиерата си в края на годината по Netflix.", "date": "2019.05.21", "title": "Робърт де Ниро обяви Ал Пачино за „Икона на Америка“"}
{"url": "https://www.monitor.bg:443/bg/a/view/sydyt-prizna-za-nevinen-obvinen-za-palej-165735", "text": "С оправдателна присъда се отърва Николай Янков от Пещера, който беше обвинен за палеж, станал на 26 септември 2016 година. Тогава изгоряха 3 къщи и бе овъглено и едно теле, а нанесените материални щети бяха на стойност над 23 хиляди лева. Огнената стихия бе избухнала по обяд в една от жилищните постройки, обитавана именно от 45-годишния мъж. Първоначално огънят е тръгнал от къщата на болния, където се е взривила газова бутилка. Най-вероятно мъжът е искал да си приготви някакъв обяд, когато бутилката е избухнала, най-вероятно от невнимание и човешка грешка. От взрива паянтовата постройка напълно се е срутила, а огънят се е разпрострял върху още две едноетажни къщи в махалата „ Едиверен“ в родопското градче.Затова се е наложило на мястото да бъдат изпратени екипи от Районната служба „Пожарна безопасност и защита на населението“ в Пещера, с два противопожарни автомобила. Следобяд пожарът е бил локализиран и напълно потушен, но срещу виновника за стихията бе образувано дело.   В Окръжния съд в Пазарджик бяха изслушани вещите лица, изготвили тройната съдебно-психиатрична експертиза. Тяхното заключение е, че Янков страда от параноидна шизофрения. По време на пледоариите прокурорът по делото Недялка  Попова поиска ефективно наказание за Янков, но според защитата на подсъдимия нямало данни, които да доказват категорично, че именно Янков е запалил къщите в Пещера. Магистратите постановиха, че Николай Янков е невинен. Решението на пазарджишкия Окръжен съд може да бъде обжалвано пред пловдивския Апелативен съд в 15-дневен срок.", "date": "2019.05.21", "title": "Съдът призна за невинен обвинен за палеж"}
{"url": "https://www.monitor.bg:443/bg/a/view/grafa-zavede-syprugata-si-v-kan-kato-specialen-gost-snimki-165738", "text": "Българската поп звезда Владимир Ампов-Графа заведе съпругата си Мария на едно от най-бляскавите събития в киноиндустрията – филмовия фестивал в Кан. Оказа се, че родният музикант е специален посланик от България на голям картов оператор. Като такъв той и половинката му бяха гости на една от дългочаканите премиери на форума – филма „Франки“ с Изабел Юпер. За събитието с червен килим семейство Ампови бяха спазили строго официални дрескод като Влади беше със смокинг и папионка, а Мария – с блестяща дълга рокля в сребристо. написа под един от общите им кадри Графа. Изпълнителят на CA$H направи съпричастни всички свои фенове с престоя си на Френската Ривиера като не спря да пуска снимки от разходките си. сподели с последователите си в Инстаграм звездата.", "date": "2019.05.21", "title": "Графа заведе съпругата си в Кан като специален гост (СНИМКИ)"}
{"url": "https://www.monitor.bg:443/bg/a/view/ohrana-pazi-prokurorite-sreshtu-ochite-i-grupata-mu-165740", "text": "Охрана пази тримата прокурори срещу групата на Димитър Желязков - Очите. Това стана ясно по време на първото заседание на бандата обвинена в рекет и палежи по морето и Ямбол. Според адвокатите на обвиняемите охраната на държавните обвинители била въоръжена, което беше отречено от съдебния състав. При акция на Националната полиция, проведена на 17 май 2019 г. в болницата към затвора в София, в цяла група ВИП арестанти и затворници са открити голямо количество забранени предмети, става ясно от информация на Специализираната прокуратура.  В помещение \"Реанимация\", където са били настанени Димитър Желязков (Митю Очите) и Миню Стайков, са намерени и иззети 59 броя CD, 1 карта за цифрова телевизия и 1 разтегателен колан. При извършения личен обиск на Желязков е намерен 1 мобилен телефон марка iPhone, който той лично хвърлил на земята, за да го счупи. Установено е, че в спалното помещение, в което са настанени Димитър Желязков и Миню Стайков (с наложени мерки за неотклонение \"Задържане под стража\"), се държат голямо количество хранителни продукти: десетки стекове с безалкохолни напитки, стекове с минерална вода, множество пакетирани захарни изделия (шоколади, вафли десерти), множество хранителни продукти (колбаси, плодове, олио) и други малотрайни продукти. Към момента на извършване на претърсването Миню Стайков вече е бил обявил гладна стачка, припомнят от спецпрокуратурата.  В помещението са намерени медикаменти и хранителни добавки, за които не са издавани медицински рецепти. В шкаф, ползван от Димитър Желязков, са намерени: \"Конкор\", \"Селеногин\", препарат \"Сладки сънища\", \"Ексфордж\", \"Валсартан\", \"Терафлу\", \"Роватинекс\", \"Небилет\", \"Нурофен\", \"Хамацинк крем\", \"Авирон\", аминокиселини, \"Витабиотикс\", \"Простамол уно\", \"Валидол\", \"Алора\", \"Флуанксол\". За тях на името на Желязков няма издадени рецепти, поради което те са иззети с протокол от служители при затвора в София. На Желязков са върнати осем други медикамента, които по данни на медицинския персонал от болницата са му били предписани. В шкаф, ползван от Миню Стайков, са намерени: \"Синелан\", \"Прополки\", \"Хексоралетен Ен\", \"Нурофен\", \"Деприм Депресион\", \"Простамакс\", \"Валидол\", препарат за инсектициди \"Айкън\". Те са иззети с протокол от служители при затвора в София, тъй като за тях няма издадени рецепти. На Стайков са върнати пет от намерените лекарства, които са му били предписани. В спално помещение №1 са намерени и иззети 1 бр. USB кабел, 1 адаптор, 1 телевизор с дистанционно и с адаптор, 1 котлон. В спално помещение №2 е намерен и иззет 1 бр. USB кабел. В спално помещение №3 е намерен и иззет 1 бр. USB кабел. При личен обиск на лишения от свобода Румен Янакиев е намерен и иззет мобилен телефон Samsung с поставена в него SIM карта на мобилен оператор. В спално помещение №4, в което е настанен лишеният от свобода Янко Ваташки, са намерени и иззети: 1 мобилен телефон Nokia с поставена SIM карта на мобилен оператор, машинка за подстригване, зарядно за телефон, 3 вентилатора, 1 кафемелачка и 1 бр. слушалки. В спално помещение №5, където е настанен лишеният от свобода Пеньо Мангъров, са намерени и иззети мобилен телефон Alkatel и зарядно за него, 2 броя USB-кабел и 1 адаптор. Иззетите мобилни телефони дават възможност на задържаните под стража за нерегламентирани (забранени от закона) контакти с трети лица, което от своя страна създава опасност да се влияе на свидетели, както и на нормалния ход на събиране на доказателства по досъдебни производства, посочват от Специализираната прокуратура. За резултатите от извършената проверка в болницата към Софийския затвор е уведомен министърът на правосъдието - за предприемане на мерки за решаване на системния проблем с наличие на забранени и неразрешени предмети в местата за лишаване от свобода и арестни помещения. За сведение е уведомен и главният прокурор, допълват още от специализираното държавно обвинение. От Специализираната прокуратура не коментират дали подобно количество забранени предмети, храна, медикаменти и други биха могли да се намират в арестанти и лишени от свобода, без съдействието на служители от Главните дирекции охрана и изпълнение на наказанията при МП или на затворническата болница.  Междувременно стана ясно, че делото за мярката за неотклонение на алкохолния бос Миню Стайков ще се решава през юни, реши състав на Апелативния спецсъд.  Причината за това е, че днешното съдебно заседание се яви само едно вещо лице от общо четирима. След справка от кабинета на директора на \"Пирогов\" проф. Асен Балтов съдът обяви, че тримата отсъстващи лекари са ангажирани с спешни операции и изпити.  Те трябваше да бъдат разпитвани като свидетели във връзка с нова съдебно-медицинска експертиза за здравето на Стайков.  Адвокатът на алкохолния бос Лъчезар Траков каза, че държи на присъствието на всички вещи лица и не желае експертизата да бъде приемана без разпит на всеки един от тях.  За да не нарушава правата на защитата и обвиняемия съдът отложи делото за след пети юни. Експертизата трябва да установи дали Стайков може да остане зад решетките въпреки болестите, за които твърди, че го споходили.  Преди делото Таков, обясни, че много пъти го е посещавал и той бил на системи, за да му се правят вливания. \"Няма как Стайков да взима други лекарства\", обясни Таков. Той допълни, че \"бизнесменът не е в инвалидна количка, защото изпитва любов да се движи седнал, а защото няма сили да води нормален живот\". Гладната стачка била начин да се обърне внимание за несправедливостта, каза Таков и допусна, че всичко това било опит да се въздейства върху съдиите. Колкото до намерената карта за телевизия, защитникът на Стайков обясни, че много други затворници имат право да гледат телевизия, имат право на безалкохолни напитки и това не е престъпление. А освен Стайков, в тази стая имало още трима души. \"Проблемът не е какво е намерено, проблем за прокуратурата е самият Миню Стайков\", каза още Таков и беше категоричен, че имало непрекъснат натиск над лекарите, които \"все едно влизат при смъртник\".", "date": "2019.05.21", "title": "Охрана пази прокурорите срещу Очите и групата му (ОБНОВЕНА)"}
{"url": "https://www.monitor.bg:443/bg/a/view/organiziraha-tajna-projekcija-na-novija-film-na-roman-polanski-v-kan-165734", "text": "С тема „конфиденциално“ - така бяха изпратени по имейл поканите за тайната прожекция на новия филм на Роман Полански - An Officer and a Spy, в Кан. Премиерата на заглавието се състоя в понеделник и бе част от филмовия пазар, който традиционно съпътства фестивала на френската Ривиера. Сред поканените гости на събитието бяха предимно „купувачите“, иначе казано филмовите разпространители, които обаче се разделиха на два лагера – тези, които заклеймиха Полански и не уважиха представянето на новия му филм и тези, които предвиждат категоричен успех. След като   заради изнасилване на 13-годишно момиче през 1977 г., напълно очаквано разпространителите отвъд Океана пропуснаха любопитната прожекция на An Officer and a Spy. Някои категорично заявиха, че не проявяват интерес към новите творчески начинания на Полански, докато други признаха, че въпреки любопитството им „в момента просто не е възможно да издадеш такъв филм в САЩ“. Разпространителите от Европа бяха на друго мнение, гравитиращо около идеята, че както досегашните заглавия на кинодееца, така и An Officer and a Spy ще пожъне успех сред любителите на седмото изкуство. Самият Полански не присъства на прожекцията. Сюжетът на филма разкрива историята на капитан Алфред Драйфус - френско-еврейски войник, погрешно обвинен в шпионаж в полза на германците в Париж през 90-те години на 19 век. Снимките към продукцията са свършили само месец преди фестивала в Кан, а с участие в нея се разписва и съпругата на режисьора – Еманюел Сение.", "date": "2019.05.21", "title": "Организираха тайна прожекция на новия филм на Роман Полански в Кан"}
{"url": "https://www.monitor.bg:443/bg/a/view/borisov-vyv-varna-do-oktomvri-2020-g-s-chas-po-malko-po-am-hemus-video-165743", "text": "В рамките на три години пътуването по АМ „Хемус“ ще се скъси от Варна до София в посока Търново, а до октомври 2020 г. с поне 70-80 км. или 1 час ще скъсим времето за път. Това съобщи министър-председателят Бойко Борисов при посещението си във Варна. „Северна България не може без „Хемус“. Парите са на 100% осигурени, на отделна сметка. Плащаме веднага, щом се извърши дейността“, заяви Борисов. Той посочи, че в момента се проектира участъкът между Търговище и Търново. Борисов пристигна във Варна заедно с вицепремиера Томислав Дончев и финасовия минисър Влади Горанов, за да почетат празника на крайния квартал „Владиславово“. В него през последните месеци бе извършено огромно строителство по обновяването на уличната мрежа, изграждане на паркове и нови детски площадки. Придружавани от кмета на Варна, Иван Портних, гостите направиах символични първи копки на Рибарското пристанище в „Аспарухово“ и на реновирането на стадиона във „Владиславово“. В центъра на празнично обновения квартал премиерът спря кортежа при децата на нова детска площадка и слезе при тях. Дончев и Горанов, както и Борисов си напраеиха селфита с деца, почитатели и любопитни граждани, като премиерът обеща на прощаване, че „След изборите ще дойда да ви видя, деца!“ Министър-председателят посети и новостроящия се храм „Св. Прокопий Варненски“ във Варна. В началото на годината беше обявено, че ще бъдат отпуснати 350 000 лв. за довършването на храма, който се гради близо 10 години със средства на дарители и помощта на общината и държавата. По ремонта на „Св. Прокопий Варненски“ остават довършителни работи, като закупуването на свещници за 208 000 лв., абсорбираща система и олтар за 80 000 лв. и иконостасни икони за 62 000 лв. Според църковното настоятелство храмът ще бъде готов в края на тази година.", "date": "2019.05.21", "title": "Борисов във Варна: До октомври 2020 г. - с час по-малко по АМ „Хемус“ (ВИДЕО)"}
{"url": "https://www.monitor.bg:443/bg/a/view/doc-zahariev-i-gylybina-sypruzi-v-avstrijska-komedija-165736", "text": "Известните актьори Албена Павлова и Емил Марков – Гълъбина от сериала „Столичани в повече“ и доц. Захариев от „Откраднат живот“, ще излязат на сцената на столичния театър „Сълза и смях“ на 27 май в софийската премиера на спектакъла „Непоправимо“ под режисурата на Владлен Александров. С тази постановка – продукция на Сливенския театър „Стефан Киров“, двамата любимци на публиката, които са семейство в живота, се завърнаха в Града под Сините камъни, където 30 години по-рано започна театралната им биография. Редом с тях на сцената са и младите им колеги от сливенската трупа Таня Йоргова и Августин Демерджиев. Авторът – австриецът Щефан Фьогел, е познат на българската публика със своите забавни и пълни с неочаквани обрати комедии: „Алонсо“, която се играе в театър „София, а вече и „Басейнът“, най-новата премиера на театър“Българска армия“. Неговата пиеса „Бъбрекът“ има своята първа реализация на сливенска сцена под заглавие „Непоправимо“. В разговор на българска земя Фьогел споделя, че е взел идеята за пиесата от една новина: федералният президент на Германия дарил бъбрек на своята съпруга. Авторът се запитал дали той би бил способен на това. Задал същия въпрос на жена си и на своите приятели. Останалото било просто „занаят“. С ироничен поглед и дружеско намигане „Непоправимо“ разказва за битките и проблемите в две приятелски семейства. Спектакълът представя с изключителна рефлективност как живеем живота си днес – забързани, устремени към материалния успех, понякога жестоки в отношенията си, друг път – лекомислени и безотговорни. Идеята е да подскажем, че трябва по-често да се вглеждаме в другия и да сме готови да се жертваме за него в трудни моменти, подсказват от екипа.  ", "date": "2019.05.21", "title": "Доц. Захариев и Гълъбина – съпрузи в австрийска комедия"}
{"url": "https://www.monitor.bg:443/bg/a/view/sestri-stoevi-veche-ne-iskat-da-igrajat-za-bylgarija-165739", "text": "Най-успелите български състезателки по бадминтон сестрите Габриела и Стефани Стоеви обявиха с писмо в официалния си профил във Facebook, че ще спрат да се състезават за България. Европейските шампионки на женски двойки обвиняват шефовете на Българската федерация по бадминтон и директно председателя Володя Златев, че отпуснатият от ММС бюджет за подготовката им не харчи по предназначение и буквално изчезвал. Скъпи приятели, От много години и въпреки огромните трудности, които срещаме, ние тренираме и работим усърдно, за да може да популяризираме бадминтона в България, както и да покажем на целия свят, че две българки могат да бъдат голяма сила в елита на бадминтона. Ние живеем и тренираме във Франция, далеч от нашите родители, приятели и колеги, за да се подготвяме максимално добре. През годините изтърпяхме огромни лишения, които не трябва да изпитва никой атлет, а още по-малко елитен шампион. През последните години постигнахме много и с малкото, което получавахме. Искаме да информираме всички вас, че взехме много трудно решение за нас и за нашето бъдеще, но не можем повече да мълчим и да се преструваме, че всичко е наред. Всички знаете, че тази година има Европейски игри, Световното първенство и квалификационен цикъл за Олимпиадата през 2020. Искаме да ви информираме, че от няколко години ние, нашите родители и треньора ни се сблъскваме с непосилни за нас проблеми, които ни причинява Българска федерация по бадминтон, но през последната година нещата станаха крайно нелицеприятни и нетърпими и ние се предаваме. Борихме се, опитвахме се да популяризираме бадминтона, успяхме да докажем, че България може да бъде голяма сила в бадминтона на жени-двойки и накрая председателят на Българска федерация по бадминтон г-н Володя Златев ни каза, че ние нямаме предвиден бюджет и не ни се полагат никакви средства за подготовка-нещо което в последствие се оказа лъжа и лично министър Красен Кралев потвърди пред нас, че това не е истина. Обидно е председателят на федерацията ти да каже, че единствената европейска титла в историята на българския бадминтон – нашата, се сравнява с републиканска титла и бюджетът, който е целеви и ни се полага заради успехите ни през изминалата 2018 г. се дава на други състезатели. Проблемът в никакъв случай не е само с финансирането. Ние сме се справяли винаги, с това което имаме. Проблемът е в цялостното отношението на Българска федерация по бадминтон и особено на г-н Володя Златев към нас през последните години и особено през последната година. Изключителна арогантност, пренебрежение и откровена неприязън. Това отношение е причината за нашето решение и за настоящото обръщение. Крайно несправедливо е бюджетът, който Министерство на Спорта е изплатило на „Българска Федерация Бадминтон“ за нашата подготовка, да изчезва незнайно къде и на нас да се казва, че нямаме предвиден бюджет. Несправедливо е след толкова много резултати, ние да продължаваме да си финансираме сами турнирите в Европа и в Азия при положение, че министерство на спорта е предвидило и изплатило бюджет за нашата подготовка на „Българска Федерация Бадминтон“. Не е честно да отказваш да говориш с родителите ни, защото не си признавал пълномощното, което сме им дали за валидно. И точно заради това неуважение и тази гавра с нас, която продължи достатъчно дълго време, ние взехме трудното решение, че няма да се състезаваме под българския флаг от тук насетне. Ще се откажем от нашите мечти ( Европейските игри, Световно първенство и Олимпиада ), защото не искаме повече да бъдем унижавани. Унижавани са и нашите родители. Бадминтонът е нашата работа, нашия живот и това решение въпреки, че е изключително тежко, може би единственото възможно. Ще има хора, които ще кажат, че сме предатели и изоставяме нашата страна, но това не е така. България винаги ще бъде нашата страна, нашият дом и винаги ще сме благодарни за невероятната подкрепа, която получавахме, но трябва да разберете, че ако не се откажем сега и не бъдем чути, много други спортисти ще бъдат на нашето място. Благодарим на министерство на спорта и на министър Красен Кралев за подкрепата през годините. Искаме да ви информираме, че сме упълномощили адвокат, който е подал сигнал в прокуратурата относно конкретни факти и действия на лица от „Българска Федерация Бадминтон“, които по оценка на нашия адвокат съставляват престъпления. За последното миналата седмица сме уведомили лично министър Красен Кралев и очакваме Министерство на спорта да окаже пълно съдействие на компетентните органи. Гр. София С уважение: Габриела и Стефани Стоеви 21.05.2019 Министърът на младежта и спорта Красен Кралев разпореди да се направи цялостна проверка на Българската федерация по бадминтон (БФБ). Тя включва документите за организационното състояние, за разходване на финансовите средства, предоставени за 2018 г. и за 2019 г. Проверката е във връзка с подаден сигнал и след личен разговор на министър Кралев със националките в женската двойка сестрите Габриела и Стефани Стоеви. ММС подкрепя финансово, чрез БФБ, Габриела и Стефани Стоеви години наред, като са предоставени средства за подготовката им и за изграждането им като състезателки от най-висок ранг, пише в съобщението на министерството. През 2019 г. за състезателките са предоставени средства за годината за подготовка и възстановяване - по 10 000 лева, за месечни средства по 800 лева (общо за година по 9600 лева), за материално-техническо обезпечаване - по 9000 лева и средства за участие в състезанията, включени в международния спортен календар (седем турнира, които се явяват олимпийска квалификация). През 2018 година за подготовка и възстановяване на Стоеви са отпуснати по 10 000 лева, за месечни средства по 900 лева (общо за година по 9600 лева). Също така са предоставени средства за материално-техническо обезпечаване и средства за участие в състезанията, включени в международния спортен календар. Министър Кралев проведе среща с Габриела и Стефани Стоеви миналата седмица. След като разговаря и с ръководството на БФБ, Кралев призова сестри Стоеви да продължат тренировъчната си програма с цел завоюване на квоти за участие в Летните олимпийски игри 2020 година, като ги увери, че подготовката им ще бъде обезпечена изцяло. Стоеви благодариха за подкрепата от страна на министерството, но заявиха, че са решени да се оттеглят от състезателната си дейност заради разочарованието си от БФБ. ММС ще окаже пълно съдействие на компетентните органи за разследване на дейността на БФБ.", "date": "2019.05.21", "title": "Сестри Стоеви вече не искат да играят за България"}
{"url": "https://www.monitor.bg:443/bg/a/view/hvanaha-zrelostnichka-sys-slushalka-v-uhoto-165744", "text": "Зрелостничка от Езиковата гимназия в Благоевград беше уличена със слушалка от мобилен телефон в ухото и отстранена от зрелостния изпит по български език и литература. От Регионалното управление по образование казаха, че това е единствения изнцидент в училищата на Благоевградска област по време на изпитния ден. От предварително записаните 2790 зрелостници от средните училища в Благоевградска област на матурата по български език и литература се явиха малко над 2500, които 4 часа се потиха над разказа „Косачи“ от Елин Пелин.", "date": "2019.05.21", "title": "Хванаха зрелостничка със слушалка в ухото"}
{"url": "https://www.monitor.bg:443/bg/a/view/arestuvaha-sina-na-anja-pencheva-sled-ekshyn-na-letishteto-v-sapareva-banja-165722", "text": "Синът на Аня Пенчева – Ангел Караньотов, попадна в ареста на полицейското управление в Дупница вчера. Той беше задържан след екшън, който се разигра на летището край Сапарева баня посред бял ден. Тогава приятелката му и известен дрифт пилот в цялата страна – Ива Русинова, тренирала с джипа си „БМВ Х5“. По все още неясни причини възникнал спор между Ива и столичният бизнесмен Ахмед Ибишев, който също по това време тренирал с автомобила си на летището. Само няколко минути по-късно след последвало обаждане от страна на красавицата, на място пристигнали два джипа със здравеняци. Мъжете започнали да налагат столичния бизнесмен, като един от тях му нанесъл жесток удар с бокс в лицето. Мъжът паднал на земята в локва кръв, а минути по-късно биячите се разотишли. Сред компанията бил и годеникът на Ива – Ангел Караньотов, който най-вероятно е довел със себе си групата биячи. „Мъжът беше задържан в ареста на полицейското управление в Дупница за 24 часа още същия ден. В полицейското управление попадна и Ива Русинова, която след дадени показания е освободена по-късно“, разкриха източници на „Телеграф“. Във вторник разпитите на останалите участници в мелето продължават. Предстоят разпознавания, като най-вероятно ще има още задържани по случая. Що се отнася до пострадалият бизнесмен Ахмед Ибишев, той първоначално е бил настанен в частната болница в Дупница. При прегледа от страна на медиците се установило, че пострадалият има кървяща рана на главата и счупена горна челюст. По спешност е транспортиран за „Пирогов” и е настанен в отделението по лицево-черепна хирургия, без опасност за живота е.  Работата по случая продължава РУП – Дупница. Уведомена е и Районната прокуратура в града. Ива Русинова и синът на актрисата Аня Пенчева и Ивайло Караньотов – Ангел Караньотов, живеят заедно от 2 години, а навръх Св. Валентин те официално се появиха като двойка в ТВ-ефира.", "date": "2019.05.21", "title": "Арестуваха сина на Аня Пенчева след екшън на летището в Сапарева баня"}
{"url": "https://www.monitor.bg:443/bg/a/view/zabranjava-se-prodajbata-na-alkohol-v-izbornija-den-v-plovdiv-165723", "text": "Кметът на Пловдив Иван Тотев разпореди районните кметове, съгласувано и съвместно с полицията, да организират опазването на обществения ред, като осъществяват непрекъснат контрол върху стриктното спазване на законовите разпоредби и осигурят нормалната обстановка по време на предизборната кампания и в изборния ден. Районните кметове трябва да забранят продажбата, сервирането и употребата на алкохол и спиртни напитки в административно-териториалните граници на Пловдив – в заведенията за обществено хранене и други обществени места, с изключение на тези, в които се провеждат предварително планирани семейни тържества, за периода от 06:00 ч. до 20:00 ч. на 26 май 2019 година. Със същата заповед се преустановява издаването на разрешения и уведомления за провеждане на масови мероприятия на територията на Община Пловдив в изборния ден, за да не се създават предпоставки за нарушаване на обществения ред. Общинската и районните администрации, ОП „Общинска охрана”, Сектор „Общинска полиция” – Пловдив, „ЕВН България Електроснабдяване“ ЕАД и РД „Пожарна безопасност и защита на населението” на територията на Община Пловдив трябва да създадат необходимата организация за осигуряване на нормални условия в изборния ден до окончателно приключване на изборите. ", "date": "2019.05.21", "title": "Забранява се продажбата на алкохол в изборния ден в Пловдив"}
{"url": "https://www.monitor.bg:443/bg/a/view/mvr-razshirjava-perimetyra-za-tyrsene-na-zajkov-165741", "text": "Продължава издирването на Стоян Зайков, разширяваме периметъра на претърсване. Това каза на брифинг министърът на вътрешните работи Младен Маринов, цитиран от \"Фокус“. „Сигурността наистина е скъпо нещо. Но ние сме длъжни да защитим гражданите и да издирим извършителя на тежкото престъпление“, обясни Маринов. Той поясни, че са планирани действия в различни направления. „Предприехме действия по защита съвместно с прокуратурата на евентуално застрашени лица, които са имали отношения – както семейни, така и спорове в миналото, с евентуалния извършител. Те са евакуирани и не се намират на територията на Костенец“, обясни вътрешният министър. На въпрос дали е станало ясно на кого принадлежи намереното оръжие, Маринов отговори, че експертизите за ДНК профили все още продължават. „Към момента не можем да твърдим, че това е оръжието, с което е извършено второто убийство“. Маринов поясни, че се разширява периметъра на претърсване. „Получаваме много сигнали, които ежедневно проверяваме – от най-различно естество, включително и такива, които мога да определя като злонамерени. Затова искам да призова да не се пускат злонамерени сигнали“, каза още той.", "date": "2019.05.21", "title": "МВР разширява периметъра за търсене на Зайков"}
{"url": "https://www.monitor.bg:443/bg/a/view/jenata-na-shtrahe-go-napusna-zaradi-ruskinjata-165737", "text": "Скандалното видео, което разруши управляващата коалиция в Австрия, има също толкова разрушителен ефект върху семейството на един от главните герои в него – Хайнц-Кристиан Щрахе, защото от понеделник съпругата му Филипа се е изнесла от дома им заедно с роденото им наскоро дете и вече живее при родителите си, пише „Кронен Цайтунг“. „Тъп ли си, та тя яка“, казва подпийналият Щрахе за т.нар. „племенница на руски олигарх“ във видеозаписа от Ибиса, който съсипа политическата му кариера и, както е видно, и личния му живот. В събота Щрахе подаде оставка и по време официалното й обявяване се обърна към жена си: „Знам, че сега гледаш, надявам се, че ще можеш да ми простиш“. Според приятели на семейството Филипа е казала, че е в шок и сега трябва да подреди мислите си, затова засега тя и синът й Хендрик, роден в първия ден на тази година, ще останат при родителите й. Пред телевизионния канал ое24 младата майка е казала: \"Ще бъда силна заради моя малък мъж\", имайки предвид сина си. Междувременно Щрахе публикува във Facebook страница съобщение, в което се представя за невинна жертва на криминални престъпници. \"Ние ще открием кой стои зад криминалните видеозаписи и мръсната кампания срещу мен, дошла от чужбина, и ще докажем моята невинност. За това ще се боря!\", пише Щрахе. Подобна политическа криза Австрийската република преживява за първи път от 1945 година, заяви бившият австрийски президент Хайнц Фишер, поканен да коментира създалата се политическа ситуация. В момента \"не може или все още не може да се говори за държавна криза\", заяви той, \"ала положението е всичко друго, но не и стабилно\". Ситуацията се усложни, след като канцлерът Себастиан Курц обяви, че ще предложи на президента да уволни министъра на вътрешните работи Херберт Кикъл, което е прецедент в историята на Австрия. Реагирайки на това, министрите от квотата на Австрийската партия на свободата заявиха, че при това положение напускат кабинета. Намерението на канцлера е шестте овакантени поста да бъдат поети от висши държавни чиновници или от експерти до произвеждането на предсрочни парламентарни избори. Открит остава въпросът кой ще поеме поста на вицеканцлер. Най-голямата трудност пред Курц в този момент е желанието на опозицията да внесе вот на недоверие към него. Към нея ще се присъедини и Австрийската партия на свободата, както съобщи Херберт Кикъл. В този случай правителството на Австрийската народна партия, дори на местата на напусналите правителството министри да застанат експерти, няма да има мнозинство в парламента, което също ще е прецедент в австрийската история. Канцлерът ще разполага с 62 от 183 гласа, а 121 няма да са на негова страна. В този случай вотът на недоверие ще мине. Това също не се е случвало друг път в историята на Втората република. При това положение президентът ще трябва да възложи на подходяща личност, не непременно политик, да състави временно правителство. Вотът на недоверие срещу Курц ще бъде внесен в парламента от фракцията на партията Сега /бившата Листа Пилц/. Той ще бъде подкрепен от АПС и най-вероятно и от Австрийската социалдемократическа партия, която е споделила в разговор с президента своите искания. В тях се казва, че ако Ван дер Белен не освободи Себастиан Курц, партията ще се присъедини към вота на недоверие.", "date": "2019.05.21", "title": "Жената на Щрахе го напусна заради рускинята"}
{"url": "https://www.monitor.bg:443/bg/a/view/gerb-bylgarija-ne-e-glasuvala-protiv-kioveshi-165726", "text": "Днес в национален ефир председателят на БСП Корнелия Нинова си позволи отново да прави неверни твърдения, че представителят на българското правителство бил гласувал срещу Лаура Кьовеши. Това се казва в официална позиция на ГЕРБ във връзка с изказване на лидера на БСП Корнелия Нинова, че председателят на българското правителство е гласувал срещу Лаура Кьовеши. Ето и пълния текст на позицията: Днес в национален ефир председателят на БСП Корнелия Нинова си позволи отново да прави неверни твърдения, че представителят на българското правителство бил гласувал срещу Лаура Кьовеши. В тази връзка сме длъжни да припомни следните факти:  В Съвета на ЕС никога не е имало гласуване „за“ или „против“ Кьовеши. Твърдението, че България е гласувала „против“ Кьовеши, е фалшива новина. Държавите-членки трябваше да класират кандидатите по точки в тайно гласуване.  Кьовеши и германският кандидат получиха всеки по 29 точки. Френският кандидат получи 50 точки. Очевидно е, че тази почти двойна разлика в полза на френския кандидат спрямо останалите двама взети заедно, не е резултат от гласуването само на една или две страни.  Гласуването е тайно и нито една държава не обявява и няма да обяви как е гласувала. От всички държави-членки обаче, само в България опозицията с фалшиви новини за гласуването се опитва да създаде скандал там, където такъв няма.  Нека г-жа Нинова, ако наистина подкрепя Кьовеши, да каже защо евродепутатите от БСП, които са членове на комисиите на Европарламента, в които имаше гласуване за кандидатите за европейски прокурор, избягаха от заседанията и не я подкрепиха.  Призоваваме Корнелия Нинова и кандидатите на БСП да не си служат в предизборната кампания с фалшиви новини и да оставим гражданите на Република България сами да направят своя избор на базата на фактите и свършената работа от всички нас. ", "date": "2019.05.21", "title": "ГЕРБ: България не е гласувала против Кьовеши"}
{"url": "https://www.monitor.bg:443/bg/a/view/podvid-studentski-otbor-se-klasira-za-liga-evropa-165724", "text": "Футболният отбор на „Кардиф Метрополитан Юнивърсити“ сътвори исторически момент, класирайки се за участие в Лига Европа. Студентският тим от Уелс си гарантира място в квалификациите за втория по сила турнир на Стария континент, след като спечели плейофния мач с „Бала Таун“ благодарение на изпълнение на дузпи. Редовното време и продълженията завършиха при резултат 1:1, а при 11-метровите удари „Кардиф Метрополитан“ триумфира с 3:1. Отборът на победителите е съставен предимно от студенти на учебното заведение, които учат за магистърски или докторски степени в области като спортна психология, треньорство и спортни анализи. В предишните си два опита от финалния плейоф за Лига Европа те записваха загуби, но опит №3 изглежда бе орисан на късмет. Вратарят Уил Фълър спаси три дузпи на противника, а Елиът Евънс осигури визата на своите за евротурнирите, отбелязвайки победния гол от бялата точка. Футболистите на „Кардиф Метрополитан“ играят изцяло за удоволствие и не са професионални състезатели, но въпреки това ще се докоснат до международния клубен футбол през сезон 2019/2020.", "date": "2019.05.21", "title": "Подвиг! Студентски отбор се класира за Лига Европа"}
{"url": "https://www.monitor.bg:443/bg/a/view/okolo-70-hil-dka-sa-zasegnatite-ploshti-ot-gradushki-ot-nachaloto-na-2019-g-165729", "text": "Около 70 хил. дка са напълно пропадналите площи, засегнати от градушки от началото на годината до момента. Това обяви министърът на земеделието, храните и горите Десислава Танева в град Свищов, цитирана в съобщение от МЗХГ. Тя е уточнила, че е направена необходимата организация и в районите, в които метеорологичната обстановка позволява, комисии от Областните дирекции по земеделие вече извършват обследване. \"Площите, които се заявяват за подпомагане по кампанията за директните плащания, която тече в момента, са около 38 млн. дка за цялата страна. Към момента са подадени 107 хил. заявления\", е допълнила тя. Десислава Танева е заявила, че земеделските производители, чиито площи са пострадали на 100 проента, ще бъдат обезщетени чрез държавната помощ за компенсиране на загуби на земеделски стопани за напълно пропаднали площи, в резултат на природни бедствия или на неблагоприятни климатични условия. Компенсацията е по-добра, когато площите са застраховани. Танева е отбелязала, че е проведено заседание на УС на ДФЗ миналата седмина, на което е решено средствата за помощта да бъдат с бюджет 4 млн. лв. Тя е съобщила, че вече са изплатени обработените протоколи за миналата година. Практиката показва, че обезщетенията, които се плащат по тази помощ, не са надхвърлили 2,5 млн. лева и те са напълно достатъчни. \"По прогноза очакваме в средата на юни да приключи градоопасният сезон и земеделските стопани ще бъдат компенсирани, съгласно правилата на тази помощ\", е казала още министърът. Министър Танева заедно с министъра на вътрешните работи Младен Маринов и директора на ГД \"Пожарна безопасност и защита на населението\" са посетили засегнатите от обилните валежи села Морава и Драгомирово. \"Голяма част от землището на село Морава е под вода и тук ще има вероятно най-много пропаднали площи\", е съобщила земеделският министър. На среща със земеделски производители Танева е обяснила, че през последните 2 години държавата е инвестирала близо 12 млн. лева и още 800 хил. лв. през тази година за изграждане на още два командни пункта с 50 площадки в Хасково и село Тъжа. \"Към момента протиградовата защита обхваща 17 хил. дка общо от близо 50 млн. дка обработваеми площи. Самолетният способ ще бъде възможен при изграждане на национална система на територията на цялата страна. За да работи системата трябва да има споделена финансова отговорност и консенсус между държавата и земеделските стопани\", категорична е Танева. Тя е подчертала, че по този начин ще бъде постигнат оптималният модел на противоградова защита и ще се минимизират загубите за производителите. Министър Танева е посетила 200 дка насаждения с ечемик, които са пострадали. Десислава Танева е уверила земеделския производител, че ще бъде компенсиран за щетите.", "date": "2019.05.21", "title": "Около 70 хил. дка са засегнатите площи от градушки от началото на 2019 г."}
{"url": "https://www.monitor.bg:443/bg/a/view/krasimir-karakachanov-s-teniska-s-mi-g-29-v-plovdiv-165721", "text": "Вицепремиерът и министър на отбрана Красимир Каракачанов дойде в Пловдив, за да открие нова детска площадка в район „Южен”, облечен в тениска с изображение на руския изтребител МиГ-29. Именно с този вид бойна авиационна техника разполагат в момента българските ВВС, се аргументира той в отговор на журналистически въпрос. „Аз имам и фанелка със СУ-25. Тъй като тук съвсем наблизо е базата на нашите изтребители. Не я нося случайно тази фанелка. Към момента България разполага с изтребители МиГ-29. Ако успеем да приключим преговорите със САЩ благополучно, надявам се, че ще имам възможност да облека и фанелка с F-16”, обясни Каракачатов. По думите му преговорите в САЩ за закупуването на новия многоцелеви изтребител F-16 продължават. Предполага се, че ще приключат до края на юни или малко по-рано и едва тогава ще бъдат дадени конкретни подробности, каза министърът на отбраната. „Дал съм ясни указания в писмен вид на преговарящите, още преди да заминат на разговорите във Вашингтон. Преговорите имат напредък, но може да се постигне много повече. Първо цената да е такава, че да е съобразена с възможностите на РБългария. Тази цена по никакъв начин не трябва да надхвърля първоначалната оферта, която са направили САЩ – малко над 2 милиарда. Тоест, тя трябва да бъде там. Под тази цена”, бе категоричен той. По думите му това е първото и най-важно условие в преговорния процес. Второто е цената в никакъв случай не трябва да бъде за сметка на способностите на самолета. Тоест, постигането на по-ниска цена не трябва да бъде за сметка на оборудването, въоръжението и подготовката на пилотите, каза Каракачанов. Третият проблем, който е много важен, е как страната ни ще плати. „Практиката в САЩ е да се плаща при сключването на договора еднократно всички пари накуп. Ние търсим варианти, при които да не товарим бюджета с еднократно 100-процентово плащане, а да намерим вариант, при който това да стане по друг начин”, обясни още той. Относно бойните машини за пехотата се очаква до края на юни да бъдат изпратени писмата до четирите фирми от Франция, Германия, Финландия и САЩ, които са проявили интерес към поръчката и които са гласувани от парламента. „Тоест, в момента, в който проектът е готов, НС ми е гласувал 4 фирми от различни държави, към които ние да се обърнем и да изпратим оферти, за да потвърдят те своите намерения и да започнат преговори. Там параметрите са същите – бойни условия, цена, качество, но за разлика от самолетите, тук има още едно условие – минимум 20% от компонентите на машината трябва да бъдат изработени от български фирми от родния Военно-промишлен комплекс (ВПК)”, заяви Красимир Каракачанов. Той уточни, че има информация, че и четирите фирми водят преговори с български фирми производители на части и компоненти. „Идеята е машините да се сглобяват в България и част от оборудването и въоръжението ако щете дори, техниката по тези машини, да бъдат българско производство, за да стимулираме развитието и на българската военна промишленост”, обясни министърът на отбраната. Той се аргументира, че е приел поканата на кмета на район „Южен” в Пловдив Борислав Инчев да открие детската площадка, защото инициативата е похвална. „Истината е, че в големите градове в България се застроиха много. Освен липсата на детските градини, липсва и въздухът, липсва и мястото, на което нашите деца или нашите внуци да играят и да бъдат сигурни. Бетони се застроиха, малко площадки за деца се направиха. Така че, тази инициатива е похвална, защото това не са пари дадени от МС или от общината. Това са пари, които район „Южен” е спестил”, каза още вицепремиерът.  ", "date": "2019.05.21", "title": "Красимир Каракачанов с тениска с МиГ-29 в Пловдив"}
{"url": "https://www.monitor.bg:443/bg/a/view/seksyt-s-potomci-ot-mars-opasen-165728", "text": "Според американския професор Скот Соломон сексът с децата на бъдещите колонизатори на Марс може да бъде опасен за жителите на нашата планета, пише научният сайт \"Инвърс\". По мнението на биолога от тексаския университет Райс потомците на покорителите на Марс ще еволюират по различен начин на Червената планета. Те ще имат по-плътни кости, ограничено виждане на далечно разстояние, ще са с различен цвят на кожата и с по-добра усвояемост на кислорода. Имунната им система ще бъде доста по-различна от нашата. Именно това обстоятелство може да направи опасни половите контакти между земляните и \"марсианците\". Проф. Скот Соломон изтъква, че всяко дете се ражда на нашата планета с от 20 до 120 генетични мутации. За родените на Марс това число ще бъде значително по-голямо, тъй като радиацията там е много-по силна.", "date": "2019.05.21", "title": "Сексът с потомци от Марс опасен"}
{"url": "https://www.monitor.bg:443/bg/a/view/restorantite-na-djejmi-olivyr-faliraha-165731", "text": "Ресторантската верига на звездния готвач Джейми Оливър обявява фалит, застрашавайки 1300 работни места, предаде АП. Причината е, че заради Брекзит британската лира се обецзени и така покупката на италиански продукти е станала прекалено трудна и скъпа. Компанията посочи, че е преминала под административно управление, което е форма на защита от кредитори при фалит, и назначи консултантската фирма Кей Пи Ем Джи (KPMG) да следи процеса. Веригата има 23 италиански ресторанта във Великобритания, сред които 15 и Barbecoа, както и ресторанта му на летище Гетуик. Оливър, известен по света с готварските книги и телевизионните си предавания, заяви, че е \"дълбоко натъжен от този развой на събитията\" и отправи благодарност към всички служители и доставчици, влагали сърце и душа в компанията повече от десетилетие.  ", "date": "2019.05.21", "title": "Ресторантите на Джейми Оливър фалираха"}
{"url": "https://www.monitor.bg:443/bg/a/view/dnevnik-prevyrna-peevski-v-turisticheska-zabelejitelnost-165733", "text": "Според „Дневник“ Делян Пеевски вече е едва ли не туристическа забележителност, свързана с една от най-малките улички в София - „Малко Търново“. Нездравата обсесия на изданието от депутата и издател на „Телеграф медиа“ Делян Пеевски достигна нови висоти. Медийният флагман на разградския олигарх Иво Прокопиев вижда „дългата ръка“ на Пеевски абсолютно навсякъде, което вече придобива комичен отенък. В своя публикация за започващия ремонт на китната столична уличка „Малко Търново“ „Дневник“ обаче малко се попрестара. Тъй като, да му се не види, Прокопиевата дружина не може да напише, че Пеевски е „прилапал“ обществената поръчка за ремонта на улицата, името на нашия издател е пришито с бели конци към статията като... туристическа забележителност. Улицата е културна ценност, отбелязва изданието, като напомня, че преди Освобождението се е казвала „Сахатчийска“ заради съществувала там тогава часовникова кула. Забележителностите й включват бар „Луна“, където цар Борис III си пиел кафето със софийската бохема. Там се намирал довоенният хотел „Балкан“ и бившите подземия на Държавна сигурност. Там през 1939 г. се появила първата светеща реклама на „Аспирин“, осведомява ни „Дневник“ и допълва с исторически патос, че в близост е и ДА „Държавен резерв и военновременни запаси“, за която през 2005 г. „отговаряше зам.-министърът на бедствията и авариите Делян Пеевски“. Аристократично е изданието да нареди Пеевски до цар Борис III, софийската бохема и светещата реклама на „Аспирин“ на ул. „Малко Търново“, но и съвсем извън времето, сюжета и пространството. Подозираме, че Прокопиев е обещал на своите служители бонус-хонорар за всяко споменаване на фамилията „Пеевски“, затова очакваме скоро да го видим и в прогнозата за времето. Една от илюстрациите към материала пък е снимка на протестърски драсканици с остър политически текст: „Малката ул.\"Малко Търново\" през 2013 г. \"участва\" в протестите срещу назначаването на Делян Пеевски за председател на ДАНС...“. Разгеле, и „Малко Търново“ „въстана“ срещу Пеевски! Скоро очакваме и други улици, сокаци, градинки, площади, мостчета, беседки и квартални игрища да „надигнат глас“. Смях в залата.", "date": "2019.05.21", "title": "„Дневник“ превърна Пеевски в... туристическа забележителност"}
{"url": "https://www.monitor.bg:443/bg/a/view/djejms-bond-s-koordinator-na-intimnostta-165727", "text": "Даниъл Крейг и Ана де Армас ще работят с \"координатор на интимността\", докато снимат секс сцените в 25-ия филм за Джеймс Бонд, съобщи Контактмюзик. Продуцентите на филма са много загрижени да осигурят двамата актьори да се чувстват добре в горещите сцени и затова са им осигурили необходимата подкрепа на снимачната площадка. Отношението към секс сцените във филмите се промени в ерата на движението #Аз също. Затова е въведена и новата длъжност. \"Координаторът на интимността е на снимачната площадка по време на тези сцени и работи с Даниъл Крейг и момичето на Бонд Ана де Армас, докато четат сценария, като се грижи да им е комфортно. Това наистина е прогресивно и е стъпка в правилната посока - не само за Бонд, но и за индустрията като цяло\" - каза източник от екипа пред в. \"Сън\". Фийби-Уолър Бридж, която написа сценария за сериала \"Убивайки Ийв\", се присъедини към екипа на филма за Бонд. Тя обеща да се опита да вмъкне характерния си феминистки хумор в него.", "date": "2019.05.21", "title": "Джеймс Бонд с \"координатор на интимността\""}
{"url": "https://www.monitor.bg:443/bg/a/view/62-ot-nas-smjatat-da-harchat-poveche-prez-2019-g-165713", "text": "62% от сънародниците ни смятат да харчат повече през 2019 г. Резултатът е по-висок от средния в Европейския съюз (ЕС), който е 41%, показват данни от международното проучване “Обсерватория” на БНП „Париба лични финанси“. На първо място по намерения за покупки е Словакия с цели 73% положителни отговори, следвани от Румъния с 63%. Най-много пари ще дадем за пътешествия (67%), електроуреди (60%) и ремонт (52%), последвани от обзавеждане (44%) и смартфон (40%). В Европа в топ 3 на продуктите влизат пътуванията, електроуредите и смартфоните. Хората а французите (48%) и унгарците (46%) ще дадат най-малко пари за свободното си време. Определящ фактор при покупката на нашенци е цената като българите са първенци в Европа по отношение на намеренията за ремонт на дома. Едва 30% пък са посочили, че покупателната им способност се е повишила през 2018 г., при което е налице ръст от 2%. Числото е над средните 23% за Европа, а страната ни е в топ 5 по подобрили се виждания за личните финанси. Зад нас се нареждат Франция и Италия, а първата позиция отново е заета от Норвегия, където 46% от респондентите отчитат подобрение на финансовото си положение. Други 30% са посочили, че не виждат промяна в покупателната си способност, което е под средните 44% за Европа. Най-големи песимисти са във Франция, където 59% казват, че покупателната им способност се е понижила, което е много над средното ниво за ЕС от 33%. По отношение на избора на продукт, българите остават патриоти докато в Западна Европа хората го свързат с регионалното. Например у нас казваме “българско вино”, докато във Франция казват “вино от Бордо”. Според управителя на БНП „Париба лични финанси“ в България Жозе Салойо голям фактор за определяне на продукт като локален са географските особености и климатът в една страна. Проучването показва още, че 62% от българите предпочитат местни храни, а едва 18% такива с произход от друга страна от ЕС. а от тях цели 68% са склонни да дадат 5-10% отгоре за по-добро качество. “Българинът вече е нормален европейски потребител. Склонни сме да даваме много повече от това, което имаме, и за това има различни мотивации”, коментира проф. Елка Василева, член на УС на Асоциация “Активни потребители”. 43% от сънародниците имат доверие в местните продукти и тяхното качество, но искат сертификати – цели 85% са посочили, че трябва документ, с който да се докаже произходът и качеството. В това отношение ние сме първи заедно с Португалия. Проучването се проведе в 17 страни, а анкетираните са по 700 от всяка държава. Единствено във Франция респондентите са 1 000. Мотото на проучването е \"Мисли локално, действай локлано!\", а целта е да се проследят потребителските нагласи на хората.", "date": "2019.05.21", "title": "62% от нас смятат да харчат повече през 2019 г. (ОБНОВЕНА)"}
{"url": "https://www.monitor.bg:443/bg/a/view/nabirat-sredstva-za-vryshtane-na-tjaloto-na-ivan-tomov-v-bylgarija-165717", "text": "Разкрита е банкова сметка за набирането на средства за връщане в България на тялото на Иван Томов, който загина, след като изкачи връх Лхотце в Хималаите. Това съобщи пред „Монитор“ приятелката на алпиниста Янислава Георгиева. Необходими са 70 хиляди долара за акцията и транспортирането на тленните останки до родния му град Русе. Сумата е непосилна за родителите на Иван, а и парите трябва да се съберат възможно най-скоро. Тялото ще бъде свалено до базов лагер 2 и оттам с хеликоптер ще бъде откарано в Катманду. „Това е желанието на родителите на Иван, които искат да го погребат по християнски обичай. Да, акцията е сложна и рискована, но не е и невъзможна“, каза Янислава. От туристическото дружество „Приста“, в което членуваше загиналият алпинист, подкрепят набирането на средства. „След кратка дискусия \"за\" и \"против\", смятаме, че решаващият избор за това е на родителите на Иван. Надяваме се на подкрепа от всички приятели и съмишленици!“, призовават от там. „Първоначално смятахме, че операцията по свалянето на тялото от височина 7800 метра, на която е починал Иван, е твърде рискована. Затова се допускаше вариантът тленните му останки да останат в Хималаите, каквато практика има и в случаи с други загинали алпинисти. Все пак последната дума е на родителите му и за нас тя е важна“, обясни Георги Димов, председател на клуб към туристическото дружество „Приста“. Той каза, че походът до петхилядника Казбек в Кавказ, който Иван е планирал да води това лято, ще се състои и ще бъде в негова памет.   Банкова сметка: Пощенска банка IBAN: BG58BPBI79211043088601 в български лева Юрий Любенов Томов", "date": "2019.05.21", "title": "Набират средства за връщане на  тялото на Иван Томов в България"}
{"url": "https://www.monitor.bg:443/bg/a/view/aktivite-na-investicionnite-fondove-sa-za-4-1521-mlrd-lv-165715", "text": "Към края на март 2019 г. активите, управлявани от местните и чуждестранните инвестиционни фондове, които осъществяват дейност в България, възлизат на 4152.1 млн. лева, съобщава Българската народна банка. Техният размер нараства на годишна база с 492.2 млн. лева (13.4 на сто) и с 246.2 млн. лева (6.3 на сто) спрямо декември 2018 година. Като процент от брутния вътрешен продукт /БВП/ общият размер на активите на местните и чуждестранните инвестиционни фондове към март 2019 г. е 3.6 на сто, при 3.4 на сто от БВП към март 2018 г. Към края на март 2019 г. активите на местните инвестиционни фондове достигат 1561.3 млн. лева, като спрямо същия месец на 2018 г. се увеличават с 214.9 млн. лева (16 на сто). В края на първото тримесечие привлечените от резиденти средства в чуждестранните инвестиционни фондове са 2590.8 млн. лева. като на годишна база те нарастват с 277.3.млн. лева (12 на сто).", "date": "2019.05.21", "title": "Активите на инвестиционните фондове са за 4,1521 млрд. лв."}
{"url": "https://www.monitor.bg:443/bg/a/view/evropejskata-smetna-palata-proverjava-pomoshtta-za-bioraznoobrazie-v-zemedelieto-165714", "text": "Европейската сметна палата (ЕСП) съобщи, че започва проверка, за да оцени дали политиката на ЕС в областта на селското стопанство помага за запазване и подобряване на биологичното разнообразие. Ще бъде направена оценка на стратегията за опазване на биоразнообразието и нейното прилагане в общата селскостопанска политика (ОСП). Ще бъде проверено отпускането, наблюдението и оценката на финансирането от ЕС за опазване на биоразнообразието в земеделието. Биологичното разнообразие в земеделието се отнася до всички екосистеми и живи организми, пряко свързани със земеделието. Това включва по-редки сортови семена и животински породи, почвени организми, плевели, вредители, хищници, както и всички видове местни растения и животни, които населяват или преминават през през земеделска земя. Отчита се, че в ЕС биоразнообразието трайно намалява спад, особено заради дейността на земеделците. През 2011 г. ЕС прие стратегия, която цели да спре загубата на биоразнообразие до 2020 година. Предвижда се да се увеличи приносът на земеделието за запазване поне на настоящото равнище на биоразнообразие. До 2020 г. са заделени близо 85 млрд. евро за справяне с този въпрос. Проверката ще обхване Германия, Ирландия, Полша, Кипър и Румъния. Очаква се докладът да бъде представен догодина, се уточнява в съобщението.", "date": "2019.05.21", "title": "Европейската сметна палата проверява помощта за биоразнообразие в земеделието"}
{"url": "https://www.monitor.bg:443/bg/a/view/s-pojarogasitel-i-bez-cigari-vyv-vsjaka-sik-za-izborite-v-nedelja-165720", "text": "Избирателните секции, които са обособени за евроизборите в неделя, на 26 май, трябва да бъдат снабдени с подръчни противопожарни уреди /прахови и водни пожарогасители/, същите трябва да са технически изправни.  Достъпът до противопожарните уреди да бъде свободен /да не се затрупват с материали и оборудване, те трябва да бъдат поставени на достъпно и видно място за бързи действия при необходимост. В сградите и помещенията, в които са разположени изборни секции, абсолютно е забранено тютюнопушенето и използването на открит огън. Забранява се внасянето в избирателните секции на каквито и да е горими и лесно запалими материали в изборния ден. Това са част от мерките, които пазарджишката Регионална дирекция „ Пожарна безопасност и защита на населението“ е предприела за изборите за евродепутати. Членовете на избирателните секции трябва да знаят местата на наличните противопожарни уреди и да могат да работят с тях. В случай на възникнал пожар в сградите или в самите помещения на секционните избирателни комисии, председателите на СИК са длъжни да уведомят специализираните органи за пожарна безопасност и защита на населението на телефон 112 и да организират евакуацията на пребиваващите хора в сградата, както и да предприемат незабавни мерки за първоначално гасене с наличните противопожарни уреди. В обектите, ангажирани с провеждането на изборите и тези за масово събиране на хора, е необходимо да се осигурят свободни пътища за евакуация, т.е. да бъдат свободни от материали и оборудване, затрудняващо евакуацията. Пътищата за евакуация на пребиваващите в сградата да бъдат обозначени с указателни табели. Последния работен ден преди провеждането на изборите ръководителите /собствениците/ на сградите, ангажирани с изборите, да проконтролират след приключването му изключването на електрическото захранване и удостоверяването в дневник съгласно нормативните изисквания.", "date": "2019.05.21", "title": "С пожарогасител и без цигари  във всяка СИК за изборите в неделя"}
{"url": "https://www.monitor.bg:443/bg/a/view/jeremy-sa-golemite-pobediteli-v-konkursa-prolet-2019-na-bnr-165718", "text": "Музикантите от група Jeremy? се окичиха с голямата награда от юбилейното издание на конкурса „Пролет 2019“, организиран за 50-и път от Българското национално радио. Ерсин Мустафов, Ташо Колев, Росен Ватев и Емо Бонев триумфираха с песента си Day After Day, писана специално за форума в продължение на около година. Музиката на парчето е дело на Мустафов и Колев, а текстът – на Мустафов и Гергана Нойква. Така, Jeremy? си завоюваха правото да се включат във фестивала „Евросоник“ в холандския град Грьонинген. Освен първата награда на журито, инди-рок групата спечели още приз, както на музикалната, така и на журналистическата гилдия. Чудехме се дали имаме шанс за някаква награда… и е много изненадващо да получим три награди, може би най-стойностните в целия конкурс“, призна Мустафов пред БНР. В рамките на 50-то издание на „Пролет“, със специалната награда за участие в тазгодишното издание на Радио Парк фест, който ще се проведе през юни, спечели група IVA. Слушателите на БНР отличиха Saint Electrics и песента им Inside my dream. Конкурсът \"Пролет\" е създаден през 1970 г. и вече няколко десетилетия популяризира творчеството на българските музиканти. Jeremy? изпълни за първи път на живо пред публика новия си сингъл в първо студио на БНР. От днес Day After Day ще звучи официално и в ефир, а феновете ще могат да я чуят съвсем скоро и на живо – на 30 май в столичния клуб Music Jam. В концерта специално участие ще има и Кирил Маричков. Групата ще изпълни заедно с него няколко вълнуващи парчета на „Щурците“ и разбира се общата им песен “Не си сам”. Няколко часа след шоуто в София бандата ще излети към Лондон за участието си в Camden Rock Festival на 1 юни. Преди това обаче, още утре Jeremy? и Кирил Маричков ще бъдат заедно в Пловдив, за да вземат участие в официалната церемония по връчване на Годишните Музикални Награди на БГ Радио в зала Колодрум. Jeremy? са с номинация в престижната категория “Група на годината” благодарение на слушателите.", "date": "2019.05.21", "title": "Jeremy? са големите победители в конкурса „Пролет 2019“ на БНР"}
{"url": "https://www.monitor.bg:443/bg/a/view/izvratenjak-se-razgoli-pred-majka-s-dete-arestuvan-e-165712", "text": "58-годишен извратеняк се разголи пред млада майка с малко дете в парк край жилищен блок в пловдивския район „Тракия”, съобщиха от полицията в Пловдив. Непристойните действия на ексхибициониста били забелязани и от други хора, които преминавали покрай парка. Мястото, избрано от възрастния мъж да показва половия си орган, се намирало близо до бившата мебелна къща и на кратко разстояние от блок 203 в пловдивския район. Станалите неволни свидетели на голотията се обадили на 112, а на мястото били изпратени полицаи от Пето районно управление в града. Униформените обаче били посрещнати с невероятна агресия от извратеняка. Първо той отказал да се легитимира пред полицаите. Те му поискали личната му карта, но той категорично отказал да им я даде. След това започнал да сипе обиди и закани за побой към полицаите. Те извадили белезниците и се опитали да го арестуват, а той им оказал яростна съпротива. Въпреки нея, мъжът бил успешно закопчан и отведен в районното управление. Именно там била установена самоличността му – мъж на 58 години от Пловдив. Той бил арестуван за 24 часа, а по случая била уведомена прокуратурата. Мъжът ще бъде съден по образуваното бързо производство по член 325 от НК.", "date": "2019.05.21", "title": "Извратеняк се разголи пред майка с дете, арестуван е"}
{"url": "https://www.monitor.bg:443/bg/a/view/es-priema-novi-pravila-za-torovete-v-zemedelieto-165716", "text": "Съветът на ЕС съобщи, че е приел правилата за уеднаквяване на изискванията за торове, произведени от фосфатни минерали и от органични или вторични суровини. Занапред само торове, които отговарят на изисквания за високо качество и безопасност, ще може да се продават свободно в ЕС. Замърсителите във фосфатни продукти за наторяване, например кадмий, могат да създадат опасност за здравето на човека, животните или растенията, както и за околната среда. Затова новите правила ограничават съдържанието на тези замърсители и насърчават производството и използването на фосфатни торове с ниско съдържание на кадмий и органични торове. Производителите на торове, които не носят знак \"СЕ\", ще могат да продават своите изделия на националния пазар. Новите правила обхващат всички видове торове - минерални, органични, подобрители на почвата, растежна среда. Приложението на промените ще започне три години след влизането им в сила с поместването им в Официалния вестник на ЕС.", "date": "2019.05.21", "title": "ЕС приема нови правила за торовете в земеделието"}
{"url": "https://www.monitor.bg:443/bg/a/view/okonchatelno-zabranjavat-plastmasata-za-ednokratna-upotreba-ot-2021-g-165725", "text": "Съветът на ЕС одобри днес въвеждането на нови ограничения за някои изделия от пластмаса за еднократна употреба. Определят се по-строги правила за изделия и опаковки, които се оказват сред десетте най-често срещани замърсители по европейските плажове. Новите правила забраняват употребата на пластмасови изделия за еднократна употреба, за които съществуват заместители. Въвеждат се мерки за намаляване на употребата на най-често изхвърляните пластмасови изделия, се отбелязва в съобщение на Съвета. Пластмасовите изделия за еднократна употреба са изработени изцяло или частично от пластмаса и обикновено са предназначени за еднократна или краткотрайна употреба, преди да бъдат изхвърлени. До 2021 г. ще бъдат забранени пластмасовите чинии, прибори, сламки, дръжките за балони и клечките за уши. Държавите в ЕС се споразумяха да постигнат до 2029 г. целта от 90 на сто разделно събиране на пластмасови бутилки, както и за най-малко 25 на сто преработка на пластмасовите бутилки до 2025 г. и 30 на сто до 2030 година. Днешното решение е последният етап от процедурата по утвърждаването на новите правила, се уточнява в съобщението.", "date": "2019.05.21", "title": "Окончателно забраняват пластмасата за еднократна употреба от 2021 г."}
{"url": "https://www.monitor.bg:443/bg/a/view/toto-zahapa-geri-nikol-video-165719", "text": "Йонислав Йотов-Тото от „СкандаУ“ се присъедини към масата от фенове на Гери-Никол, които я обвиниха в имитация на рапърката Карди Би. Повод за това е новото парче на яката дупара - „Шефе, шефе“. Освен че песента не блести с ритъм и текст, на места във видеото към нея визията на родната звезда много наподобява на Карди Би. Тото определи варненката като китайска имитация на изпълнителката на I Like It. Жив и здрав бъди и дишай чист въздух на къщата в Бяла Слатина, докато аз събирам тен в Мексико!“, отвърна му в Инстаграм Гери-Никол. От своя страна Тото продължи с нов пост на стената си във Фейсбук: „Тихо, че тати не си е платил“. Припомняме, че преди време „СкандаУ“ пишеха едни от най-популярните хитове на певицата.", "date": "2019.05.21", "title": "Тото захапа Гери-Никол (ВИДЕО)"}
{"url": "https://www.monitor.bg:443/bg/a/view/pochina-legendata-legendata-na-formula-1-niki-lauda-165703", "text": "Легендарният бивш пилот във Формула 1 Ники Лауда е починал на 70 години в понеделник, съобщи семейството му. Преди няколко месеца той претърпя трансплантация на бял дроб. Лауда е трикратен световен шампион и една от емблемите в спорта. Ники Лауда е роден на 22 февруари 1949 г. във Виена. Влиза във Формула 1 през 1971 г., а кариерата му продължава до 1985 г., когато е последното му състезание.  Лауда е единственият пилот в историята на Формула 1 ставал шампион с двата най-успешни отбора - \"Ферари\" и \"Макларън\". Със Скудерията той печели титлите през 1975 и 1977 г., а с \"Макларън\" през 1984 г. Той е легенда и с това, че претърпя катастрофа, прия която болидът му се запали и той бе на косъм от смъртта. Претърпя множество пластични операции, защото лицето му беше напълно изгоряло, но се пребори, оцеля и продължи да се състезава.", "date": "2019.05.21", "title": "Почина легендата на Формула 1 Ники Лауда"}
{"url": "https://www.monitor.bg:443/bg/a/view/otmjanata-na-13-ata-i-14-ata-zaplata-v-gyrcija-e-zakonna-165702", "text": "Гръцкият Върховен административен съд е обявил за съобразена с конституцията отмяната на 13-ата и 14-ата заплата в бюджетния сектор на страната, съобщава \"Катимерини\". Това слага край на очакванията за възстановяване на великденските и коледните надбавки на бюджетните служители, както и на претенциите им за изплащането им със задна дата от премахването им през 2012 г. Решението отменя по-старо решение на Върховния административен съд, което беше в обратен смисъл. Поради голямата важност на темата въпросът беше отнесен до пълния състав на съда, който окончателно слага край на надеждата за плащания със задна дата в бюджетния сектор, въпреки обратното мнение на докладчика по делото. Вестникът пише още, че премиерът Алексис Ципрас е оставил вчера отворена възможността за допълнителни социални плащания, извън одобрените този месец, като изплати на пенсионерите сума, подобна на приетата миналата седмица, и за Коледа. \"Катимерини\" цитира и доклад на Международния валутен фонд, в който се признава, че закъснението в преструктурирането на гръцкия дълг е подкопало перспективите за възстановяване на гръцката икономика. МВФ признава още, че в годините на кризата е била дадена непропорционално голяма тежест на реформите в публичните финанси. Икономическият ежедневник \"Нафтемборики\" съобщава данни от бюджетната служба на гръцкия парламент, според които първичният бюджетен излишък през първото тримесечие на 2019 г. е по-нисък в сравнение със същия период миналата година. По-конкретно консолидираният първичен резултат на общото управление показва намаление със 79 милиона евро. За същия период държавният бюджет регистрира намаляване на първичния резултат на касова основа с 436 милиона евро. Отбелязва се намаляване на данъчните приходи с 518 милиона евро и на приходите от програмата за публични инвестиции със 178 милиона. \"Без промяна остава ножицата между Нова демокрация и СИРИЗА\" - под това заглавие \"Елефтерос типос\" публикува проучване на социологическата агенция Alco преди предстоящите в неделя европейски и местни избори. Изданието коментира още, че избирателите не са били убедени от социалните плащания на Ципрас. По-конкретно проучването предвижда на евроизборите за опозиционната дясноцентристка Нова демокрация да гласуват 29,9 процента от избирателите, а за управляващата лява СИРИЗА - 23,6 процента. На трето място са лявоцентристкото Движение за промяна и крайнодясната Златна зора с 5,7 процента. Гръцката комунистическа партия е подкрепяна от 5 процента от избирателите.", "date": "2019.05.21", "title": "Отмяната на 13-ата и 14-ата заплата в Гърция е законна"}
{"url": "https://www.monitor.bg:443/bg/a/view/4-mecheschno-meche-se-nastani-v-dvora-na-kyshta-v-kladnica-165704", "text": "Четиримесечно мече, вероятно отделило се от майка си, е открито снощи около 20.00 часа в частен двор на необитаема къща в с. Кладница, в района на „Държавно ловно стопанство Витошко-Студена”. За този любопитен случай съобщи директорът на ЮЗДП инж. Дамян Дамянов, който заедно с горски служители от териториалното поделение на предприятието реагират веднага на подадения сигнал от местни жители. Мечето, намерило подслон в двора на къщата, се покатерва на оградата, след което се озовава на близкия бор на височина около 15 метра. „Видяхме мечето и веднага подадохме сигнал. На подобен феномен досега не сме попадали. Беше наистина уникална гледка“, коментираха местни жители, които успяха да заснемат невероятния феномен. Горски служители веднага са сигнализирали РИОСВ-Перник, полицията и пожарната. Уведомени са също неправителствените организации „Четири лапи” и „Зелени Балкани” за евентуалното транспортиране на животното до тяхна база. Предприемат се всички предохранителни мерки по спасяване на мечето, като се осигурява периметър, за да не се стресира то. Но с падането на нощта хората са изтеглени, а термокамерите за наблюдение заснемат как час и половина след полунощ животното слиза от дървото и поема към гората, обяви говорителят на ЮЗДП, Снежана Паскалева. Служители на „ДЛС Витошко-Студена” и в момента дежурят на място, за да проследят дали ще има повторно явяване на мечето. Специалисти коментират, че то не би могло да оцелее само, ако не успее да открие майка си. Мечките са част от екосистемата на Витоша, припомнят ловни специалисти. По техни наблюдения и на база заснетото от фотокапаните към момента броят на мечките в планината е над 15, като числеността им ежегодно се увеличава.", "date": "2019.05.21", "title": "4-месечно мече се настани в двора на къща в Кладница"}
{"url": "https://www.monitor.bg:443/bg/a/view/mladojenci-dariha-igrachki-i-knigi-na-deca-v-dom-165707", "text": "Младоженци от Пловдив дариха играчки и книги на децата от Комплекса за социални услуги „Олга Скобелева” в града, съобщиха от кметството на район „Северен”. Светослава и Георги Трифонови с кумовете си Христина и Димитър Вълчеви са помолили гостите на сватбата да не купуват цветя и подаръци. Техният призив бил хората да дарят същите средства за благотворителна кауза. Гостите приели на драго сърце инициативата и така младото семейство успяло да събере над 50 плюшени играчки, образователни игри, книги и други полезни вещи за малчуганите от дома. Светослава и Георги потърсили кмета на район „Северен” Ральо Ралев за съдействие. “Много деца само мечтаят за безгрижното детство, което другите имат. Заради липса на родители или бедност не успяват да се насладят пълноценно на живота. Решихме да ги зарадваме като помолихме нашите гости да купят играчки за сватбата вместо цветя, след което да ги раздадем в институции, където ще бъдат повод за щастие”, казва булката. Тя и съпругът й, със съдействието на кмета Ралев, дарили подаръците на КСУ “Олга Скобелева” с директор Албена Банчева, която благодари на двете семейства от Пловдив. “С този жест младите хора показаха на обществото колко е важно да бъдем добри и да бъдем щастливи, когато даряваме радост на другите”, каза и кметът на района инж. Ралев.   ", "date": "2019.05.21", "title": "Младоженци дариха играчки и книги на деца в дом"}
{"url": "https://www.monitor.bg:443/bg/a/view/borisov-davajte-po-visoki-zaplati-za-da-si-vyrnem-bylgarite-obratno-165710", "text": "\"Давайте по-високи заплати, за да си върнем българите обратно. Вместо да внасяме работници от Украйна и Беларус, по-добре да си върнем нашите.“ Това заяви в село Карапелит премиерът Бойко Борисов, който откри нова производствена линия на завод за производство на олио. „Нов завод, 200 работници, италиански машини, български машини, български слънчоглед и суровина - най-модерни технологии. Фактически те изнасят за целия Европейски съюз, за Китай чак изнасят кораби с шрот. Не стига слънчогледът, макар че толкова много се произвежда в България, има и внос. За съжаление, внасят и работници. За това казвам: Вдигайте заплатите, за да си върнем обратно българските работници“, допълни Борисов. Министър-председателят подчерта, че правителството води активна политика по отношение на инвестициите. „И Томислав Дончев, и Владислав Горанов, и всички колеги са създали идеални условия за инвеститори. Всеки ден виждате по 1000-2000 работни места се отварят, нови заводи. Тук, в Карапелит, са инвестирали и в образованието. В местното училище има паралелка на завода, значи, дуалното обучение е успешно“, каза още премиерът и се обърна към работниците и служителите в завода с думите: „Искам да благодаря на инвеститорите, но и на вас, работниците. Ако не бяхте вие, нямаше да има инвестиции. Вие сте златни“. Що се отнася до твърдението на Корнелия Нинова, че правителството е корумпирано, Борисов отговори така: „Корнелия Нинова не ме интересува – пътувах всеки ден, откривам заводи. Няма да им вляза в тона, само ще кажа, че нея я отстраниха като зам.-министър. Ако министрите се отстраняват за корупция, то и тя беше отстранена“.", "date": "2019.05.21", "title": "Борисов: Давайте по-високи заплати, за да си върнем българите обратно"}
{"url": "https://www.monitor.bg:443/bg/a/view/stana-jasen-avtoryt-41-i-vypros-na-maturata-po-bel-165701", "text": "Зрелостниците писаха есе или интерпретативно съчинение на тема \"Реалност и измислица\" по разказа \"Косачи\" на Елин Пелин последния въпрос от матурата по български език и литература. Произведението се изучава в 11-и клас. В него се разказва за Лазо и неговите приятели, които си говорели около огъня. Благолажа им разказвал приказка, но Лазо не я харесвал и започнали да спорят . През цялото време косачите намеквали неща на Лазо за жена му – Пенка, която оставил на село, за да ходи да работи в чужбина има. Елин Пелин се падна и на матурата през 2015/2016 г. с \"Гераците\".  Държавният зрелостен изпит се състои от 3 модула. Първият е тест, с който учениците трябва да се справят за 60 минути. Със същото време разполагат и за втория модул, в които има тестова част и свободни отговори. Третият модул е развиването на тема, за който имат 2 часа. Зрелостниците ще могат да напускат залата след 60-та минута на изпита. Те имат право само на две излизания, които ще бъдат отбелязани. 52 650 са заявилите желание да се явят, но бройката ще намалее, тъй като част от тях не са допуснати, а други може не отидат на матурата. Камерите в училищата и квесторите са ще пазят учениците да препишат. Всяка година има и допълнителни мерки спрямо наблюденията от преходните години, но все още няма да обясни какви са новостите . ", "date": "2019.05.21", "title": "Елин Пелин е авторът на матурата по БЕЛ"}
{"url": "https://www.monitor.bg:443/bg/a/view/izkustven-intelekt-pomaga-za-rannata-diagnostika-na-rak-165708", "text": "Ранното диагностициране на болестта рак, във всичките й форми, е от изключителна важност, но при рак на белия дроб това може значително да подобри шансовете за живот на пациента, но както при всички видове рак, е много по-лесно да се говори, отколкото да се направи. Рак на гърдата, рак на кожата и рак на яйчниците са само някои от видовете рак, които с помощта на AI могат да бъдат лекувани по-добре, като редица научни открития през последните години повишават възможността за по-ранна и по-точна диагностика. За обучението на своя алгоритъм, Google е използвал повече от 45.000 компютърно томографски (КТ) сканирания на гръдния кош, взети от Националния здравен институт (National Health Institute) на САЩ и Северозападния университет (Northwestern University), някои от които включват различни етапи на рак. Алгоритъмът генерира 3D модел от КТ сканиране, който използва за откриването и на малко злокачествена тъкан в белодробните възли, която иначе би била трудно забележима, създавайки същевременно цялостна прогноза за злокачествено заболяване от рак на белия дроб. Въпреки че системата е била изпробвана само със стари сканирания на съществуващи пациенти и е необходима допълнителна работа, за да се проучи как ще функционира в клинична среда, Google описва ранните резултати като „окуражаващи”. Изследването е публикувано в списание  .", "date": "2019.05.21", "title": "Изкуствен интелект помага за ранната диагностика на рак"}
{"url": "https://www.monitor.bg:443/bg/a/view/premieryt-na-polsha-moravecki-napazaruval-parcel-shest-pyti-po-evtino-165705", "text": "Премиерът на Полша Матеуш Моравецки заедно с жена си се е сдобил през 2002 г. на много изгодна цена с парцел във вроцлавското предградие Опорув, който сега струва сто пъти повече. Това оповестява варшавският вестник \"Газета виборча\" в статия под заглавие \"Как се е обогатил Моравецки\", като новината е разпространена и от други полски медии. Три години преди Матеуш и Ивона Моравецки да купят парцела земеделска земя с площ 15 хектара, той е станал собственост на енорията \"Света Елжбета\" по силата на закон за реституция на одържавени през комунизма църковни имоти. Според \"Газета виборча\" купувачът заплатил 700 хиляди злоти, а тогавашната пазарна цена била четири милиона злоти, тоест шест пъти по-висока. Вроцлавският епископат съобщил, че документите по сделката са изчезнали. Търговията с недвижимости в областта Шльонск (с главен град Вроцлав) е била разследвана от полската Агенция за вътрешна сигурност поради множество съмнения за корупция. През 2006 г. бъдещият премиер е бил разпитван като свидетел и признал, че е узнал за възможността да купи имота от кардинал Хенрик Гулбинович, близък приятел на семейство Моравецки. Според \"Газета виборча\" пред прокурорите Моравецки декларирал, че в момента на покупката не е имало одобрен план за регулация на въпросния терен. Вестникът обаче подчертава, че от предната 2001 г. е започнала процедурата по одобряването именно на такъв план. Това било общоизвестно и означавало, че цената на недвижимите имоти ще се увеличи. \"Газета виборча\" твърди, че земята, която притежава семейство Моравецки, понастоящем се оценява на около 70 милиона злоти (сто пъти повече от цената на придобиване), което не е отразено в имотната декларация на полския премиер. И въпреки че Моравецки прехвърлил имотите си на името на своята съпруга и тя се заела с неговите финансови и имотни дела, според вестника през 2013 г. Моравецки все още е имал контрол върху своя бизнес с недвижимости. В отговор на публикацията на \"Газета виборча\" пресслужбата на правителството обяви, че премиерът е решил да се обърне към съда, за да бъде изяснен случаят, съобщават други полски медии.", "date": "2019.05.21", "title": "Премиерът на Полша Моравецки напазарувал парцел шест пъти по-евтино"}
{"url": "https://www.monitor.bg:443/bg/a/view/marin-kirov-promenite-v-zakona-za-sydebnata-vlast-celjat-da-njama-nedosegaemi-magistrati-165670", "text": "Процедурата за избор на нов главен прокурор не бива да се превръща в политическа, коментира юристът в интервю пред \"Монитор\" - По съществото си изборът на главен прокурор е строго формална, юридическа процедура, изнесена от полето на изпълнителната власт. Това е процедура между Висшия съдебен съвет и президента, като техните роли са точно определени и етапно отделени, не би следвало да са предварително съгласувани. Конституцията прави опит тази процедура да е независима. И затова трябва да се внимава със знаците от тези срещи, те да не се приравняват на част от процедурата, защото не са, а процедурата да не се превръща в политическа. Правомощие на пленума на ВСС е да предложи на президента за назначаване кандидат за главен прокурор, подборът не е взаимен, той се случва във ВСС според изрични правила, конституцията и Закона за съдебната власт. Консултациите, които сега се провеждат при президента, не са елемент от процедурата, предвидена в Конституцията на Република България и Закона за съдебната власт. Ясно е, че президентът иска да е част, с водеща роля, от случващото се в държавата. Той го демонстрира и при процедурата за председател на Върховен административен съд. Президентът има право на този разговор, но екипът му трябва да внимава да не принизят ролята му от решаващ фактор в обикновен арбитър или да изглежда като част от задкулисна сделка, опит за контрол над това кой ще му бъде предложен. Защото такива внушения се направиха от някои представители на магистратските кръгове - че нищо не зависи от тези срещи или че се подготвя избор. Може да се търси положителна страна на консултациите –всичко се случва публично, обсъждат се принципите, намеренията, общи въпроси затова кой как вижда работата си, ситуацията и т.н. - Начинът, по който се представят срещите, не е съвсем удачен – обявени са като разговор за критериите за избор и правомощията, а те са ясно посочени в закона, не подлежат на предоговаряне. Лозан Панов пък неуместно заяви, че на срещата са очертавали профилът на бъдещия главен прокурор (това ме подсети, че преди време една фондация също очерта профила на бъдещия главен прокурор). Затова и президентът, който се възприема като алтернатива, трябва да внимава какъв знак дава с тези срещи, особено кой и как използва срещите, за какви послания. Ето, главният прокурор каза открито – рано е за подобни консултации, процедурата не е стартирала, но даде положителна оценка на добрите намерения на президента. БСП обаче използват ситуацията и започват да говорят за промяна в правомощията на прокуратурата, качват се на популистка вълна, която не е тяхна, която ги сближава с малките десни партии извън парламента, но не и с избирателите. - Ако анализираме посланията на Лозан Панов, ще видим, че той използва своите минути пред медиите, за да прокара познатите тези за необходимост от контрол над главния прокурор и сякаш само над него, пропаганда в посока, че главният прокурор бил най-големия политик, при положение че самият Панов се изявява като политическа фигура от началото на мандата си (дори през изминалата седмица имаше реакции на политици от различни партии за недопустимото му политическо поведение) и манипулации. В изказването му имаше няколко манипулативни твърдения – първо, че ВСС е политически доминиран, а според конституцията във ВСС има 11 представители на магистратската общност, 11 излъчени от Народното събрание с високо мнозинство от 2/3 и 3-мата ръководители на ВАС, ВКС и прокуратурата, т.е. би следвало професионалната общност да надделява, освен ако някой от тримата големи не счита себе си за политическа квота. Също така изрази задоволство от това, че на тази среща се обсъждат критерии за подбор и профил на бъдещ главен прокурор, при положение че те са основоположени в закона и не са по усмотрение на член на ВСС или на президента. Не на последно място – за пореден път говори пред медиите за промяна в конституцията, но просто като идея, а без конкретни текстове и това е чиста доза политически популизъм. Панов трябва отлично да знае, че инициативата за промяна в конституцията може да бъде и на народни представители, затова смело да се кандидатира и да работи в тази посока, да търси подкрепа за идеята си и съгласие, вместо да политиканства и да разчита, че той само ще дава идеи, а някой друг ще му ги внася и реализира. Целият този шум идва на фона не само на предстоящия избор на нов главен прокурор, но и в очакване на пореден или последен доклад по мониторинговия механизъм.  - Всъщност дали ще е последен, зависи от политиците в Брюксел и България, доколкото реформата не е приключила и работата по изпълнение на препоръките продължава. В тази връзка от министерството на правосъдието анонсираха, че ще предложат промени в Закона за съдебната власт, насочени към детайлизиране на отговорността на тримата големи и възможност за временно отстраняване. Нещо, което ще внесе допълнителна сигурност, че няма недосегаеми магистрати. Струва ми се, че президентът няма интерес от това политици и задкулисни кръгове да се възползват от институцията, която представлява, и от рейтинга му. Те не могат да вземат от неговия рейтинг, но той може да поеме от техните негативи. Още повече че новият състав на ВСС показа съвсем друг стил на работа и прави сериозен опит да възвърне доверието в системата. В този момент всички институции и заинтересовани страни трябва да дадат своя принос препоръките да бъдат изпълнени, а с това и докладът да отпадне. Може би е време за национално съгласие по тази тема и за общ нов подход за върховенство на закона в целия ЕС. Марин Киров е юрист, експерт по законодателство и съдебна реформа Работи като консултант при измененията на конституцията от 2015 г. в глава \"Съдебна власт\" Участвал е в съвета по съдебна реформа при изработването на промените в Закона за съдебната власт от 2016 г.", "date": "2019.05.21", "title": "Марин Киров: Промените в Закона за съдебната власт целят да няма недосегаеми магистрати"}
{"url": "https://www.monitor.bg:443/bg/a/view/areta-franklin-e-ostavila-tri-zaveshtanija-165709", "text": "Три саморъчни завещания са намерени в дома на певицата Арета Франклин, едното от които под възглавници във всекидневната й. Последното датира от март 2014 г. То разпределя богатството на Кралицата на соул музиката сред членове на семейството й. Част от написаното в него е нечетливо, има задраскани думи и фрази в полето. Намерено е в тетрадка под възглавници на канапе. Припомняме, че легендата ни напусна през август миналата година от рак на панкреаса. Тогава не беше намерено завещание. Трите саморъчни версии са открити този месец. Другите две завещания са стояли в заключен шкаф, ключът за който е намерен чак сега. Те са от 2010 г. Дейвид Бенет, който 40 години е бил адвокат на Арета, регистрира завещанията вчера. Той заяви, че ги е показал на четиримата синове на певицата или техни адвокати, но не е постигнато споразумение кое от тях да бъде признато за валидно. Двама от синовете й не са съгласни със завещанията. Според законите на щата Мичиган, където почина голямата звезда, състоянието й се поделя поравно между синовете й.", "date": "2019.05.21", "title": "Арета Франклин е оставила три завещания"}
{"url": "https://www.monitor.bg:443/bg/a/view/s-edna-peta-poveche-kruizni-korabi-na-vidin-165686", "text": "Близо 340 круизни кораба се очакват да акостират на пристанище Видин през туристическия сезон. Пътуванията по река Дунав продължават да са хит, като през последните години круизните туристи бележат ръст, коментират експерти в бранша. Сезонът започва в края на март. На пристанище Видин през туристическия сезон 2019 г. са заявили, че ще акостират 334 круизни кораба, което е със 78 повече от 2018 г., с близо 40 000 чуждестранни туристи. През 2016 г. на видинския порт са спрели 181 круизни кораба със средно по 150 пасажера. През 2017 г. броят на този тип плавателни съдев е 192, а през 2018 г. - 256, показват данните. Според предварителните заявки през този сезон на видинското пристанище, което с русенското са двете най-предпочитани у нас, ще акостират суперлуксозни речни круизни кораби. Сред най-натоварените месеци, в които пристигат най-много съдове, са юли и август. В тези месеци има дни, в които на видинското пристанище ще акостират от 5 до 7 круизни кораба. Речните круизни кораби по река Дунав са сред луксозните съдове, плаващи по реката и са основно под швейцарски, германски и канадски флаг. През тази година пристанищата ни ще бъдат посетени от кораби на компании като The Luxury Cruise Company, AmaWaterways, Euro River Cruises, Viking, Scenic, Avalon Waterways, Uniworld Botique Cruise Collection и други. Русенска е и единствената българска компания, която разполага със собствени круизни кораби и развива този туризъм. \"Дунав турс\" изпълнява само речни круизи по Дунав и притоците й в Европа вече 35 години. Компанията разполага с четирите речни круизни кораба. Чуждите туристи са от всички континенти. Най-много пътуват американците, следват ги японците, европейците. Любопитното е, че всички туристи са представители на третата възраст - над 65 години, като преобладават семейните двойки, отбелязват от туроператорските фирми. Значителен е делът на посетителите от страни като Канада, Нова Зеландия, Австралия, Китай. Чуждите туристи, пристигнали в региона с кораб, споделят, че проявяват силен интерес към религиозни и исторически обекти, както и към такива от близкото минало, които илюстрират любопитния за тях тоталитарен период.", "date": "2019.05.21", "title": "С една пета повече круизни кораби на Видин"}
{"url": "https://www.monitor.bg:443/bg/a/view/indzagi-kazal-da-na-uventus-165711", "text": "Симоне Индзаги се е съгласил да поеме италианския футболен шампион „Ювентус“. С тази новина гръмнаха медиите в Италия, след като авторитетният местен спортен журналист Джанлука Ди Марцио оповести бъдещата сделка за сигурна. Според информацията Индзаги, който през този сезон изведе „Лацио“ до за Купата на Италия, се е срещнал със спортния директор на торинския гранд Фабио Паратичи и двамата са уточнили детайлите за бъдещото сътрудничество. На разговорите 43-годишният специалист е дал принципно съгласие да замени Масимилиано Алегри, който ще напусне „Ювентус“ след края на сезона. Самият Алегри бе категоричен, че независимо кой ще бъде неговия заместник клубът ще продължава да печели. Специалистът напуска поста си след 5 години начело на  „бианконерите“, в които бяха спечелени 5 поредни шампионски титли в Серия „А“, 4 купи на Италия и бяха достигнати 2 финала в Шампионската лига. „Юве ще продължи да печели, това е на клуба“. Оставям след себе си шампионски отбор. Горд съм с изминалите години и желая да използвам възможността да благодаря на всички замесени в нашите успехи. Не знам кой ще ме замести, но със сигурност този човек ще има един много силен клуб зад себе си“, коментира на раздяла Алегри. 51-годишният специалист завърши изказването си, като обяви, че ще дари голяма част от спечелените си медали на известния италиански футболен музей в Коверчано. Сред другите спрягани за поста му имена бяха Антонио Конте, Маурицио Почетино („Тотнъм“), Маурицио Сари („Челси“) и Жозе Моуриньо. За последния лобираше лично звездата на тима Кристиано Роналдо, но изглежда шефовете на „Старата госпожа“ са видели у Симоне Индзаги най-подходящия човек за развитието на тима.", "date": "2019.05.21", "title": "Индзаги казал „да“ на „Ювентус“"}
{"url": "https://www.monitor.bg:443/bg/a/view/opisvat-shtetite-sled-padnalite-v-severna-bylgarija-gradushki-165698", "text": "Тази сутрин в Свищов спешно пристигнаха двама министри - земеделският Десислава Танева и вътрешният Младен Маринов. Танева съобщи, че още от днес започва огледът и обследването на залетите и унищожени площи, които ще продължат щом ситуацията се нормализира и водата се отдръпне. „Около 70 хил. дка са засегнатите площи от градушките. Ще задействаме държавната помощ за компенсиране на щетите, за които са предвидени 4 млн. лв.”, каа министър Танева. Тя съобщи още, че се очаква до юни всички земеделски производители да получат средстза за пропаднали площи. Досега има подадени 107 хил. заявления за подпомагане. Сроът за кандидатстване е до 23 май. Министър Маринов съобщи, че още в понеделник след настъпването на бедствието в Свищов, МВР и пожаро-аварийните екипи съвместно с местото кметско ръководство започват работа по отстраняването на щетите. „Нанесени са сериозни поражения на инфраструктурата – пътна и железопътна. Ще направим детайлен обход на място. Вече е задвижена процедурата за оформяне на необходимите документи и преписка за да може при следващо заседание на Комисията за защита при бедстви и аварии, да бъде включена помощ и за тази община. Целта сега е да помогнем максимално за бързото възстановяване на инфраструктурата. Подготвяме се за прочистване на затинените места, за да може при евентуален следващ дъжд, да се изтичат водите и да няма допълнителни щети”, допълни министър Маринов. Това е второто бедствие в района на Свищовско за седмица. При предишното имаше и населени места без електричество. Местните жители споделят, че не помнят при тях да е имало подобни пороища и градушки от повече от половин век. „Досега Дунава ни пазеше от таза напаст и тук силни дъждове и градушки рядко падаха. Сега какво ще правим като не сме си застраховали имотите и нивите с посевите”, жалват се местните земеделски стопани. В понеделник вечерта край брега на Дунава само за 10-15 минути са се изсипали около 190 л/ кв.м. Най-силно пострадало отново е село Морава. Там за втори път пада градушка с големината на лешник. Наводнена е и линията Морава – Свищов, което е принудило спирането на влаковете. Освен това тоди път природната стихия вилня и в съседните села Драгоирово, Совата, Вардим, Козловец, Деляновци и в самия град Свищов. Заради опасност от наводнение превантивно е изпуснат преливникът на язовира в село Деляновци. Има активизирани и няколко мини свлачища. В населените места от тази сутрин работят екипите на Агенция Пътна инфраструктура и пожарната, подпомагани с хора и техника от местните земеделски кооперации. Обстановката се следи лично от шефа на Националната пожарна, главен комисар Николай Николов. Хубавото е, че пострадали хора и животни от природните стихии на този етап няма.  ", "date": "2019.05.21", "title": "Описват щетите след падналите в Северна България градушки"}
{"url": "https://www.monitor.bg:443/bg/a/view/slynceto-se-pojavi-kratkotrajni-dyjdove-na-iztok-165695", "text": "Днес ще преобладава слънчево време, само на отделни места ще превали краткотраен дъжд. Ще духа до умерен вятър от запад-югозапад. Максимални температури между 22° и 27°. Над Черноморието ще преобладава слънчево време. След обяд ще се развие купеста облачност, но само на отделни места, главно по северното крайбрежие ще превали краткотраен дъжд. Ще духа до умерен вятър от запад-югозапад. Максимални температури на въздуха: 22°-27°. Температурата на морската вода е 16°-18°. Вълнението на морето ще бъде 2-3 бала. Над планините ще преобладава слънчево време, след обяд с развитие на купеста облачност, но само на отделни места ще превали краткотраен дъжд. Ще духа до умерен, по билата и временно силен вятър от запад-югозапад. Максимална температура на височина 1200 метра – около 14°, на 2000 метра – около 7°.", "date": "2019.05.21", "title": "Слънцето се появи, краткотрайни дъждове на изток"}
{"url": "https://www.monitor.bg:443/bg/a/view/16-godishno-momche-namushkano-s-noj-zadyrjan-e-izvyrshiteljat-165696", "text": "16-годишно момче снощи е било намушкано с нож в слабините. Полицията вече е задържала извършителя на нападението. Инцидентът е станал около 21:30 часа в квартал „Гео Милев“, близо до кръстовището на улица „Коперник“. Задържаният е също младо момче. Той е бил арестуван в ранните часове тази сутрин. Пострадалият младеж е откаран в болница с две рани след нападението. Причините за инцидента се изясняват. Вероятно става дума за младежка караница, завършила по драматичен начин за едното момче. То е с прободни рани в областта на гръдния кош и е било в тежко състояние снощи. \"Състоянието на пострадалия е стабилизирано. 16-годишно момче, което е наръгано беше докарано в детска противошокова зала на  \"Н. И. Пирогов\" снощи\", казаха преби броени минути от спешната болница. Снощи то е било оперирано. В момента  настанено за лечение и активно наблюдение в детската реанимация на болницата.", "date": "2019.05.21", "title": "16-годишно момче намушкано с нож, задържан е извършителят (ОБНОВЕНА)"}
{"url": "https://www.monitor.bg:443/bg/a/view/tramvaj-se-zapali-na-grafa-165697", "text": "Трамвай, движещ се по линия 10, се запали тази сутрин на столичната улица \"Граф Игнатиев\", близо до кръстовището с бул. \"Васил Левски\", съобщи БНР.", "date": "2019.05.21", "title": "Трамвай се запали на \"Графа\""}
{"url": "https://www.monitor.bg:443/bg/a/view/lodjik-oglavi-klasacijata-na-bilbord-za-albumi-165665", "text": "Рапърът Лоджик оглави престижната класация Топ 200 на \"Билборд\" за албуми с Confessions of a Dangerous Mind, съобщи сайтът на изданието. Това е третият албум на звездата, който оглавява музикалната подредба. За една седмица от тавата са продадени 80 000 еквивалентни единици. Лоджик е оглавявал класацията Топ 200 и с албумите си Bobby Tarantino II (2018 г.) и Everybody (2017 г.). Той дебютира в нея 2014 г. с Under Pressure, който достигна четвърто място. На второто място в класацията на \"Билборд\" се нарежда Били Айлиш с албума When We All Fall Asleep, Where Do We Go?, от който са продадени 68 000 еквивалентни албумни единици. Трети е Калид с тавата Free Spirit. Сами Хейгър и групата \"Съркъл\" дебютираха на четвърто място с албума Space Between. Това е първият солов албум на Сами Хейгър в топ 10 на класацията на \"Билборд\". Пета се нарежда Ариана Гранде с Thank U, Next.", "date": "2019.05.21", "title": "Лоджик оглави класацията на \"Билборд\" за албуми"}
{"url": "https://www.monitor.bg:443/bg/a/view/fatalnata-tema-13-na-maturata-po-bel-165694", "text": "Зрелостниците, които ще се явят на матурата по български език и литература, на 41 въпрос ще пишат есе или интерпретативно съчинение по тема, криеща се зад фаталния номер 13. Изпитният вариант бе генериран от репортерът на БНТ Елиана Димитрова.  Министерството на образованието и наука, освен един човек, не знае какво стои зад тези въпроси\", заяви зам. - просветният министър Таня Михайлова. Затова според нея е недопустимо спекулирането с притеснението на учениците, които ще се явят  на матурата и \"продаването\" на верни отговори. \"Никой не създава тестовете и въпросите с цел подвеждане. Това се случва по определена технология, има експертна комисионна, която ги оценява.\" ,коментира още Михайлова.  Държавният зрелостен изпит се състои от 3 модула. Първият е тест, с който учениците трябва да се справят за 60 минути. Със същото време разполагат и за втория модул, в които има тестова част и свободни отговори. Третият модул е развиването на тема, за който имат 2 часа. Зрелостниците ще могат да напускат залата след 60-та минута на изпита. Те имат право само на две излизания, които ще бъдат отбелязани. \"Веднъж предали и напуснали училището, учениците нямат право да се върнат отново в училище\", обясни зам.-министърът. 52 650 са заявилите желание да се явят, но бройката ще намалее, тъй като част от тях не са допуснати, а други може не отидат на матурата. Таня Михайлова посочи, че камерите в училищата и квесторите са ще пазят учениците да препишат. \"Колкото и да е добра техниката и мерки за сме взели, има две условия за успешното протичане на изпита. Първо, учениците да знаят и да могат да изкарат изпита достойно и честно. От друга страна, разчитаме на квесторите в залите\", заяви тя. Зам. - министърът обясни, че всяка година има и допълнителни мерки спрямо наблюденията от преходните години, но все още няма да обясни какви са новостите . Авторът и произведението за 41 въпрос ще бъдат обявени, след като приключи изпитът, а темата - след  приключването и на изпита за децата със специални образователни потребности. След 16.00 часа на сайта на министерството ще бъдат публикувани изпитните варианти и ключ с верните отговори за изпита. Резултатите пък ще бъдат готови до 13-и юни.  Тази година матурите в 12-и  клас са разделени от националното външно оценяване на седмокласниците. Според Таня Михайлова това улеснява провеждането на двата изпита.\"За едно училище, което в един ден трябва да подготви е 8 ч. матурите, а в 10ч. да се ангажира с изпита в 7-и клас.,организацията ще бъде облекчена.\", коментира зам. - министърът. За днешната матура по български език и литература 52 650 зрелостници са подали предварителни заявления за явяване на нея. Изпитът се провежда в 4143 зали в 677 училища, като в тях са включени и две училища в чужбина. За сигурността на изпита отговарят 10 500 квестори, които ще са в класните стаи и по коридорите на училищата. ", "date": "2019.05.21", "title": "Фаталната тема 13 на матурата по БЕЛ, 52 650 зрелостници държат изпита"}
{"url": "https://www.monitor.bg:443/bg/a/view/majchin-dom-stava-referenten-centyr-za-balkanite-za-rak-na-gyrdata-165699", "text": "Университетската АГ болница „Майчин дом“ става сертифициран референтен център за Балканските държави за прилагането на най-съвременната технология за ранен скрининг на рак на гърдата. Трима български лекари проведоха работно посещение в производствената база на технологията Braster във Варшава, където обсъдиха напредъка и приложението на метода заедно с медицински специалисти от цял свят. Технологията Braster е полска научна разработка, която се основава на контактна термография с течни кристали. Изследването отнема няколко минути, а резултатите се анализират от изкуствен интелект, като позволяват да бъдат откривани и наблюдавани образувания в млечната жлеза с размер от едва 3 мм. Изпълнителният директор проф. Иван Костов и управителят на Медицинския център към болница „Майчин дом“ д-р Мирослав Георгиев бяха приети в научния съвет на технологията, а болницата получи сертификат да анализира и провежда консултации, както и да дава експертни становища по резултатите от изследванията, направени във всички балкански страни. Водещи полски професори предлагат методът Braster да бъде въведен като златен стандарт в изследването на рака на гърдата заедно с ехография на млечна жлеза, като подчертават, че изследването в комбинация от двата метода има изключително висока диагностична стойност. „Майчин дом“ първа въведе в България иновативната технология Braster през ноември 2018 г. За по-малко от 6 месеца там са проведени повече от 1 000 изследвания с нея, а методът вече се ползва в болници и медицински центрове в Пловдив, Варна, Стара Загора, Кърджали и Смолян. Освен у нас технологията се прилага във Франция, Чехия, Унгария, Полша, Украйна, Русия, Китай, Индия, Япония, Южна Африка, Мексико, Бразилия, Чили и Перу. В момента тече процедурата по регистриране на технологията пред Федералната Агенция по храните и лекарствата на САЩ (FDA).  ", "date": "2019.05.21", "title": " „Майчин дом” става референтен център за Балканите за рак на гърдата"}
{"url": "https://www.monitor.bg:443/bg/a/view/v-tajms-borichkaneto-za-koronata-na-tereza-mej-e-izraz-na-neshtastie-165700", "text": "Гледката как една-две дузини консерватори привърженици на Брекзит се боричкат за короната на Тереза Мей е израз на нещастието на нашата страна, пише британският в. \"Таймс\". Според него през следващите няколко седмици вниманието на медиите ще се съсредоточава предимно върху личностите в тази надпревара. И така ще бъде пропуснато главното - действителната криза, пред която сега е изправено Обединеното кралство. \"Таймс\" подчертава, че британците са изправени пред извънредна ситуация. \"Трябва да спрем Брекзит без сделка, за да не бъдат нанесени непоправими вреди на нашата страна. Трябва да бъде отменим активирането на чл. 50 от Лисабонския договор\", призовава британският ежедневник и обяснява защо: анкетите сочат, че поредният \"суетен проект\" на Найджъл Фараж (\"Партия \"Брекзит\") ще се представи добре на евроизборите, но това не се дължи на промяна на мнението на привържениците на оставането в ЕС, а на \"засмукването\" на голям брой консервативни избиратели, привърженици на излизането от съюза. Така че сега изборът се свежда до две възможности: излизане от ЕС без сделка или оставане в ЕС, заключава \"Таймс\". Британски вестници коментират предстоящата тази вечер реч на министъра на финансите и канцлер на държавното съкровище Филип Хамънд пред Конфедерацията на британските индустриалци. \"Файненшъл таймс\" пише, че предвид дълбокото разделение сред консерваторите за Брекзит Хамънд трябва да призове евроскептичните си колеги от кабинета, че одобряването на варианта за излизане от ЕС без сделка ще представлява умишлено нанасяна на вреда на британската икономика. Вестникът очаква, че на годишната вечеря на конфедерацията Хамънд ще каже, че въпреки \"всичката подготовка по света\" за твърд Брекзит, този вариант ще е икономически вреден. Тези думи ще бъдат отправени до голяма степен към министрите от кабинета, които по-рано през днешния ден ще настояват Великобритания да увеличи планирането за излизане от ЕС без сделка. Разделението между еврофилско и евроскептично крило в правителството създава предварителна представа за битката кой да замени Тереза Мей като премиер и лидер на Консервативната партия. Според \"Файненшъл таймс\" това състезание може да реши съдбата на Брекзит. В речта си Хамънд ще признае, че част от \"популистката десница\" сега настоява, че единственият \"истински легитимен Брекзит\" е този без сделка. Което е позоваване на новата партия на Найджъл Фараж, а също и на позицията на част от консерваторите, които са привърженици на Брекзит, пише \"Файненшъл таймс\".", "date": "2019.05.21", "title": "В. \"Таймс\": Боричкането за короната на Тереза Мей е израз на нещастие"}
{"url": "https://www.monitor.bg:443/bg/a/view/bg-sekcijata-na-svobodna-evropa-s-ishleme-sreshtu-peevski-na-anglijski-165690", "text": "Изненадващо за репутацията на Радио Свободна Европа, но именно в тази  стилистика работи българската секция на иначе уважаваната международна медиа, откакто наново е отворила врати у нас. Разликата е, че в родния вариант на хумористичната случка, доказваща, че фалшивите новини са съществували и преди повече от век (при това и от двете страни на океана), антрактите са опорки, по които се пише цяла пиеса на дезинформацията. А театърът, тенденциозно и устойчиво, е с едни и същи действащи актьори и с редовна мишена на сцената – депутата, кандидат за европарламентарист и издател на „Телеграф медиа“ Делян Пеевски. На какво се дължи тази обсесия можем да се досещаме с огромна степен на успеваемост. Достатъчно е да се види съставът на българския екип, чийто шеф е бившият служител на подсъдимите олигарси Иво Прокопиев и Огнян Донев – Иван Бедров, а основно перо – бившият кадър на свързания с „Икономедиа“ сайт „Медиапул“ Полина Паунова. Резултатът от тази колаборация, маскирана зад реномето на международната медиа, е че от началото на кампанията за евровота досега Пеевски е мишена на поне 30 материала, носещи всички атрибути на фалшивите новини. Последният е отпреди ден и половина със заглавие, че български политик фантом се е запътил към Европарламента. Новото в него е, че е на английски език, както и че е с гостуващ автор – чужденец. В същото време опорките в статията са си все българско производство по олигархичен сценарий. „Източниците“ – също. За да сме по-точни, като такива са посочени свързаната с източилия милиарди от КТБ банкер-беглец Цветан Василев организация БОЕЦ и „Репортери без граници“, чийто доклади за България се пишат от другарката по дискусии на подсъдимите олигарси-издатели Полин Адес-Мевел. А доказателства за твърденията няма. Няма и как да има, тъй като напълно се разминават с реалността. Впрочем това и самият автор си го признава. „Пеевски беше проверяван през 2018 г. и обявен за чист от българската антикорупционна агенция, която каза, че одитите на бизнеса му назад в годините до 2003 г. не са показали незаконни дейности“, се посочва в материала, в който обаче веднага следва и контратеза с източник протестърът, превърнал грантовете в семеен бизнес – Даниел Смилов. Според Смилов всичко било само привидно, но факти, доказващи това, пак не се дават. По една проста причина - не истината е целта на този материал, писан на ишлеме от чужденец, по матрица, дадена от бившите работодатели на екипа, съставящ българската секция на радиото. Целта е да бъде облъчвана и чуждоезичната публика с лъжите на БГ олигарсите срещу основния им враг – Пеевски, чиято законодателна дейност спря пълнещия джобовете им вторичен грабеж на КТБ и изсветли финансирането на всички медии. В това число онлайн изданията, формиращи машината им за манипулиране на общественото мнение. На този фон е повече от ясно защо същите тези олигарси треперят от възможността основният им враг да бъде избран за евродепутат- страхуват се, че ще продължи с битката и разкритията си срещу тях от още по-мащабна трибуна. Тази в Брюксел. Остава обаче загадка защо Радио „Свободна Европа“ допуска да бъде превръщано в параван, при положение, че стъпи отново в България именно със заявката, че ще се бори с фалшивите новини, а е превърнато от българските си служители в основна трибуна на дезинформация у нас.", "date": "2019.05.21", "title": "БГ секцията на Свободна Европа с ишлеме срещу Пеевски на английски"}
{"url": "https://www.monitor.bg:443/bg/a/view/kitaj-ne-pusna-poslednata-serija-na-igra-na-tronove-zaradi-vojnata-sys-sa-sht-165693", "text": "Китайската на компания Tencent, която има правата за излъчването на продукцията на HBO, е спряла излъчването на последния епизод на култовия сериал „Игра на тронове”, пише в. „Уолстрийт Джърнал”. В момента, когато е трябвало да бъде пусната новата и последна серия на сагата от Tencent Video са заявили за проблеми със сигнала и серията ще бъде пусната по-късно. От HBO твърдят, че не е имало никакви технически проблеми. Причина за отмяната на излъчването на очакваната от мнозина серия е била забрана от страна на китайските власти заради търговската война между САЩ и Китай.", "date": "2019.05.21", "title": "Китай не пусна последната серия на „Игра на тронове” заради войната със САЩ"}
{"url": "https://www.monitor.bg:443/bg/a/view/ministrite-na-krajnata-desnica-s-ostavki-v-pravitelstvoto-na-avstrija-165691", "text": "Крайнодясната Австрийска партия на свободата обяви, че всички нейни министри, влизащи в състава на коалиционното правителство на консерватора Себастиан Курц се оттеглят заради това, че по-рано снощи канцлерът поиска оставката на вътрешния министър Херберт Кикъл, който е също от АПС, предадоха световните агенции. Курц каза, че е поискал президентът на Австрия Александър Ван Дер Белен да отстрани от поста Кикъл. По-рано новият лидер на АПС Норберт Хофер обвърза оставането на партията в управлението със съдбата на Кикъл. Курц пък каза, че е готов да управлява с правителство на малцинството до предсрочните избори в Австрия и че ще поиска от президента да назначи експерти на местата на оттеглилите се крайнодесни министри. До кризата в Австрия се стигна, след като в петък се появи видео, в което се говори за предполагаемо руско финансиране за австрийската крайна десница, на която главен секретар е Кикъл. В кадрите, излъчени в петък от германски медии, се виждаше популисткият лидер на АПС Хайнц-Кристиан Щрахе, видимо пийнал и заснет със скрита камера по време на среща във вила в Ибиса, да показва, че е склонен да предостави договори за обществени поръчки в Австрия в замяна на руска финансова подкрепа за неговата формация. Заради скандала Щрахе подаде оставка като партиен лидер и като вицеканцлер. Същевременно днес Памела Ренди-Вагнер, ръководителката на Австрийската социалдемократическа партия, най-голямата опозиционна партия в Австрия, поиска оставката на самия Курц и каза, че това ще е единственото добро и трайно решение на настоящата политическа криза в Австрия, предаде ДПА.", "date": "2019.05.21", "title": "Министрите на крайната десница с оставки в правителството на Австрия"}
{"url": "https://www.monitor.bg:443/bg/a/view/ukrainskijat-prezident-zelenski-prizova-sa-sht-da-zasiljat-sankciite-sreshtu-rusija-165692", "text": "Президентът на Украйна Володимир Зеленски призова САЩ да засили санкционния натиск срещу Русия, съобщи неговата пресслужба. По време на среща с делегация от САЩ, пристигнала по случай встъпването на Зеленски в длъжност, президентът на Украйна отбеляза, че Вашингтон е „мощен и много сериозен партньор в преодоляването на агресията на Русия. Сами не бихме могли да се справим с руската агресия в Донбас и Крим. Бих искал да помоля САЩ да продължат да засилват санкциите против Руската Федерация”, каза Зеленски.", "date": "2019.05.21", "title": "Украинският президент Зеленски призова САЩ да засилят санкциите срещу Русия"}
