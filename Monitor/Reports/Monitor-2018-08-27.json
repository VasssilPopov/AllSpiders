{"url": "https://www.monitor.bg:443/bg/a/view/vavrinka-bezposhtaden-izhvyrli-grisho-i-ot-us-open-142817", "text": "Григор Димитров отпадна още на старта на US Open, след като претърпя поражение от Стан Вавринка с 3:6, 2:6, 5:7. Българинът отстъпи на участващия с „уайлд кард“ 101-и в световната ранглиста на централния корт „Артър Аш“ в определяния като гвоздея на програмата за деня мач и записа трета поредна загуба в турнирите от Големия шлем. Гришо отпадна последователно след загуби от Фернандо Вердаско на „Ролан Гарос“ и отново от Вавринка на „Уимбълдън“. През сезона той записа само един четвъртфинал на Откритото първенство на Австралия в състезанията от най-престижната четворка. В мача Григор изпусна да обърне развоя на нещата в третия сет, когато и Вавринка потърси медиценска помощ и очевидно изпитваше някакви трудности. Димитров обаче пропусна да го пробие при 5:4 и счупи ракетата си от яд. Преди отпадането на Гришо обаче водачката в световната ранглиста Симона Халеп поднесе голямата изнената с отпадането още на старта. Румънката, шампионка на \"Ролан Гарос\", загуби с 2:6, 4:6 от естонката Кая Канепи.", "date": "2018.08.27", "title": "Вавринка безпощаден, изхвърли Гришо и от US Open"}
{"url": "https://www.monitor.bg:443/bg/a/view/bulgartransgaz-zapochva-remonti-v-sofija-142816", "text": "Във връзка с публикувана информация относно временното преустановяване на подаването на природен газ към стопанските клиенти в няколко столични квартала, „Булгартрансгаз“ ЕАД внася следните уточнения: Съгласно ремонтната програма на „Булгартрансгаз“ ЕАД за 2018 г. от 07:00 часа на 29.08.2018 г. до 07:00 часа на 31.08.2018 г. ще се извършат планови ремонтни дейности на технологичните съоръжения при ГРС- 4 София. В посоченият период ще бъде преустановено подаването на природен газ в изходна точка на газопреносната мрежа ГРС- 4 София. Ремонтите се провеждат в съответствие с обявения на интернет страницата на Дружеството предварителен график за изпълнение на ремонтни работи от месец ноември 2017 г. https://bulgartransgaz.bg/bg/pages/remontni-deinosti-29.html Те са съгласувани с „Топлофикация София“ ЕАД и с други големи консуматори на природен газ с цел съвместяване на плановите ремонти и недопускане на допълнителни ограничения през настоящия летен сезон. За извършването на плановите ремонти клиентите на мрежата са уведомени предварително по установения ред. „Булгартрансгаз“ ЕАД ще положи усилия за ускоряване извършването на необходимите ремонтни работи, така че подаването на природен газ да бъде възстановено във възможно най-кратки срокове.", "date": "2018.08.27", "title": "„Булгартрансгаз“ започва ремонти в София"}
{"url": "https://www.monitor.bg:443/bg/a/view/beroe-izmesti-ludogorec-ot-tretata-pozicija-142818", "text": "\"Берое\" отвя гостуващия новак \"Ботев\" (Враца) с 4:0 в последния мач от шестия кръг в Първа лига и измести шампиона \"Лудогорец\" от третото място във временното класиране.  Борислав Цонев (2, 14) на два пъти в началото, Мартин Камбуров (49) и резервата Меска (72) обезсърчиха врачани, които дори не успяха да стигнат до почетен гол. Наблюдаваната от националния селекционер Петър Хубчев среща започна с минута мълчание в памет на жертвите от тежкия пътен инцидент с автобус край град Своге в събота, както и на починалия Емил Рачев, който е юноша на Берое. Домакините играха превъзходно през целия мач и четирите гола бяха най-малкото, с което гостите от Враца можеха да си тръгнат от стадион „Берое“ в Стара Загора.", "date": "2018.08.27", "title": "\"Берое\" измести \"Лудогорец\" от третата позиция"}
{"url": "https://www.monitor.bg:443/bg/a/view/snimat-rambo-5-na-pobitite-kamyni-142804", "text": "Силвестър Сталоун ще се бори с лошите на Побитите камъни край Варна. Клапата за новите премеждия на култовия му герой Рамбо ще щракне съвсем скоро и, очаквано, част от снимките ще са у нас. За това намекна с кадри в социалните мрежи един от продуцентите на „Рамбо 5“ Криста Камбел, в чийто актив от филмови проекти влизат основно заглавия, реализирани на български терен като „Код: Ел Ей“, „Бодигард на убиеца“ и „Хелбой“. „Невероятно е“, гласи коментарът на американката под снимки и видеа от локации във Варна и София, а към него тя не е забравила да отбележи и продукциите, по които работи – екшъна със Слай и новия трилър War Pigs. Това от своя страна означава, че съвсем скоро на наш терен можем да очакваме още Мел Гибсън и Колин Фарел, които са сред звездите в War Pigs. Стартът на снимките се очаква през октомври, малко след като синът на автора на „Страстите Христови“ - Майло Гибсън, пристигне в София за друг проект - военната драма The Outpost с Орландо Блуум. Пред „Монитор“ от „Ню Бояна“ коментираха, че голяма част от работата по двата нови проекта всъщност ще бъде изнесена в чужбина. Въпреки това, макар и за кратко, се очаква екипите на продукциите да пристигнат и в България. В момента Силвестър Сталоун е в усилени тренировки за „Рамбо 5“. През последните дни той залива последователите си в социалните мрежи със снимки и видеа от фитнес залата. Сюжетът на лентата ще позиционира любимия на поколения киномани герой в Аризона, откъдето той ще тръгне по дирите на мексикански секстрафикант. Дясна ръка в преследването ще му бъде местен журналист. Новото заглавие в поредицата за Джон Рамбо бе обявено още в рамките на филмовия фестивал в Кан през май. Тогава продуцентите уточниха, че сцените ще бъдат реализирани на няколко места, сред които Лондон и Канарските острови. Като начална дата за снимките пък бе посочена 1 септември. Още през пролетта стана ясно, че самият Слай работи по сценария на новия „Рамбо“, а на режисьорския стол ще дебютира Ейдриън Грюнберг. Очаква се по-късно тази година Сталоун да кацне у нас и за снимките на четвъртия филм под щампата на „Непобедимите“. Подробности около лентата все още се пазят в тайна, но според спекулациите Слай ще получи 20 милиона от предвидените над 100 милиона долара бюджет.", "date": "2018.08.27", "title": "Снимат „Рамбо 5“ на Побитите камъни"}
{"url": "https://www.monitor.bg:443/bg/a/view/osydiha-dvama-za-droga-na-stojnost-nad-1-mln-lv-142807", "text": "Три години затвор общо получиха от търновския съд двама мъже, за притежание на дрога на стойност над 1 млн. лв. М.М. и И.С. са задържани в края на 2017 г. в къща в махала Осенарите, където при обиска е открит 35 кг. амфетамин на таблетки и прах, на стойност  1 061 580 лв. Двамата са подведени под наказателна отговорност. По време на разследването обаче те са направили пълни самопризнания и са поискали делото им да се гледа по реда на съкратеното съдебно следствие. Поради това са им наложени и намалени наказания: две години за И.С. и една година за авера му. Тъй като присъдата и постановена след сключено споразумение на подсъдимите с прокуратурата, тя не може да се обжалва и протестира и вече е влязла в сила.", "date": "2018.08.27", "title": "Осъдиха двама за дрога  на стойност над 1 млн.лв"}
{"url": "https://www.monitor.bg:443/bg/a/view/pochinalata-darina-predi-tragedijata-hora-znaete-li-kolko-mnogo-vi-obicham-142812", "text": "Хора, знаете ли колко много ви обичам. С тези думи се приближила към съседите си загиналата в зловещата катастрофа край Своге Дарина само ден преди трагедията. „Говорехме си навън с някои от комшиите. Изведнъж тя се появи отнякъде, дойде към нас и ни прегърна. Просто ей така. Сякаш е предчувствала, че ще се случи нещо“, коментираха местните. Жената загуби живота си заедно с внука си Жорко. Синът й Симеон все още е зле, но лекарите уверяват, че е в стабилно състояние. Вчера сестра му Цветелина дори помоли във Фейсбук никой да не пише на стената му, защото все още не знае за голямата загуба на семейството. Младият мъж често пътувал на екскурзии с майка си и племенника си, организирани от пенсионерския клуб в Световрачане. Само преди около седмица Симо, както е известен сред местните хора, е споделил снимки в социалната мрежа и от пътуване до Гърция. „Радваше се много, че си направи ремонт в апартамента, където живееше с майка си. Дори беше снимал колко хубаво е станало. Моля се да се възстанови“, обясни съседка на семейството.", "date": "2018.08.27", "title": "Починалата Дарина преди трагедията: Хора, знаете ли колко много ви обичам"}
{"url": "https://www.monitor.bg:443/bg/a/view/brokeri-nalaziha-cik-142801", "text": "Брокери самопредложиха услугите си на ЦИК в опит да си осигурят посредничество в намирането на сграда на изборната администрация, където тя да се подслони, научи „Монитор“. Преди около седмица комисията е получила писмо от фирма, занимаваща се с недвижими имоти, в което тя й предлага експертна помощ. От ЦИК решили, че може да се организира среща с имотните брокери и прехвърлили отговорността за организирането й на чиновниците, които на свой ред трябвало да докладват как върви осъществяването на идеята. От комисията коментираха, че такива разговори все още не са проведени, но дадоха да се разбере, че все пак ще търсят решение на казуса с търсенето на централа, в която да се настанят, без външни консултанти. Нагласата сред членовете в комисията била проблемът да не се решава по този начин. В средата на юли сагата с търсенето на сграда за ЦИК претърпя ново развитие, след като се оказа, че държавата е предложила на комисията бившата резиденция „Банкя“ на Тодор Живков. До това се стигна след като през май дори пратиха писмо до премиера Бойко Борисов и МС с искане за съдействие. След огледа обаче стана ясно, че имотът е в много лошо състояние и е нужен основен ремонт, за да бъде ползван. След това от изборната администрация бяха на оглед в централата на КТБ, чиито няколко етажа се дават под наем от синдиците на фалиралата банка. Въпреки това втори оглед досега не е предприеман и няма решение дали държавата е склонна да плаща наем за мястото. От ЦИК трябва да освободят помещенията си в бившия Партиен дом, където след време ще се пренесат пленарните заседания на парламента. Още в края на 2017 година комисията започна огледи на сгради и помещения в тях, които им бяха посочени като вариант от МРРБ и от областната управа на София. Списъкът включваше близо 10 имота, като от ЦИК дори добавиха няколко по своя инициатива. След 6 - 7 огледа обаче се оказа, че нито една от сградите не отговаря на нужните условия за сигурност, размер и логистика.", "date": "2018.08.27", "title": "Брокери налазиха ЦИК"}
{"url": "https://www.monitor.bg:443/bg/a/view/prevryshtat-ruskite-vojnici-v-terminatori-142748", "text": "Руските войници в близко бъдеще ще се превърнат в истински терминатори, обладаващи свръх възможности и издръжливост, информират  местните агенции. Учените вече са тестирали супер съвременен екзоскелет, който ще позволи на военните да стрелят с една ръка и далеч по-ефективно да изпълняват бойните си задачи, похвали се главният конструктор на института за точно машиностроене Олег Фаустов, цитиран от ТАСС. Авторите на новата екипировка допълниха, че благодарение на  екзоскелета бойците ще носят повече бойно снаряжение и оръжие, а също така ще им помогне да се движат по-бързо. Главният конструктор обясни, че на този етап основната пречка пред създателите на високотехнологичната екипировка е отсъствието на акумулатор, притежаващ определени характеристики. Фаустов обаче посочи, че учените вече работят върху разработката му. Екзоскелетът е конструиран от шарнирно-лостови елементи, които повтарят ставите на човешкия скелет, тежи около 8 кг и позволява на войника да носи багаж до 50 кг. Експерименталният екземпляр беше представен в рамките на форума „Армия-2018“, който се провежда край Москва. Очаква се към 2025 г. новото устройство да стане част от екипировката на войниците трето поколение „Ратник-3“, обяви председателят на военно-научния комитет на Съхопътните войски Александър Романюта. Индустриалният директор на клъстера „Ростех“ Сергей Абрамов заяви, че прототипът на екзоскелета вече е изпитан в реални бойни действия, като в момента конструкторите работят върху усъвършенстването му. По време на форума „Армия-2018“ бяха презентирани и характеристиките на зенитно управляемата ракета с дълъг обхват 40Н6, предназначена за комплексите С-400 и С-500. Максималната височина на поражение на целите се равнява на 30 км, а а максималната далечина – на 380 км. Ракетата, чиято стартова маса е 1893 кг, лети със средна скорост от 1190 метра в секунда, пише Лента.ру.", "date": "2018.08.27", "title": "Превръщат руските войници в терминатори "}
{"url": "https://www.monitor.bg:443/bg/a/view/skandalno-mo-remontira-i-starite-ruski-tankove-142815", "text": "Министерство на отбраната ще ремонтира 13 стари руски танка Т-72 и 60 мерника за тях, става ясно от вече пуснатата скандална обществена поръчка. Новият шок идва непосредствено след решението за удължаване живота на 14 щурмови самолета Су-25, Изпълнението на поръчката, която трябва да се реализира в следващите 4 години, ще струва на бюджета ни близо 9,8 млн. лв. с ДДС. Планирано е ремонтът на танковете да глътне 8 млн. лв. или над 615 хил. лв. за машина. Мерниците пък ще бъдат ремонтирани в продължение на 5 години - по 12 на година срещу .360 000 лева. Само преди дни Военното министерство пусна друга скандална обществена поръчка, с което на вятъра ще отидат близо 100 млн. лв. от хазната ни за ремонт на руските щурмовици СУ-25, базирани в авиобаза Безмер. За никого не е тайна, че разработката на този модел аероплани датира от края на 60-те години на миналия век и въпросните машини не отговарят по никакъв начин на натовските стандарти. Експерти казаха, че авиониката и мерниците им изобщо не са подменяни, само се заменят възли и агрегати в двигателите на самолетите. Така вместо в синхрон със съседните ни държави като Гърция и Турция, които отдавна разполагат с американски изтребители F-16, с каквито до края на годината ще се оборудват и румънските ВВС, МО цели да налее по всяка вероятност в ембаргова Русия огромна сума за поддръжката на никому непотребна, овехтяла военна техника. Ще припомним, че производството на танка Т-72 започва в далечната 1971 г. и е редно да се закупят нови съвместими с НАТО бронирани машини за пехотата, вместо да се изливат за поддържане на изкуственото дишане на старата руска бойна техника. Заради липсата на нови изтребители, съвместими със системите за отбрана на НАТО, за 14 години членство в Алианса включваща установяване на превъзходство във въздушно пространство. Изтребителите Ф-16 и по модерните Ф-18 отговорят на трите критерия на НАТО – могат да водят въздушен бой, да атакуват сили на пехотата и бронетанкови колони и да извършват “Еър полисинг“ - съвместна охрана на въздушното пространство на Алианса. Скандалната новина за поредния ремонт идва на фона на съобщенията на Британските кралски ВВС, че в неделя вечер са гонили руски самолети над Черно море, които са навлезли във въздушното пространство на Румъния. Изтребителите на Нейно Величество изпълняват ролята на въздушна полиция и са базирани в румънска база \"Михаил Когълничану\" край Констанца. От Атлантическия съвет на България припомниха, че това е трета поредна подобна поръчка от началото на годината. В резултат заедно с ремонта на МиГ-29 за 97,5 млн. лв. и на хеликоптерите Ми-17 и Ми-24 за над 37 млн. лв. общата стойност само в рамките на една година вече ще надмине 230 млн. лв. \"И това вече почти 30 години, откакто СССР престана да съществува, и почти 15 години, откакто България е в НАТО“, посочват от Съвета.", "date": "2018.08.27", "title": "Скандално! МО ремонтира и старите руски танкове"}
{"url": "https://www.monitor.bg:443/bg/a/view/chetirima-ot-ranenite-po-pytja-svoge-mezdra-vse-oshte-sa-v-tejko-systojanie-142814", "text": "Четирима от пострадалите при катастрофата по пътя Своге-Мездра все още са в тежко състояние и с опасност за живота. Лекари от 4 столични болници продължават да се борят за живота на пострадалите при катастрофата край Своге, съобщи БНТ.  Състоянието на три от настанените в Пирогов шест жени се подобрява. Те са контактни и ще бъдат изведени от реанимация. \"Останалите 3 пациентки остават засега в тежко общо състояние. Те са на командно дишане. Поради тежките им гръдни травми за съжаление все още не може да се даде прогноза\", заяви проф. Асен Балтов - директор на УМБАЛСМ \"Пирогов\":  Без опасност за живота са мъж и жена, които се лекуват във Военномедицинска академия. Състоянието на мъжа е по-тежко и му предстоят множество операции. \"Жената, ако продължи по същия начин, възстновяването й може до края на седмицата да бъде изписана. За мъжа не мога да дам прогноза\", бригаден генерал проф. Венцислав Мутафчийски - началник на ВМА. В реанимацията на болница \"Света Анна\" са 6-ма души, пострадали от катастрофата край Своге. Всички са стабилизирани, но 52-годишна жена все още е с опасност за живота. Шофьорът на автобуса, който е в ИСУЛ е в стабилно състояние. Първоначално известните 16 жертви на тежката катастрофа са се увеличили с още една, уточниха от държавното обвинение. Жена с инициали С.К. е починала при транспортирането й към лечебните заведения след инцидента. Тя е закарана директно в Катедрата по Съдебна медицина в София. Разпозната е от близките си в неделя вечерта, съобщава Нова телевизия. Движението по пътя II-16 Своге - София бе временно ограничено днес след обяд, заради изтегляне на автобуса и оглед. Това съобщиха от пресцентъра на АПИ. Движението беше временно ограничено в двете посоки поради извършване на оглед от прокуратурата на мястото на тежкото пътнотранспортно произшествие от събота и изтегляне на катастрофиралия автобус.", "date": "2018.08.27", "title": "Четирима от ранените по пътя Своге-Мездра все още са в тежко състояние"}
{"url": "https://www.monitor.bg:443/bg/a/view/firma-izsmukala-5-mln-leva-za-rila-posjaga-i-kym-pticite-142810", "text": "Фирма, в която са потънали над 5 млн. лева за изработването на така и неприет актуализиран план за управление на Рила, напира към нова поръчка. Този път за 17 млн. лева. Става въпрос за конкурс, обявен от изпълнителна агенция „Околна среда“ и финансиран по еврофондовете, за пълен анализ и проучване на видовете и типове птици и местообитания в страната. Предвидената парична сума по него е 14,1 млн. лева без ДДС или 16,9 млн. лева с данъка добавена стойност. Самата процедура пък е изключително важна, защото от нея зависи дали птиците у нас и местообитанията на животни като цяло отново ще станат заложник на политически спорове и рекет, в какъвто реално ги превръщат псевдоеколозите всеки път когато започне дискусия по „неодобрен“ от тях проект или най-сетне данните ще са обективни и реални. Дейностите са разделени в три направления, като заявилите дотук желание три сдружения и една фирма, гръцка собственост, да се състезават по тях обаче става ясно от протокол от заседание на комисията, натоварена с реализирането на процедурата, с който Агенция „Монитор“ разполага. Именно затова от комисията пратили писма до всички участници с изискване да предоставят липсващата документация. Трима от кандидатите за изпълнители са сдружения, като в едно от тях съакционер е Федералната агенция по околна среда на Австрия. Тя обаче има миноритарен дял в консорциума, мажоритарен собственик в който е бизнесдама на име Вержиния Димитрова през фирмата „Дикон груп“. Спорният момент е, че същата фирма и същата бизнесдама са мажоритарен собственик и на едно от другите сдружения, участващи в конкурса, но по друго направление и с друг акционер. Често срещан прийом при търговете, макар и със спорна цел. Това обаче бледнее на фона на историята на третото сдружение – ЕНВИМОН. Основен играч в него фирма „Протфолио проджект мениджмънт“, позната в екосектора само с един друг проект, но със спорна ефективност – изработването на актуализиран план за управление на Рила. Проектът приключи с проект за план, който обаче така и не се превърна в ефективен, както става ясно и от страницата на МОСВ. Там, в графата за природни паркове, фигурира само предният, който е от далечната 2001 г. Това, че документът, изработен от „Портфолио“ не е бил приет, не означава, че парите, заделени за него, не са били изплатени. Бърза справка в Агенцията по обществените поръчки показва, че авторите на така и несбъднатия актуализиран план са прибрали 5,1 млн. лева с ДДС през 2015 г. Въпросната поръчка бе изпълнявана от консорциум „Рила консултанти“, в който „Портфолио“ разчиташе най-вече на силите на Института по биоразнообразие към БАН. Част от консорциума бяха и две фирми на един и същи човек – Захари Донев. Сътрудничеството с БАН и Донев обаче явно не се е харесало на „Портфолио“, защото този път се явява в компания с други три дружества, едното от които също българско, а другите две – гръцки. За самото проучване пък няма да разчита на български учени – според слуховете в средите на еколозите заради неразчистени финансови взаимоотношения, а на сръбски. Доколко изобщо сръбски учени могат да имат каквито и да било данни за българските птици и местообитания обаче е риторичен въпрос с твърде ясен отговор. На пръстите на ръцете се броят глобите, налагани за нарушения в Рила. За осемте месеца на годината са съставени само 3 акта за изхвърляне на боклуци на територията на Рилските езера и 8 за навлизане на джипове. На този фон е направо впечатляваща бързината, с която от парка обявиха, че ще наложат глоби за опита за рекорд на „Гинес“ с най-дългото хоро у нас. Снимките, показващи как участниците в хорото навлизат в едно от езерата явно се оказа по-въздействащи за ръководството на националния парк, отговарящ за чистотата в района от тези на боклуци, нахвърляни в района, защото чиновниците веднага реагираха и обявиха, че се наложат санкции. Бързина, която не се наблюдаваше, когато Агенция Монитор публикува снимки на боклуците, превзели Рила. Общо 58 пък са нарушенията, установени през изминалата 2017 г. Най-много са били именно за преминаване на коли около Рилските езера. Установени били и нерегламентирана паша без пастир, бракониерство, незаконен риболов, както и извършване на ремонтни дейности без разрешение. На каква стойност са наложените глоби засега не се знае.", "date": "2018.08.27", "title": "Фирма, изсмукала 5 млн. лева за Рила, посяга и към птиците"}
{"url": "https://www.monitor.bg:443/bg/a/view/bg-madof-mamel-s-falshivi-investitori-142811", "text": "Освен че доведе сръбската фабрика за стъкло на ръба на фалита, Цветан Василев формира група в Сърбия и България, чрез която да прави фиктивни инвестиции. Това твърди сръбския вестник „Блиц“ в поредната си публикация от серията разкрития посветена на далаверите на БГ Мадоф в западната ни съседка. Медията твърди, че чрез фиктивни заеми Василев и аверите му са прали пари, а инвестиции така и не са направени. Целта била да се измъкнат пари и оборудване от фабриката. Последната от поредицата криминални маневри е обявяването на Емилиян Гебрев за инвеститор, който ще покрие всички дългове на фабриката. Както е известно, откакто през 2007 г. Василев стана собственик, дълговете на някогашния гигант се увеличиха 70 пъти. Василев, както и много пъти досега, беше хванат в лъжа. Изобличи го именно неговият партньор Гебрев и то в документ, който редакцията на „Блиц“ притежава. „Изобщо не съм имал интерес към фабриката. Също така никога не съм имал и продължавам да нямам връзки с Василев“, написал Гебрев. Така Василев беше разкрит именно от доверените си хора Гебрев и Драголюб Симонович, който вече говори пред „Блиц“ за машинациите на Василев, но също така даде показания и в полицията в Сомбор. Разкритията на „Блиц“ потвърждават, че в Сърбия Василев е прал пари чрез фиктивни заеми и не е имал никакво намерение да инвестира, а единствената му цел е била да извлече пари и оборудване от фабриката, а също така да унищожи фабриката и да изпере пари на своята Корпоративна търговска банка. С унищожаването той целял да освободи място на пазара на фабрика да за стъкло от Хърватия, която е единственият реален конкурент.", "date": "2018.08.27", "title": "Цветан Василев мамел с фалшиви инвеститори"}
{"url": "https://www.monitor.bg:443/bg/a/view/sledovateli-proveriha-ofisite-na-trejs-grup-hold-ad-142809", "text": "Следователи от Национална следствена служба днес извършиха проверка в централния офис на „Трейс Груп Холд“ АД,  във връзка с изнесените вчера данни от Главния прокурор, касаещи разследването на състоянието на Път II-16 Елисейна - Своге. Това съобщиха от фирмата. В отсечката ремонтирана от холдинга в събота стана автобусна катастрофа със 17 загинали.  Представители на холдинга оказаха пълно съдействие на следователите, във връзка с набавяне на цялата необходима документация, касаеща проектирането, възлагането, изпълнението и приемането на обекта: „Проект Транзитни пътища V, ЛОТ 17, II-16 Мездра-Елисейна-Нови Искър“. „Трейс Груп Холд“ АД изразява готовност за цялостно съдействие на разследването,пише в публикуваното от тях съобщение.", "date": "2018.08.27", "title": "Следователи провериха офисите на „Трейс Груп Холд“ АД"}
{"url": "https://www.monitor.bg:443/bg/a/view/zakriha-245-paralelki-sled-7-i-klas-142813", "text": "245 паралелки за осмокласници в страната са закрити след третото класиране заради липса на кандидати. От тях 190 са професионални, а останалите 55 – профилирани. Същевременно преди старта на учебната година се търсят ученици, които да запълнят още 8378 свободни места в училищата в страната. Повече от 2/3 от тях – 5826, са за осмокласници в професионални гимназии, а останалите 2552 - в профилирани. Това сочат данните за свободните места и закритите паралелки към 20 август, публикувани от Синдикат „Образоване“. Най-много закрити паралелки има в София-град – 31, от които 16 са професионални, 15 профилирани. Сред тях има такива с профил „каменоделство“, „производствено-кулинарни дейности и напитки“, „предприемачески“, „компютърна техника и технологии, „софтуерни и хардуерни науки“ „подемно-транспортна техника, монтирана на пътни превозни средства“, „природни науки“, „чужди езици“. В столицата 967 са свободните места в гимназиите след приключването на третото класиране от приема след 7-и клас в началото на август. Към част от тях вече са насочени 39-те ученици, които са били приети в паралелки, които попадат в списъка на закритите. На второ място по брой нереализирани паралелки се нарежда Пазарджик, където са закрити 18 професионални и 4 профилирани. Там обаче продължават да търсят ученици за 520 свободни места, като срокът за записване е удължен до 10 септември, коментира за „Монитор“ ст. експертът в местното регионално управление на образованието Александра Полищук. Те могат да кандидатстват в гимназии за предприемачи, природни и хуманитарни науки, техник-лесовъд. Там се търсят още фризьори, кулинари, електромонтьори, биотехнолог.", "date": "2018.08.27", "title": "Закриха 245 паралелки след 7-и клас"}
{"url": "https://www.monitor.bg:443/bg/a/view/otide-si-nijl-sajmyn-naj-postavjanijat-avtor-sled-shekspir-142799", "text": "На 91 години от усложнения след бронхопневмония в неделя почина американският драматург Нийл Саймън – ненадминат майстор на бродуейската театрална комедия и един от най-поставяните на сцена автори в света. Той е издъхнал в Презвитерианската болница в Ню Йорк – града, в който бе роден на 4 юли 1927 г. Много от неговите известни заглавия, създадени за театъра, се превръщат в успешни филми, като често самият той прави адаптациите за екран: „Боси в парка“ с Робърт Редфорд и Джейн Фонда, „Сладката Чарити“ с Шърли Маклейн, „Слънчевите момчета“ с Уолтър Матау, „Глава втора“ с Джеймс Каан и още много други. Саймън бе любимец и на българските театрални режисьори: повечето от творбите му са реализирани у нас, а само в момента на столична сцена се играят няколко – „Манхатън, второ авеню“ с Емануела Шкодрева и Георги Кадурин в Народния, „Като трохи на прозореца“ със Станка Калчева и Рая Пеева в Младежкия, „Странната двойка“ с младия мъжки състав на Сатирата. Преди години в МГТ „Зад Канала“ се игра женският вариант на последната пиеса с Илка Зафирова и Анета Сотирова, а сега там е хит „Апартаментът“ по филма на Били Уайлдър, от който пък драматургът се е вдъхновил за своята пиеса „Обещания, обещания“... В своята дълга кариера Саймън има 4 номинации за награда „Оскар“, 2 номинации и един спечелен „Златен глобус“, 4 награди „Тони“, 2 „Еми“ и „Пулицър“ за драматургия от 1991 г. Пословичен с вълнуващите си сюжети от живота на обикновените американци, брилянтни диалози и обезоръжаващо чувство за хумор, седмичникът „Тайм“ определя драматурга като „светия покровител на смеха“, а много критици го смятат за най-популярния комедиограф след...Шекспир. Много от неговите произведения са станали абсолютна класика в театъра на ХХ век. Син на пътуващ търговец от еврейско семейство, Нийл Саймън израства в Ню Йорк в годините на Голямата депресия. След Втората световна война започва да пише първите си скечове за радиото и зараждащата се телевизия. Успехът го намира в театъра в началото на 60-те, а първият филм, базиран на негова пиеса, е заснет през 1963 г. Саймън се е женил пет пъти, два от които – за една и съща жена. Първата му съпруга Джоан Бейм – балерина, която му ражда 2 дъщери, умира от рак през 1973 г. след 2 десетилетия брак с драматурга. През 1977 г. той пише „Глава втора“ - историята на един вдовец, който започва нов живот. По това време се венчава за актрисата Марша Мейсън, с която се развежда през 1982 г. Следват два брака идва развода с актрисата Даян Ландър (1987-1988 и 1990-1998). На следващата година, вече на 72, Нийл Саймън се жени за друга актриса, Илейн Джойс, която остава с него до смъртта му.", "date": "2018.08.27", "title": "Отиде си Нийл Саймън, най-поставяният автор след Шекспир"}
{"url": "https://www.monitor.bg:443/bg/a/view/tejko-nakazanie-za-levski-ot-uefa-142798", "text": "Дисциплинарната комисия на УЕФА наказа тежко „Левски“ с 40 000 евро и два мача пред празни трибуни. В следващите две домакинства на “сините” от евротурнирите българският гранд ще играе пред закрити врата. Причината за тежката санкция от ръководния орган на европейския футбол са ексцесиите след мача на „Левски“ с „Вадуц“. УЕФА санкционира поведението на феновете на “сините” срещу тима от Лихтенщайн, заради хвърлени предмети на терена, счупени седалки и нахлуване на привърженици от сектор \"Б\" в сектор \"В\". В първата среща между двата тима пък делегатът на двубоя заплаши, че мачът ще бъде прекратен заради расистки скандирания от страна на \"сините\" фенове. Миналата година, след мачовете с „Марибор“, „Левски“ беше наказан да играе при затворен сектор “Б” срещу „Сутиеска“ и празен стадион срещу „Хайдук“.", "date": "2018.08.27", "title": "Тежко наказание за „Левски“ от УЕФА"}
{"url": "https://www.monitor.bg:443/bg/a/view/kartinite-na-nikola-manev-trjabva-da-ostanat-za-bylgarite-142797", "text": "„Галериите на Никола Манев трябва да останат за българите. Бих искал творчеството му да присъства и в столицата на България“. Това заявява в интервю за БТА Александър Манев – син на големия художник Никола Манев, който почина в събота в Париж. Александър Манев подчертава, че ще продължи делото на баща си, ще се грижи за галериите и картините му, които ще донесе от ателието му в Париж: „Продължавам с изложбите, както той би желал. Искам колкото се може повече хора да видят картините му, които носят радост и позитивна енергия. Картините му са пълни с цветове, светове и светлина. И тази светлина трябва да продължава да озарява света“. Манев-младши казва, че би искал творчеството на Никола Манев да присъства и да има свое място и в столицата на България. „Желанието ни е той да бъде погребан в двора на галерията „Никола Манев“, която той създаде в Чирпан. Не знам обаче дали ще получим разрешение за това. Ние искаме той да е близо до картините си, в тази невероятна творческа атмосфера. Когато хората идват да разглеждат творбите му, да могат да сложат едно цвете на гроба му“, отбелязва Александър Манев. Синът на изтъкнатия художник разказва, че за Никола Манев България е била всичко – спомените от детството му и мястото на целия му род. „Земята на Чирпан наистина го привличаше с нещо. Имаше някаква необяснима магия в думите му, когато говореше за чирпанската земя, за баирите там, които рисуваше. Това го преследваше до последно. Където и да се намираше, той винаги говореше за Чирпан и за детството си там“, споделя синът на твореца. „Земята на Чирпан бе истински свята за Никола Манев – той боготвореше това място. И би искал последната му спирка да е там“, допълва Александър Манев. Именитият му баща е роден в Пазарджик, но корените на рода му са в Чирпан и той смята града за свое второ родно място. Големият художник често повтарял „Аз не съм фалшив французин. Париж ме направи истински българин“. Манев-младши е категоричен, че родителят му ще остане българин за поколенията, за нашата и световната история на изкуството. „Душата, позитивизмът и светлата енергия са трайно запечатани в картините на Никола Манев, който има творби в над 40 страни по света. Той ще живее чрез картините си. Искаше да остави много картини и наистина остави страшно много. Той беше като лъч светлина, проникващ между облаците и винаги успяващ да свети и да озари земята. И картините му бяха такива – пълни със светлина и позитивизъм“, обобщава Александър Манев. Той описва баща си като най-щастливия човек на земята, винаги бодър, с висок мажорен тембър на гласа, смеещ се до последно – въпреки тежкото заболяване. „Основната мисъл в живота му беше да споделя щастието и радостта си с хората около него. Вместо да сме тъжни, да се оплакваме и непрекъснато да хленчим, той бе пример за уникалния позитивизъм. Той бе на мнение, че ако нещо лошо или трагично се случва, ако човек има проблем, какъв е смисълът непрекъснато да го обсъждаме и да се задълбочаваме в него?! Така сами потъваме в черното и хлъзгаво блато, наречено негативизъм, от което няма излизане. Така че той винаги беше обърнат в обратната посока, тази на щастието и радостта, на усмивката, вицовете, шегите и доброто настроение. Това го спасяваше през последните години и не просто го задържа жив, но го задържа творящ с четка в ръка, независимо от болестта“, заключава синът.  ", "date": "2018.08.27", "title": "Картините на Никола Манев трябва да останат за българите"}
{"url": "https://www.monitor.bg:443/bg/a/view/energijnata-borsa-zatvori-pri-sredna-cena-92-53-lv-m-vtch-142796", "text": "При средна цена 92.53 лева за мегаватчас бе търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /28 август/. Средната цена на пиковата енергия /9.00-20.00 ч./ e 115.97 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 69.10 лв. за мегаватчас. Най-ниската цена в рамките на днешната сесия, при утрешен ден на доставка, е 44.06 лв. за мегаватчас, достигната за 4.00 ч., а най-високата е 156.51 лв. за мегаватчас - за 15.00 часа. Данните от БНЕБ показват, че са продадени общо 18 114.30 мегаватчаса електроенергия. Енергийната борса вчера затвори при средна цена 74.10 лв. за мегаватчас. В сегмента \"пазар в рамките на деня\" за днес, 27 август, БНЕБ отчита до момента общ търгуван обем от 508.40 МВтч.", "date": "2018.08.27", "title": "Енергийната борса затвори при средна цена 92.53 лв./МВтч"}
{"url": "https://www.monitor.bg:443/bg/a/view/muzikanti-prevzemat-peroto-142800", "text": "Най-добрите ни джаз музиканти ще представят авторска музика и джаз интерпретации в литературен клуб „Перото” в НДК. Първият джаз концерт утре вечер, 28 август, от 20 ч. е на квартета на Ангел Заберски със забележителния тромпетист Михаил Йосифов, контрабасиста Борис Таслев и барабаниста Борислав Петров. На 30 август гостува популярното трио на пианиста и композитор Живко Петров с басиста Веселин Веселинов-Еко и барабаниста Димитър Семов. На 6 септември ще свирят наследниците на фамилия Владигерови – братята Александър и Константин Владигерови, със специалното участие на перкусиониста Стоян Янкулов-Стунджи. Цената на билета е 12 лв.  ", "date": "2018.08.27", "title": "Музиканти превземат „Перото“"}
{"url": "https://www.monitor.bg:443/bg/a/view/tyrgovskijat-registyr-zaraboti-napylno-142794", "text": "Работата на Търговския регистър и регистър на юридическите лица с нестопанска цел бе възстановена напълно в 15,51 ч., малко преди обявения от Агенцията по вписванията начален час 16 часа. Всички свързани с регистъра услуги вече са възможни на място в Агенция по вписванията и нейните регионални структури. Всички функционалности на регистъра, възможни чрез достъп до интернет, също са възстановени. Регистърът спря да работи на 10 август т.г. Министърът на правосъдието незабавно сезира прокуратурата, ДАНС и МВР. Агенцията по вписванията съобщи, че е приложен авариен План за действие за възстановяване на пълната функционаллност на регистъра. За отстраняването на проблема незабавно бяха ангажирани и работеха денонощно екипи на всички поддържащи фирми, IT експерти от Агенцията по вписванията, както и от други държавни ведомства. Причините за срива са изцяло технически и не става въпрос за злонамерена външна намеса, увериха от Агенцията. Сривът е станал, след като 4 дискови устройства са дефектирали, но изгубена информация няма. На 17 август изпълнителният директор на Агенцията по вписванията подаде оставка и тя бе приета от правосъдния министър Цецка Цачева. По-рано същия ден Цачева се срещна с премиера Бойко Борисов. По-късно на поста беше назначена Габриела Козарева, която оглавяваше Изпълнителната агенция за насърчаване на малките и средните предприятия.", "date": "2018.08.27", "title": " Търговският регистър заработи напълно"}
{"url": "https://www.monitor.bg:443/bg/a/view/podrivna-igra-v-galerija-struktura-142808", "text": "„Подривна игра: художниците срещу механизмите за социален контрол“ е международна изложба, с която столичната галерия „Структура“ на ул. „Кузман Шапкарев“ 9 открива новия арт сезон. Тя ще може да се види от 19 ч. на 5 септември до 13 октомври. Артистите в нея са Даниела Костова, Дейвид Пейдж, Луана Перили, Сонгюл Бойраз, Хлои Ирла, Рейчъл Пичей и Пол Мосиг, а куратор е Изабел Галиера. Изложбата е фокусирана върху темата за играта като критическа концепция и средство за изразяване. Тя се занимава с обектите и местата за игра като поле, пропито с противоречиви очаквания и създадено за и с човешкото тяло. Обикновено асоциираме играта със свобода и творчество, но тя често включва социални норми, дълбоко вградени в институционалните структури. Показвайки и пресъздавайки такива различни места, художниците в изложбата предизвикват липсата на прозрачност на подобни норми, които определят начините на движение и поведение на Вместо да предлага място за интерактивни срещи и участия, експозицията разглежда играта, предметите за игра и площадките за игра в обществените и институционалните пространства като мощни подривни обекти. Седемте международни автори в изложбата размишляват върху подривния потенциал на играта, за да покажат и да се противопоставят на различните контролиращи механизми, които управляват човешките тела в общественото пространство. Изложбата включва мултимедийни инсталации, триизмерни предмети, подобни на играчки, видеа, фотографии... Фотографската серия на Сонгюл Бойраз например е запечатала импровизираните площадки за игра и условията на живот на сирийските бежанци в Турция.", "date": "2018.08.27", "title": "„Подривна игра“ в галерия „Структура“"}
{"url": "https://www.monitor.bg:443/bg/a/view/bylgarski-djem-seshyn-pecheli-na-kinofest-v-hyrvatska-142802", "text": "Българската документална лента „Джем сешън“ (Jam Session), продуцирана от „Прожектор“ и реализирана със съдействието на програма „Култура“ на Столична община, спечели наградата за най-добър документален филм на Международния кинофестивал във Вуковар, Хърватска. Главен герой на творбата е Николай Иванов от група „ОМ“ – музикант, композитор, художник и реставратор. Сценарист на филма е Мария Ландова, режисьор – Борислав Колев, оператор – Пламен Герасимов, монтажист – Мирослав Гайдошик, а звукорежисьор – Александър Симеонов.", "date": "2018.08.27", "title": "Български „Джем сешън“ печели на кинофест в Хърватска"}
{"url": "https://www.monitor.bg:443/bg/a/view/spornijat-shtit-halo-spasil-liokler-na-pistata-spa-142805", "text": "Дълго време оспорваният предпазен щит Halo на болидите пред главата на пилота е спасил Шарл Льоклер при кошмарната катастрофа в началото на състезанието от Формула 1 за Гран при на Белгия. Специалистите са категорични, че без него състезателят на \"Заубер\" от Монте Карло е щял да получи непредвидими контузии, а може би е щял да загуби и живота си. След старта Нико Хюлкенберг не успя да спре навреме своето \"Рено\", подгреба колата \"Макларън\" на Фернандо Алонсо и я хвърли във въздуха над тази на Льоклер. След удара отгоре тя се приземи встрани и тримата отпаднаха. По \"ореола\" след инцидента се виждат явни следи от сблъсъка с колелото на хвърчащия \"Макларън\". Защитната система Halo беше обсъждана дълго през 2017 г. и беше приета с доста противоречия. Наложи се предложението на \"Ферари\", при което няма цяла плака пред пилота, каквато беше идеята на \"Ред Бул\". Сега категорично отпадат всякакви съмнения, че съоръжението работи по предназначението си. \"Аз никога не съм бил привърженик на Halo, но сега съм принуден да призная - днес ми провървя много, защото тази система беше над главата ми, призна 20-годишният Льоклер. - Почувствах удара и когато разгледах снимките на колата, те се оказаха много впечатляващи. Извадих луд късмет!\" Състезателният директор на ФИА Чарли Уайтинг също оцени високо ролята на \"ореола\". \"Не е нужно човек да има ярко въображение, за да си представи какво би станало, ако нямаше Halo, каза той. - Можеше да се получи контакт между колелото и шлема на пилота. Но по-нататъшни разсъждения до какво би довело това според мен са вече спекулативни.\" Високо оцени ефективността на системата и Пади Лоу, шеф на техническия отдел на \"Уилямс\", който също участва в разработката на съоръжението. \"Много се радвам да видя, че нашата съвместна компания по внедряването на Halo даде убедителен резултат, коментира той. - Поздравявам всички, които поддържаха тази инициатива и изпълниха сложната задача\". Всъщност първоначалните аргументи бяха, че Halo ще пази главите на пилотите от хвърчащи парчета карбон и части от разбити болиди. Тя обаче надхвърли очакванията с последната си роля - да отклони цял болид от полета му към пилотска глава. Комисарите на състезанието признаха Нико Хюлкенберг за безспорен виновник за катастрофата и го наказаха с 10 места назад в стартовата решетка за следващия старт - за Гран при на Италия на пистата \"Монца\". Той отнесе и 3 наказателни точки към своя суперлиценз.", "date": "2018.08.27", "title": "Спорният щит Halo спасил Льоклер на пистата \"Спа\""}
{"url": "https://www.monitor.bg:443/bg/a/view/vrychiha-klucha-na-zlin-na-katja-stratieva-142806", "text": "Най-известната българска жена автомобилен пилот Екатерина Стратиева беше удостоена с особена награда при 10-ото си участие на рали \"Барум\" в Чехия. На финала на 48-ото издание на състезанието кметът на Злин Мирослав Адамек й връчи символичния ключ на града като признание за цялостния й принос към ралито. \"След 10-годишно преследване на мечтата, с много борбеност, лишения, постоянство, дойде мигът, в който това стана реалност!, написа европейската шампионка от миналите години. - На финала на 48-мото Рали Барум получих признанието на организаторите и община Злин. Кметът на града г-н Мирослав Адамек ми връчи „ключа на града“, считан за символ на почетен гражданин! Не знам как да опиша усещането, защото за мен това е огромно признание за цялото усилие и всичко свършено назад през годините, написа европейската шампионка за жени от миналите години. - За цялата ми кариера това отличие се нарежда на челна позиция редом до това от 2012 – трофей за млади надеждни пилоти в памет на Ричард Бърнс!\" Стратиева завърши на трето място при жените на \"Барум\" с новия автомобил \"Хюндай i20\" купе, предоставен й от \"Моторспорт Академия\". Тя сподели, че е приятно изненадана от колата и се е чувствала по-силна в късите технични етапи. Целта й обаче е била да стигне до финала, затова е пазела силите си в дългите отсечки, за да успее да издържи докрай. И е успяла.", "date": "2018.08.27", "title": "Връчиха ключа на Злин на Катя Стратиева"}
{"url": "https://www.monitor.bg:443/bg/a/view/vojna-po-pytishtata-dokoga-142786", "text": "Знаете ли, страшно е! Почти няма ден, в който да не пишем за катастрофи. Вземала съм десетки интервюта по темата. И след поредната трагедия винаги питаме кой е виновен за случилото се. После всичко се забравя. Както се казва, всяко чудо за три дни. Знаете ли колко е страшно обаче да загинат хора, с които си живял врата до врата и са ти близки? Говорил си с тях само преди дни. Разминаваш се с тях по улиците, поздравяваш се. Изпитах го на гърба си. Знаете ли какво е във „Фейсбук“ твои приятели да търсят информация за близките си и след това един по един да си слагат траурни снимки? Да трепериш от страх, че жертвите може да са още и още. А твои близки хора да загубят най-скъпото си - майка си и детето си. Само за ден. Виждаш как в църквата местните се разпитват и плачат неудържимо, защото са изгубили приятели. Хора, отишли да се забавляват. Пътували с автобуса неведнъж. И със същия шофьор. Но както се казва, най-лошото веднъж става. И няма връщане назад. Остава само мъката. За семействата на загиналите - за цял живот. Всичко друго сигурно ще е както обикновено - за три дни. После всичко си продължава по старому. Сега отново се питаме кой е виновен за огромната трагедия - шофьорът, лошият път или дъжда. Питаме се и дали можеше тези хора да останат живи, ако бяха с колани. Все въпроси с неизвестни. Някои казват, че катастрофата била предизвестена. Многократно били подавани сигнали за настилката. В същото време шофьорът е карал с по-висока от допустимата скорост. Тепърва всичко ще се изяснява. Дано най-сетне тази трагедия наистина ни е обеца на ухото. Червена лампичка, която да ни светне, че все пак има правила. Че не бива да минаваме между вратичките. Трябва да знаем, че не може да шофираме без преглед, без да уведомиш, че ще има случаен превоз, както и че не може при десетки подавани сигнали и инциденти на мястото на трагедията никой да не провери качеството на настилката. Не може да пренебрегваме детайлите, защото и най-малкото камъче преобръща каруцата. Става дума за човешки животи. Това не е просто поредната трагедия. Тя има имена. Сега отчетохме поредния Ден на национален траур. Не знам кой поред. Но той едва ли ще замаже случилото се. И не бива. Поне този път. Заради жертвите и тяхната памет. Заради близките, които искат да има възмездие. Не може просто така да умират хора. Не може сами да се избиваме. Война по пътищата - докога? Това е лудост! Нека най-сетне отзвукът от случилото се не е само за три дни. А сега не ни остава нищо друго, освен да се помолим за душите на загиналите и за ранените, за да оцелеят. Колко още жертви ще дадем?", "date": "2018.08.27", "title": "Война по пътищата - докога?"}
{"url": "https://www.monitor.bg:443/bg/a/view/razsledvat-sluchaj-s-dvama-prostreljani-v-uchilishten-dvor-142789", "text": "Полицията във Варна разследва случай с двама простреляни младежи в училищен двор и издирва стрелеца. Инцидентът е станал между 20,30 и 21 часа на 24 август, докато жертвите били в двора на училище на бул. „Владислав Варненчик“, точно срещу сградата на Районния съд и прокуратура. Засега не е установено оръжието, с което са произведени изстрелите, с които двамата са били простреляни, но се предполага, че най-вероятно е използван въздушен пистолет. Вследствие на стрелбата, 19-годишният младеж има нараняване в областта на лявото слепоочие, а 18-годишният е наранен в лявото рамо. Към 22 часа в нощта на стрелбата двамата са посетили Спешния център в МБАЛ „Света Анна“, където след преглед и получена медицинска помощ са насочени за домашно лечение, без сериозни наранявания. На мястото на произшествието е извършен полицейски оглед. По случая е образувано досъдебно производство, работата по разследването и издирването на стрелеца продължава.  ", "date": "2018.08.27", "title": "Разследват случай с двама простреляни в училищен двор"}
{"url": "https://www.monitor.bg:443/bg/a/view/bronhit-spasil-svetovrachanka-ot-zloveshtata-katastrofa-142791", "text": "„Винаги пътувам с тях, вече 30 години. Но се разболях от бронхит. На инжекции съм и затова този път не тръгнах. Боже, загубих всичките си приятелки, няма такава трагедия. Ще ходя при попа да го помоля да направи водосвет, такова чудо не се е случвало тук“, сподели Валя, която е част от певческа група „Иглика“ в Световрачене. Жената не сдържаше сълзите си. Всички загинали и ранени са й близки. Познавала и 13-годишния Жорко, който загуби живота си в зловещата катастрофа край Своге. „Такова добро дете, танцуваше много хубаво. Пълнеше ни душата. От известно време обаче, не идваше в клуба и дори го питах да не би да е обиден нещо. Каза ми: „Няма такова нещо, лельо Вале. Нали знаеш, че обичам да пътувам. Като съм свободен, пак ще започна да идвам“. Познавам и шофьора на автобуса. Много добър човек, често сме пътували с него, когато сме с малкия автобус. Не сме имали никога проблеми“, разказа още Валя. Преди време тя самата била председател на пенсионерския клуб в селото шест години. Познавала добре и сегашната уредничка Бистра. „Много добра жена, аз я предложих да я назначат. Слава богу, разбрах, че тя е добре вече и може би след ден ще я изпишат. Била е на първите седалки, близо до шофьора, затова се е спасила“, каза още жената. Друга световраченка - баба Йонка, пък сподели, че също пътувала често на екскурзии, организирани от пенсионерския клуб. Този път обаче отишла на гости на приятелка в Бургас и затова не успяла да замине. Тя е съседка и на една от жените, загинали в катастрофата край Своге, и бабата на Жорко - Дарина. „Не мога да повярвам, защо и детето?! Моля се само Симо да оцелее, ще го гледам като майка, за да има кой да се грижи за него“, каза още баба Йонка.   Десетки световраченци отидоха в храма в селото   където бе отслужен молебен за загиналите. Никой все още не може да повярва какво се е случило със съселяните им. Някои пък научаваха за смъртта на свои приятели в църквата. Разказваха си дори как групата е получила грамота, но не успели да си я вземат, защото бързали да си тръгват и да минат през манастира „Седемте престола“. „Случи се най-голямата трагедия в нашето населено място. В един ден загубиха живота си много хора. И то след поклонническо пътуване. Били са в храм божий. Познавах лично повечето от тях, бяха добри християни и често идваха тук“, каза отец Атанасий, който служи в църквата \"Св. безсребърници Козма и Дамян\" в Световрачене. В храма дойдоха да запалят свещ и приятели на Жорко. Децата не сдържаха сълзите си. На молебена в селото в деня на национален траур присъстваха и кметовете на София Йорданка Фандъкова, на район Нови Искър Даниела Райчева, както и на с. Световрачене Светла Николова. В храма дойде и лидерът на червените Корнелия Нинова. Във вторник са и първите три погребения в Световрачене, сред тях и на малкия Жорко. Кметът Светла Николова увери, че близките на загиналите ще бъдат подпомогнати финансово от общината.", "date": "2018.08.27", "title": "Бронхит спасил световраченка от зловещата катастрофа"}
{"url": "https://www.monitor.bg:443/bg/a/view/ot-dnes-290-zajci-ot-29-strani-se-obuchavat-v-amerikanskija-universitet-za-novata-uchebna-godina-142745", "text": "За 28-ми път Американският университет в Благоевград приветства над 290 студенти първокурсници от 29 държави, което е ръст от 30% в сравнение с предходната година. По традиция седмицата на ориентация започва на 28 август 2018 г. Президентът на АУБ д-р Стивън Съливан ще приветства във вторник студентите и техните родители на прием в кампус „Скаптопара“ от 18 ч.  Почти всички от новоприетите студенти ще получават стипендии или финансова подкрепа от университета, като пълните стипендианти тази година са 30 на брой. Това е в резултат на високите академични резултати, които са постигнали младите хора.  Изпъкват млади хора с доказан талант в различни области. Сред българските студенти има девойка в Топ 10 по успех на Асоциацията на Кеймбридж училищата в България за 2016 г., както и многократни призьори в конкурси по музика и литература.  Открояват се младежи с награди от конкурси по ораторско майсторство. Сред чуждестранните има медалисти от олимпиади по литература,  двукратни шампиони по баскетбол,  доброволец от Корпуса на мира, и др. По време на Седмицата на ориентация от 28 август до  4 септември 2018 г. новоприетите студенти получават шанс да се опознаят, като университетът е подготвил за тях динамична програма от събития: спортна вечер, караоке, доброволческа дейност, вечер на талантите, информационна сесия на Кариерния център и др. От над 290-те първокурсници, които пристигат в в Благоевград 39 са по програми за обмен. „Запознанството“ им включва и представяне на административните офиси на университета, библиотеката „Паница”, спортните съоръжения и компютърните зали. На свой ред колеги от по-горните курсове ще покажат на „зайците“ най-интересните места в Благоевград. По всичко личи, че Седмицата на ориентация в АУБ ще устрои среща на интересни и надарени личности за общия им път в знанието.  АУБ е основан през 1991 г. със съдействието на правителството на Република България и правителството на САЩ с цел да образова граждани, способни да посрещнат предизвикателствата на прехода в Югоизточна Европа и да изградят общества, формирани върху принципите на демокрация, частната стопанска инициатива, гражданската отговорност и толерантност към различните култури. Когато отваря врати на 30 септември 1991 г., АУБ посреща първия си випуск от 208 студенти, които в по-голямата си част са българи. Днес студентите на АУБ са космополитна общност от 1 000 млади хора, идващи от над 40 държави. Американският университет в България предлага висококачествено американско образование и се слави с успехите на своите възпитаници по цял свят. Две дипломи – от САЩ и България, интердисциплинарно обучение и разнообразие от академични програми са част от предимствата, които превръщат университета в предпочитана дестинация за талантливи студенти от цял свят. Неслучайно АУБ заема водещи позиции в рейтинговата система. При американския модел на образование студентът е в центъра –  АУБ осигурява среда за развитие, която да отговаря на  индивидуалните потребности и да подкрепя цялостното развитие.  Университетът заема водещи позиции в рейтинги по успех на възпитаниците с 99,8 % от завършилите студенти, които започват работа или продължават обучението си в магистърски или докторски програми след дипломирането. В допълнение АУБ заема водещи позиции в рейтинговата система на Министерство на образованието за седма поредна година.", "date": "2018.08.27", "title": "От днес 290 „зайци“ от 29 страни се обучават в Американския университет "}
{"url": "https://www.monitor.bg:443/bg/a/view/orlin-pavlov-se-sreshta-s-fenove-za-premierata-na-skypi-naslednici-142793", "text": "Сто двойни покани ще бъдат раздадени на феновете на „Скъпи наследници“ в навечерието на премиерата на остатъка от първия сезон на сериала. От днес ентусиазираните телемани ще могат да се включат в томболата, в рамките на която следва само да отговорят на един въпрос във Фейсбук страницата на продукцията - „Къде в България нямаш търпение да се върнеш?“ Късметлиите ще бъдат изтеглени на 10 септември, а седмица по-късно ще получат възможността да вземат свой близък и заедно да се срещнат със звездите от „Скъпи наследници“, като изгледат заедно с тях премиерния 101-и епизод. Те ще могат да чуят още хитовото парче „Още малко“ на Орлин Павлов в нов аранжимент, да разберат любопитни подробности за предстоящия му албум и национално турне, да зададат въпроси на любимците си от малкия екран, както и да си щракнат селфи с тях. В ефира на bTV сериалът се завръща на също на 17 септември, като по традиция ще бъде излъчван всеки делничен ден от 18 ч.", "date": "2018.08.27", "title": "Орлин Павлов се среща с фенове за премиерата на „Скъпи наследници“"}
{"url": "https://www.monitor.bg:443/bg/a/view/kejt-uinslet-dava-doma-si-za-snimachna-ploshtadka-142785", "text": "Кейт Унслет, която винаги е държала личния си живот далеч от светлината на прожекторите, ще отвори вратите на дома си, за да бъде заснет най-новия й филм „Blackbird“. Актрисата обитава имение за 3,25 милиона британски лири в Съсекс, Югоизточна Англия. Приближени до звездата заявиха пред вестник „Mail on Sunday“: “Кейт иска да стои близо до дома си заради семейството. Дори се шегува, че не се налага да ходи на работа, а работата ще идва при нея”. Новата лента, в която ще блесне 42-годишната Уйнслет е римейк на датска драма на име „Silent heart“, която разказва историята на семейство, което се събира около смъртното ложе на жена. Кейт, която е женена три пъти, винаги се е гордяла, че въпреки че е една от най-популярните жени в Холивуд, успява да запази личния си живот в тайна. Преди време дори заяви: „Никой не знае наистина какво се случва в живота ми. Никой не знае защо се разпадна първия ми брак. Нито вторият. Гордея се с тази тишина около мен“. Актрисата, направила една от най-забележителните си роли в „Титаник“, има три деца – Миа на 17, Джо на 14 и 4-годишния Беър. Носителката на „Оскар“ е била женена за режисьора Джим Трипълтън и Сам Мендес, а сега има брак с Нед Рокенрол, който е племенник на милиардера Сър Ричард Брансън.", "date": "2018.08.27", "title": "Кейт Уинслет дава дома си за снимачна площадка"}
{"url": "https://www.monitor.bg:443/bg/a/view/tereza-mej-na-obikolka-v-afrika-142787", "text": "Британският премиер Тереза Мей (на снимката) започва първата си обиколка в Африка, откакто зае поста. Тя ще посети последователно Южна Африка, Нигерия и Кения, като акцент в разговорите й ще бъде търговията в контекста на предстоящото излизане на Великобритания от Европейския съюз. \"Докато се готвим да напуснем ЕС, е най-правилният момент за Обединеното кралство да задълбочи и засили глобалните си партньорства\", заяви Мей.", "date": "2018.08.27", "title": "Тереза Мей на обиколка в Африка"}
{"url": "https://www.monitor.bg:443/bg/a/view/merkel-protiv-vryshtaneto-na-voennata-slujba-142788", "text": "Германсият канцлер Ангела Меркел се обяви против идеята да бъде възстановена националната военна служба в Германия, предложена от членове на нейната партия Християндемократически съюз. \"Не искам да бъде възстановена националната военна служба\", каза Меркел в интервю пред телевизия А Ер Де. Военната служба бе отменена в Германия преди седем години. Група представители на ХДС начело с генералния секретар Анегрет Крамп-Каренбауер се обяви за възстановяване на военната служба под някаква форма за навършилите пълнолетие младежи. Но несъгласните с предложението в ХДС и баварския й съюзник - Християнсоциалния съюз, изтъкват, че това ще изисква допълнителни разходи, които ще трябва да бъдат взети от бюджета за отбрана, необходим за модернизиране на армията. Министърката на отбраната Урсула фон дер Лайен, която е член на ХДС, също се обяви против предложението.", "date": "2018.08.27", "title": "Меркел против връщането на военната служба"}
{"url": "https://www.monitor.bg:443/bg/a/view/makron-sigurnostta-v-evropa-ne-trjabva-da-zavisi-ot-sa-sht-142784", "text": "Френският президент Еманюел Макрон заяви, че сигурността на европейския континент не бива да зависи от САЩ, предаде АП. От европейците зависи да гарантират сигурността на Европа и че сътрудничеството в областта на сигурността трябва да включва всички европейски държави и Русия, при условие че има напредък с Москва по въпроса с Украйна. Френският президент посочи, че иска Европейският съюз да постигне преди края на годината споразумение с Великобритания за Брекзит. Запазването на единството на блока обаче остава приоритет, подчерта той, цитиран от Ройтерс. \"Франция иска да запази силни, но не и ако цената за това бъде раздробяването на Европейския съюз\", каза Макрон в реч в Париж пред френските посланици. В своето слово той изброи дипломатическите си приоритети за следващата година. Брекзит е \"суверенен избор, който ние трябва да уважим, но той не може да бъде за сметка на целостта на Европейския съюз\", обобщи Макрон. Изказванията на Макрон е част от пътна карта на френския президент. Макрон да припомни световните си приоритети: сигурността, борбата срещу тероризма, \"световните обществени блага\" (климат, образование, помощ за развитието...) и, в по-национален план, атрактивността на Франция и на франкофонията. Привърженик на многостранния подход, Макрон припомни своите цели за ЕС: бюджет на еврозоната, Европа на отбраната, европейско облагане с данъци на големите компютърни форми и обща политика за мигрантите. Миналата година френския президент беше приветстван като спасител на ЕС. Амбициите му обаче се сблъскаха с инерцията на един съюз на страни с често разминаващи се интереси. Тези големи проекти се сблъскват с популистки и националистки правителства от Източна Европа до Италия, с отказа на богатите северни държави да плащат за останалите, с данъчната конкуренция между 28-те страни членки и с опасенията от приток на мигранти, без да забравяме трудните преговори за Брекзита. Дори германската канцлерка Ангела Меркел, която е традиционна съюзничка, беше отслабена от сполетелите я на изборите несполуки. Макрон започва мини обиколка в Европа, за да търси съюзници. Утре той отлита за три дни в Дания и Финландия. За една година той е посетил повече от половината от европейските си колеги. Същевременно германският външен министър Хайко Маас говори в същата посока – той заяви, че Берлин трябва да предефинира външната си политика спрямо САЩ, чиито нови насоки ще бъдат представени през следващата седмица, съобщават германските медии. Крайно време е по трезв, критичен и дори самокритичен начин\", подчерта министърът. Той добави, че за да има силен Европейски съюз, неговите страни членки, и особено Германия, трябва да използват подхода на \"противотежест\" към Вашингтон, за да имат балансирани отношения. \"Основната цел на нашата външна политика е следователно изграждането на суверенна, силна Европа. Ето защо е абсолютно належащо да укрепим самостоятелността на Европа чрез създаване на платежни канали, които са независими от САЩ, Европейски валутен фонд, а също така независима система SWIFT\", добави той.", "date": "2018.08.27", "title": "Макрон: Сигурността в Европа не трябва да зависи от САЩ"}
{"url": "https://www.monitor.bg:443/bg/a/view/ludogorec-predstavja-brandao-sreshtu-torpedo-142792", "text": "„Лудогорец“ осъществи поредния си силен трансфер от Бразилия. Договор с шампионите подписа голмайсторът на местната Серия „Б“ Жозе Брандао Гонзалвес Жуниор. 23-годишният нападател, който е висок 1,84 см. и тежи 84 кг. идва от „Атлетико“ (Гоянензе), с който е изиграл 18 мача, отбелязал е 9 гола и е реализирал 3 асистенции. Нападателят минава за един от големите таланти в бразилския футбол, като за неговия подпис „Лудогорец“ успя да спечели битката със „Сантос“. Жозе Брандао е вторият нов футболист в „Лудогорец“ за последната седмица. Миналия вторник с клуба договор подписа южноафриканският дефанзивен халф Мей Махлангу. Двамата вече са в Разград и от днес започват тренировки с първия тим. Брандао и Махалангу ще бъдат представени официално пред феновете на „Лудогорец Арена“ в четвъртък непосредствено преди реванша от плейофа на Лига Европа срещу „Торпедо“ (Кутаиси). Двубоят ще бъде ръководен от финландеца Матиас Гестраниус, а негови помощници ще са Ян-Петер Аравирта и Мико Алакаре. Двубоят е от 20:00 часа в Разград, а първият мач бе спечелен от „орлите“ с 1:0.", "date": "2018.08.27", "title": "„Лудогорец“ представя Брандао срещу „Торпедо“"}
{"url": "https://www.monitor.bg:443/bg/a/view/nad-1000-dobrovolci-za-sybirane-na-podpisi-za-referendum-za-chist-vyzduh-v-ruse-142774", "text": "Над 1000 души са изразили желание да събират подписи в подкрепа на местен референдум за чиста околна среда в Русе. За около седмица 120 доброволци са се записали в електронната платформа, а останалите – в хартиените списъци в шатрата на организаторите. На 29 и 30 август тя ще бъде разположена в квартал „Здравец“. Целта е да има около 2500 доброволци, които да събират подписи както на пункт на обществено място, така и индивидуално. Искането за провеждане на местен референдум за чиста околна среда е гражданска инициатива и е провокирано от множеството обгазявания на Русе, които се случват предимно в нощните часове. Няма яснота обаче по конкретните въпроси, на които жителите да дадат отговор. Посочва се само, че въпросите ще засягат изискванията за работа на фирмите на територията на общината. За да стартира един местен референдум, е необходимо подписката да е подкрепена от 10 на сто от гражданите с избирателни права в общината. Необходимите подписи трябва да се съберат за три месеца, а данните да са коректни.", "date": "2018.08.27", "title": "Над 1000 доброволци помагат за референдум за чист въздух в Русе"}
{"url": "https://www.monitor.bg:443/bg/a/view/19-obvinjaemi-za-cigarenata-afera-zastavat-pred-syda-142776", "text": "19 обвиняеми по аферата с разбитите 4 нелегални фабрики в страната за производство на цигари без бандерол ще застанат пред районния съд в Пловдив в 17 часа. За този час е насрочена мярката им за неотклонение, като от окръжна прокуратура в града искат задържаните да останат за постоянно в ареста, съобщиха оттам. Срещу арестуваните са повдигнати обвинения, че на 24.08.2018 г. в Тутракан са държали акцизни стоки без бандерол в големи размери. Срещу един от тях с инициали П.Х. има и второ обвинение, а именно, че е съучастник и помагач на извършителя С.Ш. за притежанието на огромното количество цигари без бандерол. Двама от задържаните, чиито инициали са Д.Д. и П.К. са били пипнати във великотърновска област, близо до разклона за Горна Оряховица, в товарен автомобил – влекач с полуремарке, в което са транспортирали произведените нелегални цигари. Последният обвиняем с инициали В.М. е явно търговец от плевенското село Ясен, който е клиент на прокуратурата, защото у него са били намерени цигари без бандерол в големи размери. Очаквайте подробности!", "date": "2018.08.27", "title": "19 обвиняеми за цигарената афера застават пред съда"}
{"url": "https://www.monitor.bg:443/bg/a/view/za-50-leva-prebiha-vyzrastna-jena-v-doma-j-142782", "text": "72-годишна варненка бе нападната и пребита в дома си във варненския квартал „Аспарухово”. Инцидентът станал на 25 август, събота, 1 час след полунощ, информират от ОД на МВР-Варна. Информацията за нападението е получена  към 4,20 часа, когато жертвата била в състояние да се обади. Според полицейската информация по случая, насилникът проникнал в дома през незатворен прозорец и след като нанесъл удари по тялото и главата на възрастната жена, задигнал около 50 лева от дамската й чанта. Часове по-късно е разкрит и задържан от полицията 28-годишен мъж от Варна. Възрастната жена е настанена в болница с комоцио, контузия на гръдния кош и счупен горен преден зъб. Няма опасност за живота ѝ. По случая се води досъдебно производство, а материалите са докладвани на прокурор при Варненската районна прокуратура. Част от парите са намерени и приложени към материалите по делото, работата по разследването на случая продължава, казаха още от полицията. ", "date": "2018.08.27", "title": "За 50 лева пребиха възрастна жена в дома й"}
{"url": "https://www.monitor.bg:443/bg/a/view/kabakov-s-nov-narjad-v-evropa-142775", "text": "Георги Кабаков получи нов престижен наряд за мач от турнира Лига Европа. Българският рефер ще ръководи реванша между „Селтик“ и „Судува“, който е в четвъртък от 22:00 часа на стадион „Селтик Парк“ в Глазгоу. Негови помощници ще бъдат Мартин Маргаритов и Диян Вълков, а Станислав Тодоров ще е четвърти съдия. Първата среща завърши при резултат 1:1. В началото на месеца УЕФА похвали Кабаков, след като заедно с Мартин Маргаритов получи от съдийския комисар Йорн Вестларсен високи оценки за ръководството на срещата от Лига Европа между „Партизан“ и литовците от „Тракай“.", "date": "2018.08.27", "title": "Кабаков с нов наряд в Европа "}
{"url": "https://www.monitor.bg:443/bg/a/view/zapochvat-proverki-na-pylnachnite-stancii-za-propan-142777", "text": "След публикация на „Монитор“ за огромния брой опасни газови бутилки и във връзка със зачестилите инциденти с газови бутилки през последните месеци Държавната агенция за метрологичен и технически надзор (ДАМТН) стартира масирани проверки на пълначните станции и пунктове за зареждане в цялата страна, които по данни на ведомството са 311. От началото на годината от агенцията са проверени и общо 138 пълначни станции за транспортируеми съоръжения под налягане и пунктове за пълнене на бутилки до 5 литра (туристическите газови бутилки - б. а.). По време на инспекциите са констатирани 14 нарушения, като най-чести са: липса на извършен годишен преглед; неводене на дневник на проверените бутилки, в който се записва фабричният номер на бутилката и вместимостта й, както и теглото на напълнената газ. За констатираните нередности инспекторите на ДАМТН са съставили 14 акта за нарушение. От ДАМТН уточняват, че е засилен и контролът в търговската мрежа, за да се гарантира на потребителите, че предлаганите газови уреди отговарят на всички изискания за безопасна експлоатация. Според хора от бранша голяма част от газовите бутилка за пропан-бутан за битова употреба са опасни, защото нямат клапан за изпускане на налягането. Освен това много от тези балони не са проверявани с години и са много стари. Другият проблем е нелегалното пълнене на бутилки за битова употреба на автоколонките за автогаз, където има риск от препълването им, носещо голяма опасност от изтичане на газта.", "date": "2018.08.27", "title": "Започват проверки на пълначните станции за пропан"}
{"url": "https://www.monitor.bg:443/bg/a/view/ford-eko-sport-sreshtu-levche-zalog-v-sofija-142780", "text": "Леката кола \"Форд ЕкоСпорт\" от \"Втори ТОТО шанс\" за \"6 от 49\" е най-скъпата печалба в тираж №68 на БСТ. Ще го подкара щастливец, заложил в софийски тото пункт скромната сума от 1 лев за 1 комбинация в \"6 от 49\". Номерът на неговия фиш беше изтеглен чрез жребий от всички, участвали без допълнителен залог. За \"5 от 35\" пък двама късметлии от Русе ще приберат по 5000,00 лв. от \"Втори шанс\" за тази игра. Най-голямата парична печалба в тиража дойде от единствената петица в I теглене на \"5 от 35\" за 24 264,10 лева. Във второ пък има 7 петици по 3466,30 лв. Едно от тях падна заедно с 5 четворки по 76,10 лв., от което се събраха 3846,30 лв. Джакпотът в \"6 от 49\" скочи с нови 102 727,31 лв. и достигна 6 209 534 лева. Очаква се до четвъртък той да порасне с още към 100 000. М \"5/50 - 1/12 Зодиак\" си стоят непроменящите се 3 млн. лева, а в \"6 от 42\" сумата ще стане към 435 000. В \"Рожден ден\" пък се трупат към 15 000. Така във всички джакпоти за четвъртък се очаква да се съберат над 9,77 млн. лева.  Числа - (3, 26, 33, 42, 43, 45); 6 - няма, 5 - 4 по 8560,60 лв., 4 - по 84,80 лв., 3 - по 5,10 лв.; ДЖАКПОТ: 6 209 534,00 лв.  Числа - (1, 3, 21, 28, 30, 34); 6 - няма, 5 - 4 по 2649,10 лв., 4 - по 52,50 лв., 3 - по 3,70 лв.; ДЖАКПОТ: 435 414,54 лв. \"  I теглене - (7, 17, 23, 32, 33); 5 - 1 от 24 264,10 лв., 4 - по 60,50 лв., 3 - 3,40 лв.; II теглене - (8, 10, 11, 20, 30); 5 - 7 по 3466,30 лв., 4 - по 76,10 лв., 3 - по 4,40 лв.  Числа - (10, 40, 44, 46, 48), Зодия 1 - Овен; 5+1 - няма, 5 - няма, 4+1 - няма, 4 - 5 по 500,00 лв., 3+1 - 4 по 100,00 лв., 3 - 110 по10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв., ДЖАКПОТ: 3 000 000,00 лв.  Позиции - (2, 5, 9); Цифри – (8, 0, 9); 3 - 15 по 1706,60 лв., 2 - 1652 по 15,40 лв.; ДЖАКПОТ: 0,00 лв.  Година 66, месец 02, дата 28, ден 6; I група - няма, II - няма, III - 1 от 371,60 лв., IV - 2 по 116,10 лв., V - 3 по 77,40 лв., VI- 7 по 26,50 лв., VII - 21 по 11,10 лв., VIII - 40 по 4,60 лв., IX - 35 по 8,00 лв., X - 73 по 4,50 лв., XI - по 1,60 лв., XII - по 2,50 лв., XIII - по 2,00 лв., XIV - по 1,40 лв., XV - по 1,20 лв.; ДЖАКПОТ: 13 781,58 лв.", "date": "2018.08.27", "title": "\"Форд ЕкоСпорт\" срещу левче залог в София"}
{"url": "https://www.monitor.bg:443/bg/a/view/smyrt-pocherni-bylgarskija-futbol-142773", "text": "Българският футболен съюз поднесе съболезнования към семейството и близките на починалия футболист на \"Розова долина\" (Казанлък) Емил Рачев. Бившият играч на \"Берое\", \"Нефтохимик\" и \"Черноморец\" (Поморие) почина внезапно в съня си на 28-годишна възраст. Печалната новина дойде само часове след съботния мач на „розите” срещу \"Созопол\" в Казанлък (загубен с 1:2). Във въпросната среща Емил Рачев е асистирал за попадението на своя тим и дори ударил греда. Според близки до футболиста преди години Рачев е имал сърдечни проблеми, а оценката на лекарите била, че те не са сериозни и не застрашават футболната му кариера. Преди началото на сезона починалият, както и всички футболисти от отбора на \"Розова долина\", са минали задължителните медицински изследвания. Резултатите на Рачев били много добри, в това число и направената електрокардиограма. Емил Рачев е роден на 9 април 1990 година в Казанлък. В кариерата си е носил екипите на Берое, Нефтохимик и Черноморец „Поморие”. Погребението му ще се състои в неговия роден град утре от 14 часа. Целият екип на агенция и вестник Монитор изказват искрените си съболезнования на семейството и близките на Емил Рачев! Поклон пред паметта му!  ", "date": "2018.08.27", "title": "Смърт почерни българския футбол"}
{"url": "https://www.monitor.bg:443/bg/a/view/otlagat-igra-na-tronove-142779", "text": "Осмият и последен сезон на хитовия сериал на HBO “Игра на тронове“ ще направи премиерата си с няколко месеца по-късно от първоначалните планове. Според официалната информация, той ще се появи на бял свят през първата половина на 2019 г., като точна дата до този момент не е оповестявана. По-рано Мейзи Уилямс, която скача в кожата на Аря Старк в поредицата, коментира, че новите епизоди ще тръгнат през април 2019 г. Въпреки това Джо Боуер, който работи по визуалните ефекти на „Игра на тронове“ разкри преди дни, че осмият сезон ще пропусне следващите награди „Еми“. Причината – според регламента на отличията, дадена продукция може да се бори за приз, ако е излъчила поне част от епизодите си преди 31 май същата година. Тоест „Игра на тронове“ ще се завърне в ефира най-рано през месец юни 2019 г. Какво е наложило отлагането на премиерата обаче така и не става ясно. За тазгодишното 70-то издание на церемонията, което ще се проведе на 17 септември, „Игра на тронове“ си завоюва 22 номинации. Миналата година сериалът отново пропусна „Еми“-тата заради закъсняла премиера. Екипът явно очаква същия сценарии да се повтори и през 2019 г.", "date": "2018.08.27", "title": "Отлагат „Игра на тронове“"}
{"url": "https://www.monitor.bg:443/bg/a/view/500-evro-za-banski-izvyn-plaja-142768", "text": "Общинската полиция в намиращото се на Адриатическо море скъпарско курортно градче Джулиянова от миналия четвъртък къса квитанции за 500 лева глоба на всички местни жители и гостуващи летовници ако се разхождат по бански извън плажа. Заповедта за въвеждането на суровата мярка срещу голотията е подписана от кметицата от десницата Наузика Камели и цели както представителките на нежния пол, така и на силния. Та ако не искат да олекнат с половин хилядарка, дамите просто не трябва да се показват по бикини извън просторната пясъчна ивица пред курорта, а мъжете пък – голи до кръста. Пред местни журналисти кметицата Камели аргументира решението си със зачестилите прояви на истинско безсрамие не само по крайбрежната улица, но навсякъде из града. Като започнеш с кафенетата и ресторантите в неговия център, преминеш през супермаркетите, пазарите, транспортните средства и завършиш с музея и - за съжаление – с трите църкви на Джулиянова. Въобще тази година, красива или не, голотата според първата гражданка била станала вездесъща, като имало дори случаи момичета и засукани жени на средна възраст да бродят из магазините по крайбрежната улица по... монокини! На въпрос защо погва голотията чак в края на летния сезон, кметицата Камели отговори така: „Защото положението става нетърпимо, защото сме свидетели на истински „бум“ на лошо възпитание и на цинизъм, на липса на респект към тези, които не могат да приемат един едва ли не войнстващ нарцисизъм!“ А на напомнянето, че в близкото минало подобна мярка не е имала успех в два – три други италиански курорта, кметицата на Джулиянова реагира с обещанието в града й голотиите занапред да станат... лукс, при това скъпо платен! И докато в адриатическия курорт тепърва ще глобяват, полицаите в Рим вече започнаха яко да връчват квитанции със солени парични наказания на скарани с уважението към паметниците на културата гости. Така например завчера семейство американци се топнаха в прочутия фонтан „Треви“ и за миг прохлада олекнаха общо с 900 евро. Пак там с 500 евро с прости руснак, също с такава сума се бръкна всеки един от четиримата подпийали английски туристи, „взели душ“ от „водопада“ на Олтара на Родината на централния площад „Венеция“. Но за топване на мръсни и уморени крака в друг известен фонтан на Вечния град две дами се изръсиха само с по 150 евро.", "date": "2018.08.27", "title": "500 евро глоба за бански извън плажа"}
{"url": "https://www.monitor.bg:443/bg/a/view/kardinali-konservatori-tyrsjat-cakata-na-papa-francisk-142765", "text": "Бившият нунций на Светия престол във Вашингтон монсиньор Карло Мария Вигано пожела официално оставката на папа Франциск. Дръзкото и според източници от Ватикана без прецеденти искане се съдържа в просторен доклад. В него висшият прелат обвинява Главата на римокатолическата църква, че прикривал пагубните за нея действия на кардинали – секс-насилници и педофили. По-специално става дума за дългогодишния архиепископ на Вашингтон Теодор МакКарик, чиито извратени мераци били известни на папа Франциск още от лятото на 2013 г. Но според монсиньор Вигано Светият отец не бил предприел наказателни действия срещу американския кардинал, тъй като той имал голяма заслуга за избирането му за папа на конклава през март 2013 -та. В самолета на връщане от Дъблин, където участва в световната среща на католическите семейства и където за пореден път поиска извинение за богохулните постъпки на похотливи божии служители, Франциск не пожела да коментира скандалния доклад. Светият отец само призова пишещото братство внимателно да прочете документа и да прецени само на коя страна е истината, загатвайки по този начин, че той е правият в разразилите се напоследък със страшна сила междуособици във Ватикана. Ако се вярва на отдавна поселели се зад кулисите на Светия престол журналисти, на практика монсиньор Вигано бил говорител на старите врагове на Франциск – бившите държавни секретари Анджело Содано и Тарчизио Бертоне. Които предвождали непонасящата папата – аржентинец консервативна клика в лоното на католическата църква и правели всичко възможно, за да го свалят от престола на Свети Петър.  ", "date": "2018.08.27", "title": "Кардинали–консерватори искат оставка на папа Франциск"}
{"url": "https://www.monitor.bg:443/bg/a/view/spipaha-zad-volana-shofiorka-s-otneta-knijka-142759", "text": "27-годишна жена от пазарджишкото село Памидово, която била с отнето свидетелство за правоуправление на превозно средство, е била засечена от полицаи да шофира. Това информираха от местната полиция. Следобяд в неделя на улица в пазарджишкото село Величково униформените засекли лек автомобил „Фиат“, зад волана на който седяла неправоспособната А.С. - 27 г. от съседното село Памидово. Оказало се, че дамата е лишена от право да управлява МПС, а шофьорската й книжка била отнета.  Това дало основание на органите на реда да я задържат в ареста на Районното управление на МВР в  Пазарджик, а срещу нея е образувано бързо полицейско производство.", "date": "2018.08.27", "title": "Спипаха зад волана шофьорка с отнета книжка"}
{"url": "https://www.monitor.bg:443/bg/a/view/vavrinka-sled-uimbyldyn-sym-po-uveren-sreshtu-grigor-142772", "text": "Първият съперник на Григор Димитров на US Open – Стан Вавринка, обяви, че се чувства готов за двубоя си с българина. 33-годишният швейцарец показва оптимистична форма в последно време, а освен това победи първата ни ракета в първия кръг на „Уимбълдън“. Двамата ще застанат един срещу друг на “Артър Аш Стейдиъм” днес от 19:00 часа българско време. „Сложен първи кръг. За мен и за него. И двамата искаме да стигнем далеч в турнира. Чувствам се много добре, играх много през последните седмици. Намерих тази увереност, която ми липсваше. Показвам прогрес на тренировките и се чувствам готов, включително физически”, сподели Вавринка, който дълго време бе измъчван от проблеми с коляното, но в момента изглежда по-близо до желаната форма. „Победата срещу Григор на „Уимбълдън“ ми даде увереност, защото винаги съм играл трудно срещу него. Но мачът в понеделник ще бъде различен. Той може да е научил нещо от загубата си. Аз се чувствам добре, но всичко може да се случи. Принципно се чувствам по-добре в турнирите от „Големия шлем“, но все още се намирам в преходен период. Отне ми една година, за да се почувствам добре физически”, продължи носителят на 3 титли от “Големия шлем” и шампион в Ню Йорк за 2016 година. Вавринка сподели още, че е доволен от представянето си на последните турнири, в които участва. „Турнирите минаха много добре. Победих добри играчи и играх много добре при загубите ми от Рафаел Надал (в Торонто) и Роже Федерер (в Синсинати). Това показва, че вървя в правилната посока, най-важното е да продължа по същия начин”, завърши швейцарският ветеран. В същото време Григор Димитров даде интересно интервю на... дете. Необичайната медийна изява на 27-годишния хасковлия бе публикувана в официалния YouTube канал на ATP. Малката репортерка Брена Шърман попита Димитров за любимата му песен, а отговорът на Григор бе: I Want It That Way на Backstreet Boys. А на въпроса на детето дали се наслаждава на това, че е известна личност, Григор отвърна: “Наслаждавам се на това да печеля много. Когато това се случва, всичко друго идва от само себе си”.", "date": "2018.08.27", "title": "Вавринка: След „Уимбълдън“ съм по-уверен срещу Григор (ВИДЕО)"}
{"url": "https://www.monitor.bg:443/bg/a/view/gledame-po-a1-koj-vliza-v-grupite-na-shampionskata-liga-142766", "text": "Спортните канали на А1 ще излъчат пряко два от реваншите от плейофната фаза в УЕФА Шампионска лига на 28 август от 22:00 часа. Залогът за отборите е повече от висок, тъй като победителите от двойките ще си гарантират място в груповата фаза на надпреварата. По MAX Sport 1 феновете ще могат да проследят сблъсъка между АЕК Атина и МОЛ Види, като гърците имат сериозно предимство, след като надделяха с 2:1 като гости миналата седмица. Шампионите на Унгария, които в предварителните кръгове отстраниха българския „Лудогорец“, ще се надяват на чудо, което ще им донесе историческо първо участие в груповата фаза на най-комерсиалния футболен турнир. По същото време – във вторник от 22:00 часа, MAX Sport 2 ще излъчи реванша между два редовни участника в груповата фаза на Шампионската лига – „Динамо“ (Киев) и „Аякс“. Холандският вицешампион пристига в Украйна със самочувствие и добър аванс след 3:1 на „Йохан Кройф Арена“, но домакините неведнъж са наваксвали два гола пасив в подобни двубои. От тази година спортните канали на А1 излъчват всички двубои от УЕФА Шампионска лига, а също и финала на надпреварата. Новият сезон на турнира ще предложи два пъти повече футболни емоции на живо, защото двубоите вече ще се излъчват с два начални часа – 19:55 и 22:00 часа, вместо досегашната схема, в която срещите започваха по едно и също време – 21:45 часа.", "date": "2018.08.27", "title": "Гледаме по каналите на А1 кой влиза в групите на Шампионската лига"}
{"url": "https://www.monitor.bg:443/bg/a/view/tifozite-na-djenoa-s-unikalen-jest-kym-jertvite-na-mosta-ubiec-142769", "text": "Феновете на италианския „Дженоа“ почетоха загиналите от срутилия се мост-убиец с невиждан жест. Привържениците мълчаха по минута за всеки от 43-ама починали, което означава, че почти цялото първо полувреме на снощния двубой с „Емполи“ (2:1) премина при тишина от трибуните. След изтичането на 43-те минути, стадионът бе огласен от аплодисменти и възгласи \"Генуа, Генуа!\", а на светлинното табло започна да тече надпис с имената на всички загинали на 14 август при срутването на моста. СПАЛ Ферара - Парма 1:0, Дженоа - Емполи 2:1, Интер - Торино 2:2, Каляри - Сасуоло 2:2, Удинезе - Сампдория 1:0, Фиорентина - Киево 6:1, Фрозиноне - Болоня 0:0, Ювентус - Лацио 2:0, Наполи - Милан 3:2. Тази вечер: Рома – Аталанта.", "date": "2018.08.27", "title": "Тифозите на „Дженоа“ с уникален жест към жертвите на моста-убиец (ВИДЕО)"}
{"url": "https://www.monitor.bg:443/bg/a/view/opitaha-se-da-oberat-doma-na-demi-lovato-142767", "text": "Полицията в Лос Анджелис обяви, че е предотвратила опит за обир на дома на бившата старлетка на „Дисни“ Деми Ловато докато тя е във възстановителен център. Според източници на TMZ униформените попаднали на доказателства за готвената кражба при извършването на арести в близост до оценената на 8,3 милиона долара къща на певицата. Хората, които стояли зад престъпния план, са вече арестувани, потвърждават органите на реда. Припомняме, че Ловато влезе доброволно в рехабилитационен център около две седмици, след като бе приета по спешност в болница заради свръхдоза с хероин. Мнозина от феновете й побързаха да обвинят една от танцьорките на изпълнителката на Skyscraper. Причината – според слухове 28-годишната Дани Витале е снабдила бившата старлетка на „Дисни“ с наркотика. По-късно спекулациите бяха опровергани, като TMZ посочи, че дилърът на певицата се казва Брандън Джонсън. По думите на мъжа, разпитан от изданието, Ловато се свързала с него няколко часа преди да колабира. Когато двамата се разделили, тя се чувствала добре, твърди Джонсън.", "date": "2018.08.27", "title": "Опитаха се да оберат дома на Деми Ловато"}
{"url": "https://www.monitor.bg:443/bg/a/view/razbuliha-genetichnata-tajna-na-dinozavrite-142764", "text": "Британски учени откриха генетична тайна на динозаврите, разкриваща защо те са били толкова разнородни по форма и размер, предаде Би Би Си. Това разнообразие във формите и размерите е помогнало на тези създания да еволюират бързо в отговор на променящата се околна среда и да доминират на Земята в продължение на 180 милиона години. Разбира се имало е едно препятствие, което динозаврите не са могли да преодолеят - масивен сблъсък с астероид преди 66 милиона години, който е заличил от лицето на земята всички динозаврови групи, с изключение на летящите, които са еволюирали в птици. Неотдавна екипът на професор Дарън Грифин е използвал математически методи, за да идентифицира вероятните генетични характеристики на най-първите динозаври. Учените направили това, като се \"върнали\" назад във времето, като първият етап бил модерните \"роднини\" на динозаврите - птиците и костенурките. Техните резултати навеждат на мисълта, че ДНК на динозаврите вероятно е била организирана в голям брой хромозоми. Птиците имат обикновено около 80 хромозоми, около три пъти повече отколкото притежават хората. Известно е, че птиците са сред най-разнообразните групи на земята. Професор Грифин смята, че динозаврите също са имали голям брой хромозоми и това може да обясни защо са били в толкова разнородни форми и размери. \"Смятаме, че това поражда вариации. Да имаш много хромозоми, дава възможност на динозаврите да разбъркат гените си повече от който и да е друг животински тип. Това размесване означава, че динозаврите са можели да еволюират по-бързо и това им е помогнало да оцелеят толкова дълго, докато планетата се е променяла\", разказва професор Грифин. Доктор Ребека О'Конър от университета от Кент казва: \"Фосилизирани доказателства, а сега и нашите доказателства засилват идеята, че вместо птиците и динозаврите да са били далечни роднини, те са били едно и също нещо. Птиците около нас днес са динозаври\". А що се касае до надеждите да се \"улови\" ДНК на динозаврите от фосили, това изглежда съмнително. Генетичният материал деградира с времето и световният рекорд на оцеляла древна ДНК е един милион години. Динозаврите са живели преди между 66 и 245 милиона години. Въпреки това техниките, използвани от професор Грифин и от неговите колеги, може да доведат до още по-детайлно разбиране за това каква е била динозавърската ДНК. Но това пък само по себе си няма да позволи пресъздаването на динозаврите. \"Скоро няма да имаме Джурасик парк. Ако вземете ДНК от пиле и го поставите в яйце на щраус, няма да получите накрая пиле или щраус. Експериментът ще приключи с едно нищо. Същото ще бъде в сила и с велоцираптор и тиранозавър рекс. Просто няма да проработи\", казва професор Грифин.", "date": "2018.08.27", "title": "Разбулиха генетичната тайна на динозаврите"}
{"url": "https://www.monitor.bg:443/bg/a/view/ketchupyt-pazi-ot-rak-142770", "text": "Испански учени откриха, че готвените домати, включително и кетчупът предпазват от рак. Готвените доматени сосове повишават нивата на полезни бактерии в храносмилателната система. Пробиотичните свойства на доматите се подобряват, когато са готвени. При висока температура антиоксидантът ликопен в тях се увеличава. Изследвали са и ефекта на екстракт от домати върху рака на стомаха. Резултатите им показват, че той намалява способността на раковите клетки да се разпространяват и в крайна сметка ги унищожава.  ", "date": "2018.08.27", "title": "Кетчупът пази от рак"}
{"url": "https://www.monitor.bg:443/bg/a/view/zabyrkaha-540-litrov-koktejl-kuba-libre-142771", "text": "Бармани в Хавана забъркаха най-големия коктейл \"Куба либре\" в историята на страната, като обемът на алкохолната напитка достигна 540 литра. За място на поставянето на рекорда бе избран знаменитият хотел \"Хавана либре\", където тези дни се провежда панамериканското първенство на барманите. В прозрачен бокал с височина два метра беше смесен ром \"Хавана клуб\", отлежал три години, и кола. Освен това в коктейла беше добавен лимонов сок и лед. За гигантския коктейл бяха използвани 20 каси ром и 200 бутилки от газираната напитка. Забъркването на коктейла отне един час. Коктейлите \"Куба либре\", заедно с \"Мохито\" и \"Дайкири\" са едни от най-известните в света.", "date": "2018.08.27", "title": "Забъркаха 540-литров коктейл \"Куба либре\""}
{"url": "https://www.monitor.bg:443/bg/a/view/ogyn-pogylna-kyshtata-v-kojato-e-jivjal-jovkov-vyv-varna-142763", "text": "Къщата, в която е живял и творил класикът на българската литература Йордан Йовков във Варна, изгоря днес сутринта. Сигналът за огнената стихия на ул. „Георги Живков“ 11 е подаден в 8,13 часа. Незабавно на място са изпратени 3 екипа от огнеборци със специализирана техника, които са загасили огъня. По първоначална информация, причина за инцидента е небрежност при боравене с открит огън, съобщиха от ОД на МВР-Варна. Няма пострадали при пожара. Инцидентът става седмица след като медиите във Варна и централните издания алармираха, че домът, в който Йовков е написал повестта „Жетварят“, е изоставен, а дворът бурениясва, пълен с вехтории. В имота липсваха всякакви признаци на живот, за което свидетелстваха падналия покрив и купищата боклуци, установи тогава наша проверка на място. Съседи казаха, че често в изоставения имот се навъртали клошари, от които са и боклуците по двора. Само паметната плоча пред вратата напомняше за времето, когато певецът на Златна Добруджа е живял във Варна и където е създал първата си следвоенна творба. Знакът обаче е доста стар, ако се съди по надписа. Йордан Йовков (1880-1937) е един от най-четените, най-издаваните и най-превеждани наши писатели. През пролетта на 1919 г. минава тайно тогавашната граница в Добруджа, която разделя България и Румъния, за да се установи във Варна. През октомври, същата година, тук се ражда Елка Йовкова, първото и единствено дете на Йордан и Деспина Йовкови. В града край морето писателят работи във Варненската мъжка гимназия. Напуска Варна през есента на 1920 година, след като е назначен за редовен сътрудник по печата към Българската легация в Букурещ. Варна посрещна „на нож“ вестта за подпаления дом, като мнозина заподозряха нездрав инвеститорски интерес. „Сега вероятно, за да не стане беля някъде из останките от къщата, като се разтика работата с този пожар, ще изравнят всичко с булдозери, а след някоя друга година ще гледаме как на това място се издига някоя нова кооперация. Сами ние не ценим каквото имаме, но винаги надничаме в чуждото“, написа във Фейсбук варненецът Борис Ангелов, който публикува и снимки от пожара. „Абсолютно умишлен палеж! По информация от пожарникарите, къщата е подпалена от 2 места. Има и свидетели, които са видяли мъжа, подпалил къщата, да напуска мястото десетина минути по-рано“, сподели варненец, живеещ в съседство от дълги години, пожелал да остане анонимен. Според него, собственичката е дъщеря на арменци, които са живяли последно в къщата. Те я осиновили и отгледали, а сега имала строителна фирма и идеята й била да вдигне на мястото на родната си къща 7-етажна сграда. „Това се нарича алчност - да подпалиш бащината си къща и да унищожиш паметник на културата!“, лаконичен е друг омерзен съсед на изгорелия дом.", "date": "2018.08.27", "title": "Огън погълна къщата, в която е живял Йовков във Варна"}
{"url": "https://www.monitor.bg:443/bg/a/view/shofiorite-ot-kyrvavata-katastrofa-kraj-popovica-testvani-za-droga-142755", "text": "Шофьорите от кървавата катастрофа с две жертви от тази сутрин край село Поповица са тествани за дрога и алкохол. Резултатите на водача на колата с благоевградска регистрация били отрицателни.  Резултатът за дрога и на 34-годишния шофьор на пловдивския \"Грейт уол\" също били отрицателни, уточниха от полицията в Пловдив. Двамата шофьори оцеляха като по чудо при произшествието, взело две жертви - мъж на 25 години и жена на 21 години.  Загиналите са пътували във \"Фолксваген\" с благоевградска регистрация, чийто шофьор е на 22 години. Двамата водачи били откарани в Спешния център на УМБАЛ \"Св. Георги\", където в момента им правят изследвания.  22-годишният бил закаран в болницата от полицаи. И двамата мъже са хоспитализирани в дежурната хирургия с гръдно-коремни контузии, характерни за катастрофи, уточниха от здравното заведение.  Фолксвагенът и грейт уола се сблъскали тази сутрин около 10,40 часа челно край село Поповица. От полицията изясняват причините за катастрофата.  Движението в участъка бе отцепено за близо 3 часа, а от полицията насочваха останалите автомобили да минат по обиколен маршрут. ", "date": "2018.08.27", "title": "Шофьорите от кървавата катастрофа край Поповица тествани за дрога "}
{"url": "https://www.monitor.bg:443/bg/a/view/zaloviha-shefa-na-edna-ot-4-te-fabriki-za-cigari-mente-142752", "text": "Собственикът на една от четирите фабрики за нелегални цигари е бил арестуван при внезапната полицейска акция от миналата седмица. Мъжът е местен бизнесмен от Горна Оряховица и е реалният собственик на незаконното производство. Той е част от 19-те задържани в нощта на 23 срещу 24-и август на територията на 8 областни дирекции на полицията. Две от фабриките за производство на цигари без бандерол били в бивши заводи до градовете Тутракан и Горна Оряховица. Подготвяло се откриването на още една фабрика в Горна Оряховица. Другите две действащи производства били в Дупница, едната от които била разположена в бивш военен склад. Всяка една от фабриките била на денонощен режим на работа и бълвала по 200 мастербокса или по 100 000 кутии цигари за 24 часа. Продукцията се пласирала както у нас, така била изнасяна и в чужбина. Фабриките работели най-малко от 2 години, считат от окръжната прокуратура в Пловдив. Всички цехове били със затъмнени прозорци, за да не се вижда какво се прави вътре. Били оборудвани и със собствени генератори за ток. Машините за производство на цигари били супер модерни. Един от цеховете бил „обзаведен” и с датчици за движение, които можели да засекат дрон от 250 метра. Със сигурност в създаването на 4-те фабрики били вложени милиони. За работниците имало спални помещения с по две легла, бани и тоалетни. Били им направени стаи за почивка с фитнес и тенис на маса. Имали и столови със специално назначени готвачи. Работната ръка се набирала от хора в затруднено положение. В една от фабриките имало и чужденци. Те били транспортирани от домовете си до фабриките в пълна секретност, като задължително условие било да оставят телефоните си вкъщи. Работели по 15 дни в месеца без да излизат от цеховете. Получавали по 1500 лева на месец. За да си вземат парите, водели стриктни записки какви количества цигари на денонощие са произвели. На всеки 2-3 дни продукцията им се изнасяла от фабриката. По време на разследването станала ясна и голяма база в пазарджишкото село Калугерово, оборудвана с машини за рязане на тютюн. Част от тютюна, използван за производството на цигарите, четирите фабрики закупували оттам. Сред арестуваните и обвинените от прокуратурата е и собственик на печатница от Варна, който е правел кутиите за цигарите без бандерол. До акцията, резултат от която били 4-те нелегални фабрики за цигари, се стигнало, след като разследващите от Пловдив погнали двама местни мъже, които били разследвани за пране на пари. Те демонстрирали висок стандарт на живот и карали луксозни коли, а в същото време нямали официални доходи. Същите тези двама били разследвани преди около 2 години, но тогава изтекла информация и пловдивчаните се покрили. Разработката за пране на пари срещу тях била възобновена в началото на тази година, като били използвани и специални разузнавателни средства. По време на подслушването на двамата от Пловдив било научено за незаконното цигарено производство и криминалистите започнали да наблюдават фабриките.   От четирите производства миналата седмица полицаите иззели 42 тона акцизен тютюн, от който можели да бъдат направени цигари за около 7 милиона лева. Били иззети също 190 000 кутии цигари от различни марки за 1 млн. и 500 хил. лева, както и мотокари, агрегати, климатични системи, охладители и др. Иззети били и 11 тежкотоварни автомобила, превозвали суровината за производство на цигарите и готовата продукция, която е била открита в тях, както и над 10 леки автомобила, свързани с производството и държането на акцизните стоки без бандерол. Очаква се мерките за неотклонение на задържаните да са днес, като предстои да бъде преценено дали става въпрос за организирана престъпна група и разследването да бъде поето от Специализираната прокуратура.", "date": "2018.08.27", "title": "Заловиха шефа на една от 4-те фабрики за цигари менте"}
{"url": "https://www.monitor.bg:443/bg/a/view/eksperti-na-noi-shte-konsultirat-blizkite-na-zaginalite-kraj-svoge-142754", "text": "Националният осигурителен институт ще консултира близките на загиналите в катастрофата край Своге. Мобилен екип от експерти на териториалното поделение на НОИ – София град, ще посети в най-близкото подходящо време Световрачене, откъдето са повечето от загиналите, за да  помогне на техните роднини и близки по въпроси от компетентността на НОИ, възникнали след трагедията. ТП на НОИ в столицата  вече е във връзка с кмета на Световрачене Светла Николова. Първата уточнена стъпка е кметството на Световрачене да помогне в събирането на необходимите лични данни, за да може експертната група предварително да бъде ориентирана и конструктивна при консултирането на хората в конкретните обстоятелства.", "date": "2018.08.27", "title": "Експерти на НОИ ще консултират близките на загиналите край Своге"}
{"url": "https://www.monitor.bg:443/bg/a/view/gorjaha-stopanski-postrojki-v-rakitovo-142761", "text": "Пожар е изпепелил 370 кв.м. от стопански постройки в град Ракитово, както и 800 бали със сено, фураж и дърва за огрев. Сигналът за огнената стихия, засегнала няколко сгради, бил получен в  дежурната на Районната служба „Пожарна безопасност и защита на населението“ в съседната община Велинград. Постройките били собственост на няколко жители на родопския град. На мястото пристигнали два противопожарни автомобила с дежурната смяна огнеборци. В гасенето са включили още представители на общината и местни жители с багер, кран и товарен автомобил. Няколко часа по-късно пожара бил напълно изгасен. Стихията обаче унищожила няколко стопански сгради с обща площ около 370 кв.м., около 800 бали със сено, фураж, дърва за огрев. На мястото е извършен оглед от дежурна група на полицейското управление във Велинград. Изясняват се причините довели до възникване на пожара.На общо 22 сигнала са реагирали огнеборците от региона за времето от петък до понеделник. 14 от тях са за нерегламентирано запалени сухи треви, стърнища и отпадъци.  ", "date": "2018.08.27", "title": "Горяха стопански постройки в Ракитово"}
{"url": "https://www.monitor.bg:443/bg/a/view/pytnicheski-avtobus-blysna-peshehodec-v-ruse-myjyt-pochina-142758", "text": "Пътнически автобус блъсна възрастен пешеходец на бул „Христо Ботев“ в Русе тази сутрин. Мъжът е откаран в тежко състояние в болницата, а по-късно бе съобщено, че е починал. Самоличността му се изяснява. От областната дирекция на полицията в крайдунавския град уточняват, че сигналът за инцидента е подаден на тел.112 малко след 8,00 часа. Автобусът „Сетра“ с русенска регистрация е бил управляван от 42-годишен шофьор. Превозвал е пенсионери, които отивали на почивка. Пешеходецът е пресичал платното неправилно и е бил ударен от автобуса. Пътниците са били прехвърлени на друг автобус и са продължили по маршрута си.", "date": "2018.08.27", "title": "Пътнически автобус блъсна пешеходец, мъжът почина"}
{"url": "https://www.monitor.bg:443/bg/a/view/skandal-v-nacionalnija-po-volejbol-gibona-izgonil-limona-142762", "text": "Напрежението в националния отбор по волейбол на България расте. Селекционерът Пламен Константинов е освободил либертото Владислав Иванов-Лимона от представителния ни тим. Причина за това е отказ на играча да влезе на игрището на мача с Белгия в събота, съобщава bgvolleyball.com. След това се е стигнало и до отстраняването на Иванов преди световното първенство, на което България е домакин заедно с Италия. Владислав Иванов не присъства на втората контрола, загубена от нашите с 1:3 (22:25, 12:25, 30:28, 24:26). Националите водят подготовка във Варна от 13 август, а до момента изиграха четири приятелски мача. В първите два те си размениха по една победа с Русия, а след това сценарият се повтори и с Белгия. Вторият мач с белгийците пропусна и самият селекционер заради вирусно заболяване. Константинов бе оставил играчите в ръцете на помощника си Алесандро Пироли. Италианският специалист направи някои промени от първия мач, като заложи на Розалин Пенчев, Николай Учиков, Теодор Тодоров, Иван Станев, Николай Пенчев, Алекс Грозданов и Теодор Салпаров – либеро. Най-резултатен за успеха на Белгия беше Брам Ван Дер Дрис с 14 точки (4 аса). За България Николай Пенчев реализира 15 точки (2 аса), Теодор Тодоров се разписа с 13 точки (5 блока), а Алекс Грозданов добави 10 точки.", "date": "2018.08.27", "title": "Скандал в националния по волейбол – Гибона изгонил Лимона"}
{"url": "https://www.monitor.bg:443/bg/a/view/levski-igrae-kontrola-s-devetija-v-syrbija-142757", "text": "\"Левски\" ще играе контрола със сръбския \"Радник\" (Сурдулица) на 8 септември от 18:30 часа. Двубоят ще се състои на стадион \"Георги Аспарухов\", като проверката е организирана по желанието на Славиша Стоянович, който иска да пробва различни варианти и да види всичките си футболисти, които не взеха участие в официалните мачове след неговото пристигане на \"Герена\". Проверката между деветия в Сърбия и \"Левски\" се превръща в традиция, след като през 2016 година тимът от Сурдулица покани \"сините\", като пое всичките разноски на столичани, за да представи тима си срещу 26-кратните шампиони. Мачът завърши 0:0, а миналата година \"Радник\" пристигна в Правец, за да върне визитата, след като българският гранд го покани за контрола. \"Левски\" победи с 1:0, а попадението отбеляза Бабатунде Адениджи.", "date": "2018.08.27", "title": "\"Левски\" играе контрола с деветия в Сърбия "}
{"url": "https://www.monitor.bg:443/bg/a/view/otkriha-nov-organ-v-choveshkoto-tjalo-142756", "text": "Учени от Института за медицински изследвания Гарван в Австралия са открили у мишки и хора неизвестни досега „микрооргани“, които участват в работата на имунната система. Те се намират в лимфните възли и според специалистите играят ролята на своеобразен „мозък“, който управлява бързината и ефективността на защитата от повторни инфекции. Смята се, че откритието ще даде възможност за нови подходи в създаването на по-мощни ваксини. \"От много време знаем, че някои болести не ни заразяват два пъти и от тук идва идеята за ваксиниране, но толкова дълго останахме фокусирани върху това, как да работят ваксините, че пренебрегнахме въпроса как си спомня имунната система\", казва Трай Фан. Имунната система е сигурна защита срещу вируси и други патогени. Тя притежава способността да „запомни“ инфекцията, за да реагира по-бързо и по-ефективно при повторна среща с нея. Това се осигурява от специален тип имунни клетки - В-лимфоцити. Когато са в контакт с антиген (чуждо на организма вещество), тези клетки, съзряват и се трансформират в плазмени клетки, които произвеждат неутрализиращи патогените антитела. Обаче някои от В-лимфоцитите се трансформират в клетки с памет (Memory B cells - MBC), които осигуряват бърз имунен отговор, освобождавайки голям брой антитела в отговор на повторното прилагане на антигена. Досега обаче учените не знаеха как точно се реактивират те и къде точно се случва това. Търсенето доведе до откриването на \"микрооргана\". В изследването на тъканите обикновено се използват обикновени микроскопи, което предполага анализ на тънки срезове, показващи двуизмерна картина. Това, според авторите на откритието, е причината органът да не е открит досега. Сега учените с помощта на двуфотонен лазерен микроскоп са създали 3D изображение и установили малка фина структура, разположена над лимфния възел. Те я наричат подкапсулни центрове на пролиферация ( англ. - subcapsular proliferative foci). В нея изследователите открили струпване от В-клетки с памет. Те се превръщат в плазмени клетки, които отделят разтворими антитела и премахват заплахата за организма. За да установят как протича вторичният имунен отговор (развива се при повторен контакт с антигена), учените направили детайлна микроскопия на лимфните възли и анализ на РНК. Те открили, че В-клетките с памет са в състояние да образуват досега неизвестни структури, които са били наречени подкапсулни центрове на пролиферация. В тях клетките с памет активно се делят и се трансформират в плазмени клетки с краткотрайна активност. \"Беше невероятно - да видим как се активират В-клетките с памет и се образуват клъстери в тази нова, досега невиждана структура. Видяхме как се движат, как взаимодействат с други имунни клетки и се превръщат в плазмени клетки - точно пред очите ни\", разказва Имоджен Моран, съавтор на изследването. Не всички клетки с памет се обединяват в новооткрития \"орган\". Други циркулират в тялото и се изтощават. Според изследователите един от начините за подобряване на ваксините ще бъде да се проектират така, че да произвеждат повече клетки с памет в микрооргана, вместо енергията им да се губи другаде. Това може да подобри способността ни да се справим с бързопротичащи болести.", "date": "2018.08.27", "title": "Откриха нов орган в човешкото тяло"}
{"url": "https://www.monitor.bg:443/bg/a/view/smyrtta-e-izpisana-na-cheloto-142760", "text": "Хората с многобройни и дълбоки бръчки на челото са изложени на 10 пъти по-голям риск да починат от атеросклероза, констатираха френски учени, цитирани от в. \"Дейли мейл\". Екипът на Йоланд Ескирол изследвал 3200 работещи граждани на възраст 32,42,52 и 62 години. Те получили оценки, свързани с дълбочината на бръчките им на челото. Оценка нула означавала нула бръчки, а три - дълбоки и многобройни бръчки. Групата била изследвана в продължение на 20 години. През това време 233 души починали. От тях 15, 2 процента били с оценка 2 и 3, 6,6 процента с оценка 1 и 2,1 процента с оценка 0. Изследователите достигнали до извода, че дълбоките бръчки са ранен признак на атеросклерозата. Кръвоносните съдове на челото са най-чувствителни на образуването на плаки в тях. Промените в колагена, който участва в структурите на косата, кожата и ноктите, са отговорни за задръстването на кръвоносните ни съдове и за образуването на бръчки. Атеросклерозата е един от главните фактори при инфарктите и някои други заболявания на сърдечносъдовата система, припомня изданието.", "date": "2018.08.27", "title": "Смъртта е изписана на челото"}
{"url": "https://www.monitor.bg:443/bg/a/view/rvd-nabira-rykovoditeli-na-poleti-142744", "text": "От началото на септември стартира есенната сесия за подбор на кандидати за професията ръководител на полети в РВД (BULATSA). В социалната мрежа Facebook започва и кампания, в рамките на която ще може да се задават въпроси за професията. Ръководители на полети ще отговарят от първо лице за спецификата на своята работа. По време на пролетната сесия през март, 240 кандидати подадоха документи, от които 17 започнаха обучение. Полетите над територията на България всяка година се увеличават и вече надминават 3 000 за денонощие. До момента в активния летен период са обслужени рекорден брой самолети - над 250 000. Приемът на документи ще бъде до 15 октомври т.г., а повече информация за изискванията може да намерите на сайта на BULATSA www.bulatsa.com.", "date": "2018.08.27", "title": "РВД набира ръководители на полети"}
{"url": "https://www.monitor.bg:443/bg/a/view/chast-ot-tyrgovskija-registyr-otnovo-raboti-142747", "text": "Работата на Търговския регистър и регистър на юридическите лица с нестопанска цел е възстановена напълно от днес, съобщиха от Агенцията по вписванията. Всички свързани с регистъра услуги вече са възможни на място в Агенция по вписванията и нейните регионални структури. От 16 часа днес всички функционалности на регистъра, възможни чрез достъп до интернет, също ще бъдат възстановени, обещаха от агенцията. ", "date": "2018.08.27", "title": "Част от Търговския регистър отново работи"}
{"url": "https://www.monitor.bg:443/bg/a/view/myj-i-jena-zaginaha-pri-katastrofa-kraj-plovdiv-142741", "text": "25-годишен мъж и жена на 21 години загинаха при тежка катастрофа край Пловдив тази сутрин. Пътното произшествие е станало на стария път за Бургас край село Поповица.  Сигналът е от 10.40 ч. днес, съобщиха от полицията в Пловдив. В района на 249 км на |-8 се сблъскали челно благоевградски фолксваген и пловдивски грейт уол. На място загинали двама пътници от първата кола - 25-годишен мъж и 21-тодишна жена. В болница е шофьорът на втория автомобил. До приключване на огледа е затворено за движение участъкът между селата Чешнегирово и Поповица. Обходен маршрут е Болярци-Асеновград-Пловдив. Полицейски екипи насочват автомобилите.", "date": "2018.08.27", "title": "Мъж и жена загинаха при катастрофа край Пловдив"}
{"url": "https://www.monitor.bg:443/bg/a/view/vyv-vraca-oshte-chakat-bojinov-toj-oferti-ot-chujbina-142753", "text": "В „Ботев“ (Враца) продължават да чакат решението на Валери Божинов. Както е известно, той е обещал да подпише с тима на пастрока си Сашо Ангелов, но само ако не си намери нов отбор в чужбина. Бившият ни национал желае да продължи да играе зад граница, където би получавал доста по-добра заплата, отколкото би вземал във Враца. Мениджърът Мирчо Димитров вече заяви, че би уредил отбор от бившия СССР на Божинов. Това обаче може да се случи само при условие, че подпише с „Ботев“ и играе във всеки един мач. Само по този начин някогашният нападател на „Манчестър Сити“, „Ювентус“ и „Фиорентина“ ще може да навлезе във форма. За бившия си вече тим „Риека“, с който разтрогна преди дни, Божинов записа едва един мач за цялата изминала пролет, а това не е достатъчно.", "date": "2018.08.27", "title": "Във Враца още чакат Божинов, той – оферти от чужбина"}
{"url": "https://www.monitor.bg:443/bg/a/view/glasjat-transfer-na-nejmar-v-real-m-za-300-mln-evro-142746", "text": "Нападателят Неймар е близо до напускане на “Пари Сен Жермен“, твърди Football Espana. 26-годишният бразилец се е съгласил да премине в „Реал“ (Мадрид), а страните са постигнали договорка за контракта на футболиста. Планирано е Неймар да стане футболист на \"белите\" през лятото на 2019 г. Европейският клубен шампион трябва да плати рекордните 300 милиона евро за правата на голмайстора. Преди около година Неймар премина от „Барселона“ в ПСЖ за 222 милиона евро. Ръководството на „Реал“ (Мадрид) внимателно проучва ситуацията, за да избегне евентуално наказание от УЕФА заради нарушение на финансовия феърплей.", "date": "2018.08.27", "title": "Гласят трансфер на Неймар в „Реал“ (М) за 300 млн. евро"}
{"url": "https://www.monitor.bg:443/bg/a/view/razpitvat-oshte-svideteli-po-deloto-za-ubijstvoto-na-taksimetrov-shofior-v-nikolovo-142750", "text": "В Окръжния съд в Русе днес с разпит на свидетели продължи делото за убийството на таксиметровия шофьор Валери Спиридонов, извършено на 14 март 2017 г. в русенското село Николово. На подсъдимата скамейка застанаха 18-годишните Николай В. и Деян Цв., срещу които обвинението е в грабеж, придружен с убийство. В съдебната зала бяха и вдовицата и синът на убития – Лилия и Тони Спиридонови. Разпитът на един от свидетелите бе отложен, тъй като бе назначена психиатрична експертиза. Нейното заключение ще покаже дали момчето е в състояние да даде годни показания. Делото за жестокото убийство стартира през март т.г. по общия ред. Съдията не прие предложението на защитата на Николай за съкратено съдебно следствие, тъй като адвокатите на другия подсъдим не бяха съгласни. Те поискаха да се индивидуализират действията на всеки един от младежите в съизвършителството. Разпитани бяха свидетели и вещи лица. В деня на първото съдебно заседание около 100 таксиметрови шофьори от цялата страна се събраха пред Съдебната палата и поискаха справедлив процес. На 14 март м.г. към 4,00 часа от Русе в таксито на Валери се качили Николай и Деян, които по това време са били непълнолетни. Според обвинението преди това момчетата употребили алкохол и наркотици и решили да извършат грабеж. Снабдили се с два ножа и тиксо, за да сломят съпротивата на жертвата. Убийството е станало към 4,25 часа на улица „Христо Ботев“ в Николово.", "date": "2018.08.27", "title": "Разпитват още свидетели по делото за убийството на таксиметров шофьор "}
{"url": "https://www.monitor.bg:443/bg/a/view/fen-predizvika-haos-na-koncert-na-bionse-i-djej-zi-142743", "text": "Фен се опита да нахлуе в бекстейджа на концерт Бионсе и Джей Зи в Атланта през уикенда. Почитателят на звездното семейство преминал незабелязано покрай охраната на терен в края на шоуто им, когато те вече се изтегляли от сцената. След като публиката реагирала на появата му, танцьорите се опитали да спрат фена. Вместо да се оттегли обаче той проявил агресия, заради което впоследствие бил задържан от местната полиция. От органите на реда обявиха пред медии, че нашественикът на сцената е 26-годишният Антъни Чарлз Томас Максуел, който се наложило да бъде прегледан и от медици за леки травми. Говорителката на Бионсе потвърди ден по-късно, че певците са добре и турнето им ще продължи по график.", "date": "2018.08.27", "title": "Фен предизвика хаос на концерт на Бионсе и Джей Зи"}
{"url": "https://www.monitor.bg:443/bg/a/view/kuche-nadushi-cigari-na-granicata-s-rumynija-142742", "text": "Над 1000 кутии цигари, укрити в резервна гума и специален тайник, задържа мобилен екип на Митница Лом в района на ГКПП Дунав мост 2. В разкриването на цигарите участва митническото куче Джейк.  Товарен автомобил с българска регистрация е спрян за проверка при излизане от страната миналия четвъртък. Служители на Митница Лом се усъмнили в резервната гума на автомобила. С помощта на специално обученото митническо куче Джейк, в резервната гума и в тайник под тапицерията на задната част на кабината са открити общо 1070 кутии /21 400 къса/ цигари от марките „Марлборо\" и „Дънхил\" . Всички кутии са с валиден български акцизен бандерол. Цигарите са задържани, тъй като са в търговско количество, но за тях не е представен изискуемия по Закона за акцизите и данъчните складове опростен придружителен документ. На нарушителя е съставен акт за установяване на административно нарушение.", "date": "2018.08.27", "title": "Куче надуши цигари на границата с Румъния"}
{"url": "https://www.monitor.bg:443/bg/a/view/djim-parsyns-e-otgovoren-za-finala-na-teorija-za-golemija-vzriv-142751", "text": "Джим Парсънс, който стана любимец на телеманиаците в ролята на маниакално гениалния д-р Шелдън Купър в „Теория за Големия взрив“, е виновникът за обявения финал на комедийния сериал. Според източници, близки до продукцията, телевизията-майка на поредицата CBS е била готова да влезе в нови преговори със звездите, сред които попадат имената още на Джони Галеки, Саймън Хелбърг, Кунал Наяр и Кайли Куоко. Така, „Теория за Големия взрив“ щеше да получи два допълнителни сезона. Въпреки това, Парсънс е изявил желание да се сбогува завинаги с ролята, изстреляла го в звездната орбита на Холивуд, което довело и до решението за финал на сериала. „Ние винаги ще бъдем благодарни на феновете за подкрепата им към „Теория за Големия взрив“ през изминалите дванадесет сезона. Заедно с актьорите, сценаристите и екипа дълбоко ценим успеха на поредицата и ще се постараем да направим последните серии незабравими за зрителите и да им придадем епичен творчески завършек“, гласи официалното изявление на продуцентите. Премиерата на последния дванадесети сезон е насрочена за 24 септември.", "date": "2018.08.27", "title": "Джим Парсънс е отговорен за финала на „Теория за Големия взрив“"}
{"url": "https://www.monitor.bg:443/bg/a/view/povdignaha-obvinenie-na-shofiora-na-rejsa-kovcheg-142749", "text": "Окръжна прокуратура София повдигна обвинение на шофьора на автобуса, който катастрофира край Своге, Григор Григоров, съобщиха от държавното обвинение.  Той е обвинен в това, че на 25 август т.г. в гр. Своге, София област, на път 2 -16, при управление на автобус МАН, с посока на движение Своге – София, е нарушил правилата за движение по пътищата – чл. 21 ал. 2 от Закона за движение по пътищата: „При избиране на скоростта на движение на водача на пътно превозно средство е забранено да превишава 40 км/ч, сигнализиран с пътен знак В 26“ и по непредпразливост е причинил телесна повреда на повече от едно лице и смъртта на повече от едно лице – 17 лица и случаят е особено тежък. Повдигането и предявяването на обвинението е извършено на  26.08.2018 г., късно следобяд. С постановление на наблюдаващия прокурор обвиняемият е задържан за срок до 72 часа, за осигуряване на явяването му пред съда за определяне на постоянна мярка за неотклонение. Към настоящият момент задържането се изпълнява в условията на болнично заведение, където Григоров е на лечение. С постановление на главния прокурор разследването по делото е възложено на Националната следствена служба, където то се осъществява от екип от следователи. В рамките на днешния ден предстоят допълнителни огледи. В същото време, следователи осъществяват изземване на относими към разследването документи от МРРБ, Агенция „Пътна инфраструктура“, Агенция „Автомобилна администрация“ и търговското дружество – изпълнител на ремонта на пътния участък.", "date": "2018.08.27", "title": "Повдигнаха обвинение на шофьора на рейса-ковчег"}
{"url": "https://www.monitor.bg:443/bg/a/view/sled-katastrofata-dyrjavata-shte-si-tyrsi-pravata-chrez-syda-142733", "text": "След инцидента край Своге се оказа, че Агенция „Пътна инфраструктура” (АПИ) пет пъти карала фирмата строител да отстрани дефектите от опасния път. Появиха се много коментари, че некачествен ремонт на пътя е причина за катастрофата. Тази причина беше посочена и след заседанието на ръководните фактори от МВР, транспортното и регионалното министерство. „Според договора всички констатирани дефекти трябва да бъдат отстранени за сметка на изпълнителя. Пътят е приет без никаква забележка от 20-членна приемателна комисия. Дефектите е трябвало да бъдат отстранени до 15 август. Колегите от АПИ са били уведомени на 19 август, че предписанията не са направени. Държавата може да си търси правата по съдебен ред”, коментира в ефира на Нова телевизия регионалният министър Николай Нанков. В становище до медиите от фирмата обясняват, че пътят е въведен в експлоатация две години по-рано – през 2014 г. „През периода на приключване на дейностите от наша страна и издаване на Акт 16 пътят е експлоатиран за нуждите на населението от възложителя. Рехабилитацията е осъществена, без да бъде спирано движението по тежкото трасе. Как е поддържан пътят до издаване на акт 16 и в периода след това, ние не можем да вземем отношение. АПИ избира фирма, която да осъществява тази задача”, заявиха от „Трейс Груп Холд” АД. По думите на регионалния министър през март месец експертна група е констатирала 22 точки с дефекти по трасето, които е трябвало да бъдат отстранени до 15 август, но фирмата изпълнител така и не го е направила. Нанков гарантира, че всички длъжностни лица със своето действие или бездействие в тази ситуация ще понесат своята отговорност. „Защо е предписан този асфалт и приет по този начин е работа на процесуално-следствените органи да установят причината за това. Ние ще окажем пълно съдействие”, допълни Николай Нанков. По думите му страната има 48 подобни участъка, които правят аквапланинг. Те се ремонтират приоритетно. Той заяви, че след като фирмата не е отстранила дефектите, ще стартира процедура по привеждане на банковата гаранция на изпълнителя. Той ще проверява дали това е направено. Този мярка обаче прекратява гаранционната поддръжка. \"Не съм убеден, че парите по гаранцията ще стигнат\", каза оше той. МВР многократно е подавало сигнали за участъка, в който стана тежката катастрофа край Своге. Фирмата обаче не е реагирала адекватно, коментира и вътрешният министър Валентин Радев в ефира на друга национална телевизия. Реакцията на държавата след катастрофата в Своге е била добра. Вчера на заседанието при премиера Бойко Борисов обаче се говорело \"какво правим преди това, какво да подобрим, за да не се случва тази война по пътищата\", заяви вътрешният министър Валентин Радев по бТВ. Той поясни, че шофьорът на автобуса досега не е имал тежки провинения, но е имал такива, свързани с превишена скорост. Радев каза, че вече е пратил специалисти в Унгария и Германия, които да видят какви мерки се вземат в тези държави за безопасност по пътищата. Той изтъкна, че в Унгария жертвите от катастрофи са с 1/3 по-малко от тези в България.", "date": "2018.08.27", "title": "Катастрофата край Своге: Държавата ще си търси правата чрез съда"}
{"url": "https://www.monitor.bg:443/bg/a/view/prof-d-r-inj-dimityr-dimov-prepodavatel-v-uasg-u-nas-njama-mostove-s-risk-ot-vnezapno-razrushavane-142707", "text": "Правилно изготвеният проект и качествено извършеното строителство, вкл. влагането на качествени строителни материали, безспорно са необходимото, но не и достатъчно условие за по-голямата продължителност на нормалната експлоатация или дълготрайност на мостовете, казва в интервю за \"Монитор\" преподавателят в УАСГ проф. д-р инж. Димитър Димов. - Правилно изготвеният проект и качествено извършеното строителство, вкл. влагането на качествени строителни материали, безспорно са необходимото, но не и достатъчно условие за по-голямата продължителност на нормалната експлоатация или дълготрайност на мостовете. За да се съхрани по-дълго време сигурността и нормалната експлоатационна годност на даден мост трябва да се поддържат в изправност не само неговите носещи елементи и конструкции, но и всички негови функционални елементи и части като настилки, изолации, облицовки, фуги, отводнителни съоръжения.Това изисква провеждане на периодични инспекции и обследвания. Систематизираната въз основа на тях информация може да послужи за изготвяне или допълване на техническия паспорт на моста (ако е наличен), с планиране на периодичните и основни ремонти, както и за уточняване на техническите изисквания за неговата експлоатация. Описаната накратко схема на превантивен контрол, позволява своевременно да се откриват и отстраняват всички неблагоприятни за нормалната експлоатация на мостовете фактори, с което се постига по-ефективното им поддържане и увеличаване на дълготрайността им. - Подобна амбициозна задача разбира се е изпълнима, но при определени условия. За страна като нашата, с общо взето ограничени ресурси и липса на информация за актуалното техническо състояние на голяма част от мостовете качествен ремонт на всички съоръжения за кратко време е почти невъзможен. Поддържането на мостовете не е еднократен акт, а процес който трябва започва още от тяхното въвеждане в експлоатация и да продължава през целия им експлоатационен живот. - По мое мнение у нас няма мостове с риск за внезапно разрушаване по време на експлоатация, поради следните причини: Първо, почти всички гредови мостове строени у нас през 50-те и 60-те години на миналия век са със сравнително малки отвори – до 15-20м и са изпълнявани от монолитен стоманобетон, който не се разрушава внезапно. От този период има и редица пътни и железопътни дъгови мостове със значително по-големи отвори – до 80-100м, но те също са от монолитен стоманобетон и освен това конструктивната им схема е пространствена, многократно статически неопределима, при която евентуалното разрушаване се предхожда от видими признаци и протича много продължително. Сравнително по-уязвимите мостове и виадукти - с по-големи отвори, по-интензивно натоварени и със сглобяеми връхни мостови конструкции от предварително напрегнати монтажни греди, са от времето на строителството на автомагистралите „Хемус“ и „Тракия“, т.е. през 70-те и 80-те години и не може да се каже че понастоящем на възраст около 40-45 години рискът от внезапен отказ е налице. Второ, с изключение на няколкото много отговорни мостови съоръжения, изпълнени също през 80-те години по нови за нас технологии – „конзолен монтаж“, „конзолно бетониране“, „групово напрягане“ и др., както и построения преди няколко години „Дунав мост 2“ със сложна вантова система и „конзолен монтаж“ на връхната му конструкция, нямаме други мостове със сложна конструктивна и технологична система, с високо отговорни и уязвими от атмосферните въздействия (температура, влажност, агресивна среда и пр.) и експлоатационните условия (удари, вибрации, умора, загуба на устойчивост и др.) елементи и връзки, както тези на авариралия мост „Моранди“ в Генуа. Разбира се тези факти в никакъв случай не трябва да ни успокояват напълно, защото физическото състояние на мостовете, както и на хората, постоянно се променя с възрастта и то за съжаление не към по-добро. - Подобни твърдения са лишени от логика и смисъл. Вярно е, че във философията на действащите тогавашни наши норми за проектиране на стоманобетонни конструкции по т.н. „гранични изчислителни състояния“ имаше стремеж за по-пълноценно използване на якостните свойства на материалите (който е налице и при съвременните евронорми) и известно подценяване на някои важни ефекти, свързани с комфорта на експлоатацията и дълготрайността - допускане на пукнатини, твърде малки защитни покрития и др., но това се отнася само за нормите в гражданското строителство. За мостовете тогава (пътни и железопътни) се ползваха наши правилници, базирани на „метода на допустими напрежения“, както и германски и швейцарски норми (за мостове от предварително напрегнат стоманобетон), които бяха много по-консервативни в това отношение. От друга страна на всички строителни специалисти, съвременници на този период, е известно че изпълнението на всеки вид дейност, особено в мостовото строителство, се контролираше много стриктно (от влаганите строителни материали и изпълнението на отделните работи до приемане на готовите обекти) и това което е още по-важно, строителството се извършваше от специализирани бригади и екипи с необходим минимален брой работници със съответни квалификационни нива на умения (разряди). Сегашното незадоволително техническо състояние на повечето мостови съоръжения у нас се дължи на естественото им физическо износване в съчетание с най-разнообразните атмосферни и други условия и въздействия и преди всичко на липсата на регулярно и правилно поддържане. - Мостът е като човешки организъм. За да функционира правилно и да не се нарушава неговата надеждност и дълготрайност е необходимо всички негови елементи и части да са постоянно в изправност. Безспорно за сигурността му по време на експлоатация най-важни са главните му носещи елементи, които в зависимост от конструктивната му система могат да бъдът различни. По принцип за гредовите мостове от обикновен стоманобетон от първостепенна важност са опорите (устои и стълбове), опорните устройства (лагерите) и елементите на връхната конструкция (главни греди и плочи). При мостовете с предварително напрегнати главни греди, с напрягане на цели връхни конструкции или на части от тях (конзолно бетониране, конзолен монтаж), както и за мостовете с вантови и висящи системи, към най-важните елементи задължително се отнасят напрягащите кабели и въжета с техните закотвящи системи и връзки. За да се съхрани обаче възможно по-дълго тяхната изправност и безупречно действие, т.е. да се сведе до минимум тяхното износване, трябва да се ограничи максимално достъпът до тях преди всичко на атмосферните агенти, които напоследък особено в градски условия, станаха много разнообразни и интензивни. С други думи те трябва да бъдат добре защитени и/или изолирани. Ролята на „защитници“ се изпълнява от почти всички други функционални елементи и части на моста – дилатационни фуги, антикорозионни покрития, изолации, настилки, отводнителни съоръжения, предпазни и отбивни бордюри, огради и парапети. Т.н. разбитите настилки, компрометираните хидроизолации и неводоплътните дилатационни фуги, в някои случаи при градски условия, само за 10-15 години могат да доведат до висока степен на корозия на бетона и армировката в приопорните участъци на главните греди, лагерите и окололагерните части, а с това да компрометират нормалната функция на цялата връхна конструкция на моста. Затова именно регулярните инспекции и поддържането в изправност на функционалните елементи и части се явява от особена важност и може да гарантира до голяма степен дълготрайността на носещите конструкции. - Аз вече споменах за развенчаването на един мит – „дълговечността“ на бетонните и стоманобетонни конструкции. Това само по себе си предполага и нов подход при организиране на системата за контрол не само на поддръжката, но и на проектирането и изпълнението. Според мен правилно систематизираната и периодично актуализираща се информация за най-разпространените повреди и разрушения, както и за характерните им причини (т.е. т.н. обратна връзка – feed back), може успешно да послужи за разясняване следните три много важни въпроса: Как в бъдеще да се избягват подобни дефекти при изграждане на мостовете, с което да се повиши сигурността и икономичността им. Как своевременно да се откриват повредите, за да се спре по-нататъшното им развитие, а с това и опасността от намаляване на дълготрайността на конструкциите. Какви изисквания трябва да се предявяват към технологията им на изграждане, за да се облекчи тяхната ремонтопригодност (начина им на ремонтиране). За да стане възможно обаче горното, трябва административно да се регулира изпълнението на следните дейности: Да се събират статистически данни за действителните физико-механични характеристики на вложените в конструкциите материали и за тяхното изменение с течение на времето; Да се извършват по-подробни и пълни проучвания на конкретните реални експлоатационни условия и особеностите на средата, в която се намират конкретните мостове; Да се подобрява качеството на проектните решения чрез получената обратна информация за поведението на конструкциите на отговорни и важни мостови съоръжения в реални експлоатационни условия; Да се разработят и утвърдят указания и норми по поддържане, ремонт и експлоатация на мостовите конструкции и елементи със съответна степен на значимост; Да се подготвят специализирани технически кадри за поддържане и ремонт на различни видове конструкции на мостове; Да се създаде единна система и база данни за състоянието на най-отговорните и постоянно наблюдавани мостови съоръжения, както и на регистрационни карти за проявяващите се в тях дефекти и повреди с възможност за тяхната електронна обработка и анализ. - Истината за старите мостове не е точно такава. Първо, почти всички от тях са сводови, зидани от естествени каменни материали върху здрави скални основи и притежават много голяма маса, коравина и устойчивост, които фактори сами по себе си гарантират голямата им надеждност и дълготрайност. Второ, поради сравнително ограничения им габарит главно в широчина, а понякога и поради двустранните надлъжни наклони, големината и честотата на преминаващите по тях подвижни товари е много по-малка и предопределя много по-ниски динамични въздействия и ефекти върху тях. Разбира се те имат и много недостатъци и затова не се прилагат в съвременното мостово строителство, което трябва да задоволява непрекъснато нарастващите нужди и изисквания на транспорта в глобален мащаб. У нас такива мостове все още намиращи се в експлоатация има, но те са предимно по второстепенната републиканска пътна мрежа и като малки съоръжения в железопътната ни мрежа. Освен това много от тях са с трудно поправими повреди и/или са със значителни ограничения на движението. Мнението, че по-новите мостове от втората половина на миналия век крият известни рискове, е оформено донякъде интуитивно поради проявяващите се и увеличаващи се дефекти и повреди по тях. Всъщност истината е следната: Натрупаните знания и опит през последните няколко десетилетия показаха, че основният строителен материал на 20-ти век бетонът, който бе считан от специалистите за „дълговечен“, проявява при определени неблагоприятни условия своите слабости – образуване на пукнатини, карбонизиране (неутрализиране) на повърхностните слоеве и др., които са предпоставка за по-нататъшни процеси на разрушаване, особено при стоманобетонните конструкции, поради активизиращата роля на корозиращата армировка. Практиката показа, че броят на разрушенията в бетонните и стоманобетонни конструкции постоянно расте, което налага необходимост от изясняване на причините и от критичното им осмисляне, с оглед в бъдеще да се избегне нерационалното приложение на този материал, както и дефектите при изготвянето му. А за това е нужно да се разполага с актуална информация за най-разпространените и разпространяващи се дефекти и повреди по тях, което може да стане само с регулярни периодични проучвания, или т.н. „инспекции“ и „технически обследвания“, завършващи с оценки и препоръки за необходимите грижи и дейности за ремонта и поддържането им в изправност. Ако те липсват, вследствие естественото износване и действие на многото агресивни външни фактори, физическото състояние на всяка конструкция или мостово съоръжение постепенно и неотклонно се влошава и може да стане рисково. - У нас има не малко фирми и специалисти за проектиране на мостове и мостови съоръжения – както на пътни така и на железопътни, които имат необходимите професионални умения и компетентност. Те обаче не винаги могат да ги приложат в своите проекти, защото до голяма степен са зависими, вкл. и финансово, от „строителя“, който е спечелил съответната обществена поръчка (ОП) за изграждане на даден транспортен обект. А тя, както всички знаят, е винаги с приоритет за най-ниска цена. Съвсем естествено това се отразява не само на качеството на проекта, но още повече на качеството на строителството и това на влаганите материали, на което често бяхме и сме свидетели при изграждането на нови и ремонта на съществуващи съоръжения и мостове. Що се отнася до специалистите за поддръжка и ремонт на мостовете - административно ангажирани такива няма. Обикновено се използват фирми и специалисти от кръга на споменатите по-горе, които проектират и изграждат новите мостове и то на същия принцип – чрез конкурс за ОП, с приоритет за най-ниска цена. Затова не са изненада случаи, при които на ремонтирани стълбове на важни виадукти по една от пътните ни магистрали, „възстановеното“ посредством „торкретиране“ бетонно покритие се отлепва още на следващата година, или при ремонт и саниране на друг от подобните отговорни мостове, едва след ремонта на хидроизолацията и настилката на моста се установява, че част от главните носещи греди са в недопустимо лошо състояние. Мостовото строителство е вид инженерно изкуство и винаги е привличало и продължава да привлича стремящи се към знания и умения млади хора. За съжаление обаче, конюнктурата в нашата страна през последното десетилетие след всеобщата стопанска криза, твърде ниското заплащане основано на „зависимостта“ на проектанта от строителя, както и приоритетното развитие на новите информационни техологии, до голяма степен причиниха значителен отлив въобще на кандидати за строителни инженери по някои от направленията и частично засегнаха и „мостовия“ сектор. Въпреки това, в два от факултетите на Университета по архитектура, строителство и геодезия – в Строителния по специалността „Строителство на сгради и съоръжения“ и във Факултета по транспортно строителство в специализацията „Строителство на транспортни съоръжения“, всяка година се обучават и дипломират средно около 180-200 души строителни инженери, от които поне половината са способни да проектират, да ръководят изпълнението и да организират ремонта и поддръжката и на мостови съоръжения, чийто капацитет българската държава и общество могат и трябва да използват, за да просперира нацията ни. Проф. д-р инж. Димитър Димов е пенсиониран преподавател по „Обследване и изпитване на строителни конструкции и мостове“ в катедра “Масивни конструкции” на УАСГ-София. Автор е на 102 статии и доклади в наши и чуждестранни списания и сборници, една монография и на 3 лекционни курса. Участвал е в 33 научни разработки и в над 400 технически експертизи, решения, проекти и приложни изследвания на строителни конструкции на нови и стари сгради и мостове.", "date": "2018.08.27", "title": "Проф. д-р инж. Димитър Димов, преподавател в УАСГ: У нас няма мостове с риск от внезапно разрушаване"}
{"url": "https://www.monitor.bg:443/bg/a/view/operacijata-na-desi-ot-ruse-e-uspeshna-142731", "text": "Деси от Русе се възстановява след успешна операция на ухото, извършена в клиника в Стара Загора. За изпадналата в безизходица 44-годишна самотна безработна майка „Монитор“ разказа в началото на юли. Необходимата за интервенцията сума бе събрана бързо и жената няма да изгуби слуха си. Десислава Иванова е майка на 5-годишно момченце. Като тийнейджърка заболява тежко от анорексия и успява да се излекува след над десетгодишна битка. В деня, в който я изписват със сина й от родилното отделение в Русе, умира баща й и тя трябва да разчита предимно на себе си. В началото на тази година остава без работа, след като собственичката на шивашка фирма я освобождава заради отсъствия по болест. Деси им централна перфорация на тъпанчето и трябва незабавно да се оперира. Професор от столична клиника й прави тимпанопластика на 16 март, но тя е неуспешна и се налага втора интервенция, за да не изгуби слуха си. Трогнати от съдбата на жената, 56 души са изпратили пари по сметката й. Повечето от хората са превеждали по 10, 20, 30 лева, някои по 5 лева. За кратък период са събрани около 3000 лева, с които е заплатено за избор на екип и за пътните и престоя в Стара Загора. Операцията е извършена на 25 юли. „Искам чрез Агенция \"Монитор\" да благодаря на всички тези хора с големи сърца. Отчаянието ми се превърна в надежда и мисля, че това помогна на отличното ми възстановяване. Благодарна съм и на доц. д-р Петър Руев, който извърши ревизия на направената тимпанопластика“, казва Деси. Вече са преминали два контролни прегледа и няма нищо обезпокоително. Около 60 процента от слуха на лявото ухо е спасен. Остатъкът от събраната чрез дарения сума е достатъчен за издръжката на Деси и сина й за следващите два месеца, през които е препоръчително да не се натоварва. След това жената ще търси подходяща нова работа.", "date": "2018.08.27", "title": "Операцията на Деси от Русе е успешна"}
{"url": "https://www.monitor.bg:443/bg/a/view/spipaha-myj-podpalil-kolite-na-avtomontior-142737", "text": "31-годишен мъж е задържан и му е повдигнато обвинение за подпалването на колите на автомонтьор във великотърновското село Самоводене. Палежът е извършен на 18 август през нощта. П.Ш. от павликенското село Водолей залял паркираните на улицата два автомобила и им драснал клечката. Извършителят е с чисто криминално и съдебно досие и досега не е имал контакти и сблъсъци с полицията. Причините за палежа се изясняват. Предпоага се обаче, че извършителят, който е шофьор, е имал конфликт с монтьора по повод на извършен ремонт. На П.Ш. е наложена мярка за неотклонение подписка.", "date": "2018.08.27", "title": "Спипаха мъж подпалил колите на автомонтьор"}
{"url": "https://www.monitor.bg:443/bg/a/view/nakraja-na-ljatoto-8-5-gradusa-v-chehija-142739", "text": "Рекордно ниска за края на лятото температура - минус 8,5 градуса по Целзий - бе регистрирана тази нощ в областта Шумава, Южна Чехия. Това съобщи пред журналисти Яна Гуйслова, говорителка на националната метеорологична служба, цитирана от ТАСС. Тя отбеляза, че нощта е била рекордно студена в по-голямата част от страната. В цяла Чехия освен Прага температурите паднаха тази нощ под +10 градуса. В региона около столицата, където допреди няколко дни имаше жеги и термометрите почти два месеца показваха над 20 градуса, бяха измерени едва 6,5 градуса. Според експерти резките температурни колебания се дължат на климатични промени в Чехия, предизвикани от глобалното затопляне. В резултат периодите на жега и суша ще бъдат по-продължителни и ще бъдат последвани от резки застудявания, отбелязва ТАСС.", "date": "2018.08.27", "title": "Накрая на лятото: -8,5 градуса в Чехия "}
{"url": "https://www.monitor.bg:443/bg/a/view/ostava-otbeljazvat-kraja-na-ljatoto-s-goljam-koncert-142734", "text": "Една от най-добрите български инди-рок банди “Остава” ще закрие летния музикален сезон с голям концерт на открито, в клуб „Маймунарника“ в Борисовата градина на 30 август.  През последните 10 години групата отбелязва края на летните си концертни изяви все на едно и също място - в столичния клуб, което съвсем непринудено се превърна в традиция за бандата и феновете им. Тази година, както всяка предходна, ще има и много изненади. Най-голямата е група P.I.F., които ще се включат с 40 минутен сет. Нина Николина и финалистката от „Гласът на България“ Виктория Динкова VICK пък ще застанат редом до Свилен Ноев за няколко нетрадиционни дуета. В 2-часовата програма са включени хитсинглите “Sex in the morning\", „Океан“, „Понеделник“, \"Мини тяло\", \"Шоколад\", \"Ще дойдеш ли с мен\", \"Мъничко човече\", „Бесен“, „Внимание“, „Самолет“, както и рядко изпълнявани на живо песни на бандата. Билетите за концерта са на цена от 15 лева, а в деня на концерта на място – 20 лв.", "date": "2018.08.27", "title": "“Остава” отбелязват края на лятото с голям концерт"}
{"url": "https://www.monitor.bg:443/bg/a/view/pochina-nijl-sajmyn-majstoryt-na-broduejskata-komedija-142735", "text": "На 91-годишна възраст почина Нийл Саймън – прочутият американски автор на пиеси, смятан за майстора на бродуейската комедия. Той е издъхнал в неделя след усложнения от пневмония в манхатънска болница. казва звездата от пиесата му „Боси в парка“ Робърт Редфорд за него. Саймън е легенда в американския театър. Сред най-забележителните му пиеси са „Странната двойка”, за която е удостоен с награда „Тони“. Носител е на “Пулицър” за “Изгубени в Йонкърс” през 1991 г. и има три номинации “Оскар” за най-добър сценарий.", "date": "2018.08.27", "title": "Почина Нийл Саймън – майсторът на бродуейската комедия"}
{"url": "https://www.monitor.bg:443/bg/a/view/splav-s-pamet-zamestva-zadvijvashtite-mehanizmi-v-krilete-na-f-a-18-hornet-142740", "text": "Инженерите от НАСА обърнаха хода на съвременната аерокосмическа технология, като демонстрираха новия задвижващ механизъм със Shape Memory Alloy (SMA), който може да сгъне секция от килото на свръхзвуковия изтребител F / A-18 Hornet, с тегло 136 кг. Проведен в изследователския център Армстронг (Armstrong Flight Research Center) в Едуардс, Калифорния, тестът включваше подмяна на механизма за сгъване на върха на крилото на Hornet с високо-температурен SMA задвижващ механизъм, изработен от нова сплав от никел-титан-хафний, генерираща 564 Нм сила. Според НАСА този тест е последния от проекта на агенцията Spanwise Adaptive Wing (SAW), чиято цел е да се опрости конструкцията на въздухоплавателните средства, като се заменят сложните механични, хидравлични и електромеханични задвижващи механизми, задвижващи различни секции на крилете с компоненти или дори цели секции, направени от сплави с памет, които се сгъват или огъват. SAW ще намали с до 80% теглото на задвижващите механизми. SMA задвижващите механизми работят на същия принцип. Чрез загряване или някакво друго влияние задвижването може да промени формата си и да извърши необходимото, без нуждата от двигатели, макари или хидравлика. Настоящия проект на НАСА е насочен към производството на сгъваеми криле, което би довело до създаването на по-леки, опростени самолети с по-дълги и по-тънки криле, както и стабилизатори и задкрилки, които са по-икономични. Тази технология би могла, също така да позволи на въздухоплавателните средства да променят крилата си, за да бъдат използвани при различни атмосферни условия и дори биха могли да подобрят представянето на свръхзвукови самолети. По време на теста задвижването не само е било способно да сгъне крилото на 90 градуса нагоре и надолу, но го направи с много прецизен контрол. То е успяло да извърши сгъване, използвано при паркирането на изтребителя на самолетоносач, а също така и сгъване при условия, които симулират действителните натоварвания при полет НАСА твърди, че тестовете на F / A-18 ще продължат през следващите няколко месеца и трябва да доведат до монтирането на нов задвижващ механизъм, способен да генерира сила от 2.260 Nm, който може да се използва за предните и задните секции на крилете.", "date": "2018.08.27", "title": "Сплав с памет замества задвижващите механизми в крилете на F/A-18 Hornet"}
{"url": "https://www.monitor.bg:443/bg/a/view/edna-peta-ot-firmite-sa-naeli-chovek-s-uvrejdanija-142736", "text": "Повече от половината фирми у нас искат да отпадне защитата при уволнение за хората с увреждания. 19 на сто от фирмите са наели човек с увреждане през последните 3 години, сочат данните. 77 на сто - не са наели такъв човек. Това показва проучване на Българската търговско-промишлена палата (БТПП), поръчано от bTV. Допитването до бизнеса е на тема: \"Как повече хора с увреждания да се включат като работещи?\". Малкият брой наели хора с увреждане е, че не е имало такъв кандидат, естеството на работа не позволява, и на трето място - заради защитата, която имат срещу уволнение. Повече от половината фирми, участвали в допитването, са поискали именно отпадане на тази защита като стимул за бизнеса да наема повече хора с трайни увреждания. От миналата година Мариана от Бяла Слатина работи в производство на перилни, почистващи и козметични продукти. Преди това е била без работа в продължение на 5 години. Фирмата, в която сега работи Мариана е специализирана за хора с увреждания, т.е. поне 30 на сто от персонала са с увреждания. Шефът й казва, че масово не се спазва законът за обществените поръчки и такива, които трябва да са запазени за предприятия като неготово, се оказват недостъпни. Красимир Кънев, пълномощник на управителя на фирмата, коментира, че няма достатъчно ангажираност за хората и се налага да ги пускат в неплатен отпуск. Работодателят апелира за по-строг контрол и за по-големи данъчни и осигурителни облекчения. 35% от фирмите искат по-голяма подкрепа за адаптиране на работните места, 45 на сто - за допълнително обучение и квалификация, а най-много - 52 на сто - искат да отпадне защитата срещу уволнение. Сега човек с увреждане може да бъде отстранен, ако инспекцията по труда го разреши. Цветан Симеонов, от БТПП, обясни, че \"ако има хора, които не изкарват заплатите си в предприятието, а се ползват със защита при уволнение, това би влошило техните пазарни резултати\". За последните 3 години едва 17 на сто са използвали програми за субсидирана  заетост, по които са наели по 1 човек. Проучването е любопитно, коментират от БТПП, особено на фона на предложенията на държавата да се въведат квоти за наемане на хора с трайни увреждания, а когато не се изпълнят, да следват санкции.", "date": "2018.08.27", "title": "Една пета от фирмите са наели човек с увреждания"}
{"url": "https://www.monitor.bg:443/bg/a/view/dete-pochina-sled-kato-beshe-zaklucheno-v-kola-142738", "text": "Момченце на 2,5 години почина, след като бе заключено в лек автомобил, съобщиха от болницата в Сливен МБАЛ \"Д-р Иван Селимински\". Детето е починало няколко часа, след като е прието в болницата. Трагедията се е разиграла в село Желю войвода в неделя следобед, когато температурите в района е надхвърляла 30 градуса. Момченцето е прекарало в колата няколко часа и е било открито в безсъзнание от родителите му.", "date": "2018.08.27", "title": "Дете почина, след като беше заключено в кола"}
{"url": "https://www.monitor.bg:443/bg/a/view/na-zapad-zahlajdane-dnes-shte-e-dyjdovno-142727", "text": "По-хладно време в западните райони, краткотрайни валежи и по-ниски температури ни очакват в началото на последната седмица от август. Вместо на топло време, на много места в страната ще наблюдаваме гръмотевични бури. Над западната половина на страната ще се развива купеста и купесто-дъждовна облачност, след обяд на отделни места и над източната. Ще има краткотрайни валежи, придружени с гръмотевични бури, в западните и планинските райони явленията ще са интензивни, според прогнозата на НИМХ към БАН. Вятърът ще е до умерен: в Западна България ще се ориентира от северозапад и с него за кратко ще нахлуе по-студен въздух, в източните райони ще остане от североизток. Максималните температури ще са от около 23° в западните райони, до 33° в източните, където преди обяд ниската облачност ще се разкъса и намалее и ще има повече слънчеви часове. Атмосферното налягане е по-ниско от средното за месеца – ще се повишава и вечерта ще е близко до обичайното. По Черноморието в сутрешните часове ще е с ниска облачност или мъгла, почти без валеж, която до около обяд ще се разкъсва и намалява до предимно слънчево. В следобедните часове ще има и развитие на купеста и купесто дъждовна облачност, но главно по Южното Черноморие ще превали и прегърми. Ще духа до умерен вятър от изток-североизток. Максималните температури ще са 27-30°. Температурата на морската вода е около 27°. Вълнението на морето ще е 2-3 бала. Над планините ще се развива купеста и купесто-дъждовна облачност и на много места ще има краткотрайни валежи и гръмотевични бури. По-интензивни ще са явленията в следобедните часове, главно в Рило-Родопската област. Ще духа умерен до силен вятър от изтоксевероизток. Максималната температура на височина 1200 метра ще е около 20°, на 2000 метра – около 13°.      ", "date": "2018.08.27", "title": "На запад захлаждане, днес ще е дъждовно"}
{"url": "https://www.monitor.bg:443/bg/a/view/sled-tragedijata-trima-dushi-ostavat-s-opasnost-za-jivota-142730", "text": "15 души са сериозно ранените при тежкия инцидент в Искърското дефиле. Те са разпределени в четири софийски болници. Шест жени са настанени в „Пирогов”. Три от тях все още са с опасност за живота. „Те са в изкуствена кома и на апаратно дишане. Имат тежки белодробни контузии”, обясни изпълнителният директор на „Пирогов“ проф. Асен Балтов пред Нова телевизия. „Предстоят им още наблюдения, а на и някои операции. На пациентката, която е в неврохирургия, ще й бъдат извършени допълнителни изследвания и най-вероятно й предстои оперативна интервенция в областта на лицевите кости. Останалите три пациентки остават в същото състояние. Те са на командно дишане и все още има опасност за техния живот. Остават стабилни и не се нуждаят от допълнително подпомагане на сърдечната дейност. Затова смятаме, че най-острият период е овладян”, поясни Балтов. Асен Балтов каза още, че е хубаво да има кръводарители и призова всеки, който има възможност, да дари кръв. Той не се ангажира да прогнозира колко време ще продължи възстановяването на пациентките. Шестима души са настанени в болница „Света Анна” – пет жени и един мъж. В най-тежко състояние е жена на 62 години. Пострадали са настанени и във ВМА. Там са двама души. В болница „Царица Йоанна” е настанен шофьорът на автобуса, който е с множество охлузвания, но без опасност за живота.", "date": "2018.08.27", "title": "След трагедията: Трима души остават с опасност за живота"}
{"url": "https://www.monitor.bg:443/bg/a/view/lovech-i-veliko-tyrnovo-lideri-po-stari-jilishta-142710", "text": "Най-голям процент от жилищата, строени преди 1945 г. у нас, има в областите Ловеч, Велико Търново и Габрово. В Ловеч около 9% от жилищния фонд е граден преди края на Втората световна война. В областта този дял достига 38%. Във Старата ни столица една десета от жилищата са на тази възраст от над 72 години, а в селищата извън областния център те са 45 на сто. Подобен е процентът и за селата и малките градове в Габровско, а в административния център на областта - делът им е около 8 на сто. Това сочат данни от анализа към жилищната стратегия, публикувана за обществено обсъждане. В Софийска област 15% от жилищата са от преди край на Втората световна война, а в самата столица този дял е едва 5-6 на сто. В София най-голям дял от 47% се пада на жилищата, градени в периода 1971-1990 г. 22 на сто се падат на строените от 1946 до 1970 г. и около 25% - на времето след 1990 г. Във Варна и Бургас най-старите жилища са по около 3%. Строените по време на соца са съответно общо 64% и 49%. Под тепетата най-старите жилища са към 4%, а в селищата извън Пловдив - 12 на сто. В областния център най-голям дял от 48% имат имотите, направени в периода на 70-те и 80-те години на миналия век, новото строителство след промените е 18%. Най-големият дял на съществуващия жилищен фонд в страната е създаден в епохата на индустриалното строителство - периода 1971 - 1990 г. (39,6%). От общо 1 557 522 жилища от този период, 1 234 958 (79,3%) са в градовете, а останалите 322 564 бр. - в селата. В този период е изграден и панелният фонд - общо 710 972 жилища в 21 718 панелни сгради като те са 18,1% от всички жилища в страната. Огромната част от панелките (98,2%) е в градовете - 698 454 апартамента в 12 518 сгради. Прединдустриалният период (1946-1970 г.) е оставил дял от 33,6% (1 321 222 жилища). В относително изражение това е периодът с най-голям дял в селата - 46,5%. Жилищата от преди 1945 г. (с възраст над 70 години) има дял от 10,3%. За градовете този дял е 5,1% (132 887 жилища), а за селата - 20,6% (272 502 къщи). Възпроизводството на жилищата в периода на пазарни отношения (след 1990 г.) е било с много по-ниски темпове спрямо предходния период. За последните 25 години са добавени само 16,5% - общо 650 972 жилища разпределени в обичайните пропорции - 83% (538 471 жилища) в градовете и 17% (112 501 жилища) в селата, пише още в жилищната стратегия. Проследена по области, възрастовата структура на фонда в градовете разкрива факта, че освен черноморското крайбрежие (области Добрич, Варна и Бургас) и столицата, има и няколко области с относително висока строителна активност след 1990 г. Това са Пловдив (19,6%), Кърджали (15,8%) и Стара Загора (15%). Най-ниско по този показател е област Перник с дял от 6,8% жилища, построени в периода на прехода.", "date": "2018.08.27", "title": "Ловеч и Велико Търново лидери по стари жилища"}
{"url": "https://www.monitor.bg:443/bg/a/view/den-na-traur-zaradi-katastrofata-kraj-svoge-142728", "text": "Днес е национален ден на траур в памет на жертвите от катастрофата край Своге. В памет на загиналите трибагрениците на всички държавни институции ще бъдат свалени наполовина. В събота автобус с хора прибиращи се от екскурзия излезе от пътя и падна от 20 метра височина. Загинаха 16 души, а 21 бяха ранени. Някои от ранените продължават да са в тежко състояние, като са настанени в болници в София.   Повечето от загиналите са от софийското село Световрачене. Сред тях е и момче на 13 години. Хората са се връщали от екскурзия в манастира \"Седемте престола\". На един от завоите водачът губи контрол над автобуса, удря леко четири автомобила, блъска се в мантинелата и пада в дерето до пътя. Вчера прокуратурата обяви, че работи по три основни направления в разследването - състоянието на пътя, действията на шофьора и отговорностите на транспортната фирма.  В манастира \"Седемте престола\", който са посетили преди трагедията пътувалите с автобуса, ще бъде отслужена панихида в памет на жертвите от катастрофата. А в Църквата „Св. Безсребърници Козма и Дамян\" в село Световрачене ще бъде отслужена заупокойна литургия в памет на загиналите. Премиерът Бойко Борисов отмени визитата си в Албания заради деня на национален траур.", "date": "2018.08.27", "title": "Ден на траур заради катастрофата край Своге"}
{"url": "https://www.monitor.bg:443/bg/a/view/zapis-pokazva-ekskmetyt-liskov-smenja-posokata-na-trotinetkata-142722", "text": "Екскметът на Харманли и настоящ местен соцлидер Михаил Лисков е пипал тротинетката на инвалида Стефчо Тодоров, блъсната от бащата на президента Румен Радев – Георги Радев. Това става ясно от записите от видеокамерите, запечатали инцидента на кръговото кръстовище в Харманли. На тях ясно се вижда как мъж с жълта шапка, който бе разпознат от жителите на региона именно като Лисков, се приближава, хваща тротинетката, обръща посоката, в която се намира, и отново я оставя. Екип на „Монитор“ потърси за коментар екскмета, който обаче така и не вдигна телефона си. Както лъсна в събота, инцидентът е станал на 17 август. Тогава мерцедесът на родителите на държавния глава – Георги и Станка Радеви, блъска триколката на Тодоров. Акт обаче е написан не на шофьора на мерцедеса, а на инвалида, като посочената причина е В същото време разпространеният в публичното пространство запис от видеото не показва такава смяна, докато върху тротинетката се движи Тодоров. Единствената видима промяна в посоката е, когато Лисков и пред очите на намиращите се на място полицаи обръща триколката. За самата случка пък се разбра чак през уикенда, тъй като така и не влязла в информационния бюлетин на МВР. По случая започна проверка от инспектората на МВР за евентуален опит за укриване на вина. Тя бе разпоредена лично от вътрешния министър Валентин Радев. Главният прокурор Сотир Цацаров също се самосезира, като разпореди на зам.-шефката на държавното обвинение в Хасково Дарина Славова да направи проверка. Междувременно протоколът от произшествието беше качен в интернет и социалните мрежи, като за броени минути се превърна в истински хит. Причината - освен че за виновен е посочен Тодоров, е сътворена и нова дума в българския език достойна за сравнение единствено с легендарните бисери на кандидат-студентите. Според служителя на МВР, написал документа, електрическата акумулаторна триколка е „тротонедка“. Това направи протокола едно от най-постваните неща във Фейсбук за последни 48 часа. Вчера първи коментар по случая направи Георги Радев, който пред Нова TV обяви: „Нямам вина, затова и не изпитвам вина“. „Нито аз, нито синът ми сме се опитвали да покрием инцидента. На Румен му казахме два дни по-късно“, допълва Радев-старши. Георги Радев твърди, че е тестван за алкохол и наркотици, а пробите били отрицателни. Пострадалият Стефан Тодоров пък няма претенции към Радеви. С Георги Радев се познавали от години и щели да си останат приятели. Инвалидът обаче бил огорчен от отношението на полицаите към него. Днес вечерта трябва да приключи разпоредената от вътрешния министър Валентин Радев проверка. Това обяви самият той пред журналисти вчера. В същото време МВР шефът даде да се разбере, че фактите от катастрофата са подменени.„И аз бях там, присъствах, видях се с началниците и ги разпитах защо случаят не е стигнал до нас.... Убеждението ми е, че са подменени или е влияено, или пък умишлено, или пък от незнание. Но фактите не са такива. Този, който е констатирал автопроизшествието - автоконтрольора, е направил така, че ситуацията е една, а той я е описал по друг начин“, обясни МВР шефът, без да даде повече подробности.", "date": "2018.08.27", "title": "Запис показва: екскметът Лисков сменя посоката на тротинетката (СНИМКИ)"}
{"url": "https://www.monitor.bg:443/bg/a/view/precedent-na-pirin-folk-edin-izpylnitel-pecheli-i-dvata-konkursa-142732", "text": "С прецедент ще остане в историята 26-тото издание на международния фестивал за авторска македонска песен и изпълнителско изкуство „Пирин Фолк“ в Сандански. За пръв път един изпълнител спечели първото място и в двата конкурса.   Талантливият носител на големите награди е трио „Булгарина“. Трите момичета впечатлиха фестивалното жури с авторската си песен „Три сестри“, както и с изпълнение на живо на „Над Пирина юнак лежи“. И с това прецедентите не свършват. Втората награда също е дублирана от един изпълнител. Това е чаровната Цветелина Веселинова, която изпълни авторската „Сърце на место“ и народната „Едно мало дете“. Втора награда в Конкурса за изпълнителско изкуство беше присъдена и на Стиляна Алексиева за изпълнение на песента „Не заспа ли, Яне“. Трета награда при авторските композиции е за песента „Песен за любов“ в изпълнение на Светлин Миланов и Евелина Александрова, а при изпълнителското майсторство отиде при Илияна Катеринкина с песента „Моме дяволита“. Журналистическото жури също бе единодушно в преценката си. Симпатиите на членовете му отидоха еднолично при Цветелина Веселинова и за двата конкурса. Младата дама очарова и зрителите в Летния театър, като грабна тяхната награда за вокалното си майсторство и с това си тръгна от фестивала с цели 5 приза. Другите фаворити на публиката в Летния театър са  Светлин Миланов и Евелина Александрова. И телевизионните зрители избраха своите любимци: Бойка Дангова и Денислав Нанков събраха най-много гласове при авторските песни, а Радостина Николова оглави изпълнителското изкуство. Със специалната награда на слушателите на радио Благоевград бе отличена песента „Горо ле, горо“ в изпълнение на дуета Бойка Дангова и Денислав Нанков. Наградата на Кмета на Община Сандански отиде при Галя Асенова и „Пирине, запей“. Специален гост беше Вили Рай, която изпълни песни от  новия си музикален албум. Румяна Попова бе подготвила уникално шоу с участието на световноизвестния „Марко Маркович брас бенд“, които обраха бурните овации на публиката.", "date": "2018.08.27", "title": "Прецедент на „Пирин Фолк“ – един изпълнител печели и двата конкурса"}
{"url": "https://www.monitor.bg:443/bg/a/view/polovinata-ot-licenziranite-avtobusi-sa-bez-kolani-na-sedalkite-142729", "text": "Половината от лицензираните автобуси за междуградски превози са без колани на седалките, съобщи новият директор на Изпълнителна агенция “Автомобилна администрация” Бойко Рановски в ефира на Нова телевизия. Според него общият брой на лицензираните автобуси е около 13 хил., като половината от тях ще трябва да монтират нови седалки, на които ще могат да се поставят колани. Общият брой на автобусите са 23 хил., 15 хил. са без колани, но не всички от тях са лицензирани за междуградски превози, поясни шефът на ИААА. Той добави, че през септември ще се гледа законова поправка, която да задължи превозвачите, притежаващи стари автобуси да монтират колани, а също така и видеорегистратори в салоните на превозните средства. Автобусът с който стана трагедията край Своге е трябвало да мине преглед до 5 август. На въпрос какво трябва да се направи за ниското сцепление на асфалта в участъка от пътя Бойко Рановски отговори, че не иска да изземва правомощията на колегите си от МРРБ и АПИ. Още от миналата година е имало сигнали за състоянието на шосето, добави той. От днес сутринта се правят проверки за наличието на колани на автобусите по автогарите в страната. АПИ ще иска по съдебен ред фирмата ремонитарала пътя убиец към Своге да изпълни гаранцията. Това съобщи председателят на УС на пътната агенция инж. Светослав Глосов в ефира на бТВ. Не можем да прескочим процедурите, добави той. „Банковата гаранция е освободена още преди година, защото договорът е по стандартите на ФИДИК. Гаранционният срок продължава съгласно Закона за устройство на територията (ЗУТ)”, обясни още Глосов. По думите му, ако АПИ предприеме действия за отстраняване на дефектите на опасния участък, средствата ще трябва да се изискват след това по съдебен ред от фирмата изпълнител на проекта за ремонта на пътя.", "date": "2018.08.27", "title": "Половината от лицензираните автобуси са без колани на седалките"}
