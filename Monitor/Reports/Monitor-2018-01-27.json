{"url": "http://www.monitor.bg/a/view/58501-%D0%A0%D1%83%D1%81%D0%BA%D0%B8%D1%82%D0%B5-%D0%B2%D0%BE%D0%B9%D1%81%D0%BA%D0%B8-%D0%B2%D0%BB%D1%8F%D0%B7%D0%BE%D1%85%D0%B0-%D0%B2-%D0%94%D0%BE%D0%B1%D1%80%D0%B8%D1%87/", "text": "За пръв път на военна възстановка бе показана оръдейна ракла\n                    Казашка конница и два взвода руска пехота, начело с генерал Цимерман, освободиха Добрич в събота, 27 януари, когато се навършват 140 години от Освобождението на Добрич от османско робство. Кръглата годишнина бе отбелязана с автентична възстановка на събитията от 1878 г., от реконструкторите от Регионален клуб „46-и пехотен Добрички полк”, клубове на Национално дружество “Традиция” от Велики Преслав, Панагюрище, Шумен, Силистра, Варна, Априлци-Троян и военноисторически клуб “Миноносец Дръзки” – Варна.За пръв път бе показан артилерийски разчет и оръдейна ракла с оръдие, като раклата е възстановена от Регионален клуб “46-и пехотен Добрички полк”, по автентични скици и снимки, а оръдието е макетно, но е едно към едно с оригиналното.Оръжията са автентични, а униформите са реплики на тогавашните. Шити са по образци, представени от руската държава на нашата държава преди повече от 100 години, когато два кораба с оръжия и униформи са дарени на България и с това се е поставило началото на музеите у нас. Оръжията и униформите са собственост на всеки реконструктор.Хиляди добричлии се стекоха в центъра на Добрич, за да наблюдават възстановката. В ролята на мирното население участваха самодейци от читалище “Български искрици”, което е колективен член на РК “46-ти пехотен Добрички полк”. Посрещачите се отличаваха с облеклото си – носии и градско облекло, всички държаха цветя и чимшир за освободителите. Най-малкият посрещач бе 4-годишният Кристиян Владимиров.Над 60 реконструктори и 40 самодейци пресъздадоха  посрещането на руските войски в освободения на 27 януари 1878 г. Хаджиоглу Пазарджик. В ролята на ген. Цимерман бе Красимир Димитров от добричкия клуб. Първи пред храм „Света Троица” се появи казашката конница с командващия генерал, посрещнати и от кмета на Добрич Йордан Йорданов, който връчи на освободителите символичен ключ на града. Бе отслужен молебен за свободния вече Хаджиоглу Пазарджик. След парад по централната улица на Добрич, войската спря на площад „Свобода”, където бе проведен военен ритуал.\n\n\n                    ", "date": "2018.01.27", "title": "Руските войски влязоха в Добрич"}
{"url": "http://www.monitor.bg/a/view/35838-%D0%A1%D1%82%D0%BE%D0%BB%D0%B8%D1%87%D0%BD%D0%B0-%D0%BE%D0%B1%D1%89%D0%B8%D0%BD%D0%B0-%D0%92%D1%8A%D0%B7%D0%B4%D1%83%D1%85%D1%8A%D1%82-%D0%BE%D1%82%D0%BD%D0%BE%D0%B2%D0%BE-%D0%B5-%D0%BC%D1%80%D1%8A%D1%81%D0%B5%D0%BD-%D1%81%D0%BB%D0%B5%D0%B7%D1%82%D0%B5-%D0%BE%D1%82-%D0%BA%D0%BE%D0%BB%D0%B8%D1%82%D0%B5/", "text": "\n                    Нивото на фини прахови частици във въздуха на София отново е над нормата. За днешния ден Столична община обяви предупреждение за очаквано повишение на нивата на фини прахови частици във въздуха. Според станцията в ж.к. Дружба предупреждението е за умерено замърсяване, в кв. Павлово – за средно, в кв. Хиподрума – високо, в ж.к. Надежда – средно.За намаляване на замърсяването общината призовава жителите и гостите на София да ограничат движението на личните си автомобили и да използват градски транспорт.Особено внимание се обръща на собствениците на автомобили с екологичен клас под ЕВРО4, които да ограничат придвижването с тях. В случай, че гражданите използват личния си автомобил, молбата на СО е шофьорите да не оставят двигателя включен при престой по-дълъг от 3 минути.Домакинствата, които се отопляват на дърва и въглища, при възможност да използват електрически уреди за отопление или друго екологично отопление. Столична община осигурява допълнителни автобуси по две от линиите до Витоша. Това са най-натоварените автобусни линии - 66 и 63.Възложени са извънредни проверки да извършват Столичен инспекторат за нерегламентирано изгаряне на отпадъци и на Пътна полиция при СДВР. Съветите на лекарите са гражданите с респираторни заболявания, както и малките деца, и възрастните хора, да избягват продължителен престой на открито.\n\n\n                    ", "date": "2018.01.27", "title": "Столична община: Въздухът отново е мръсен, слезте от колите"}
{"url": "http://www.monitor.bg/a/view/49699-%D0%91%D0%A1%D0%9F-%D1%81%D1%8A%D0%B1%D0%B8%D1%80%D0%B0-%D0%BD%D0%B0%D1%81%D0%BB%D0%B5%D0%B4%D0%BD%D0%B8%D1%86%D0%B8-%D0%BD%D0%B0-%D1%8F%D1%82%D0%B0%D1%86%D0%B8-%D0%BD%D0%B0-9-%D1%81%D0%B5%D0%BF%D1%82%D0%B5%D0%BC%D0%B2%D1%80%D0%B8/", "text": "\n                    Всенародно издирване на наследници на ятаци и партизани от времето на т.нар. антифашистка съпротива стартира БСП. Инициативата е  на казанлъшката организация на Столетницата. В нарочно разпратен апел до медиите се казва: „Във времена на опити за изтриване от българска народна памет на партизанското движение от страна на българското правителство… БСП Казанлък призовава за провеждане на всенародна среща на потомци на избити и измъчвани ятаци и партизани от всички партизански отряди, взели участие в антифашистката борба, от всички краища на Република България\". Според организаторите срещата трябва да се проведе навръх 9 септември пред паметника на пристигналия с подводница полковник от някогашната Червена армия Цвятко Радойнов /1895-1942/ в родния му град Крън.„Нека се съберем там, за да почетем паметта им и да нададем мощен вик „Ние помним, ние няма да забравим!” , се казва още в апела.През последните няколко години казанлъшката организация на БСП е раздирана от непрекъснати противоречия. Съвсем наскоро ръководството й се разграничи от собствените си общински съветници, припомнят местните.Никой не е в състояние да преброи колко точно са наследниците на някогашните активни борци против фашизма и капитализма, чийто брой в края на 80-те години на ХХ век беше достигнал над 200 000 мъже и жени.Възрастни казанлъчани припомнят с късна дата  случаи, когато партизани и ятаци са осиновявали внуците си, за да могат те да използват привилегии за жилища, приемане във ВУЗ и добавки към заплатите и ранно пенсиониране. \n\n\n                    ", "date": "2018.01.27", "title": "БСП  събира наследници на ятаци  на 9 септември   "}
{"url": "http://www.monitor.bg/a/view/29040-%D0%A1%D0%BF%D0%B0%D1%81%D1%8F%D0%B2%D0%B0%D1%82-%D0%B1%D0%BE%D0%BB%D0%BD%D0%B8%D1%86%D0%B0%D1%82%D0%B0-%D0%B2%D1%8A%D0%B2-%D0%92%D1%80%D0%B0%D1%86%D0%B0-%D1%81%D1%8A%D1%81-%D1%81%D1%8A%D0%BA%D1%80%D0%B0%D1%89%D0%B5%D0%BD%D0%B8%D1%8F-%D0%B8-%D1%80%D0%B0%D0%B7%D1%81%D1%80%D0%BE%D1%87%D0%B2%D0%B0%D0%BD%D0%B5-%D0%BD%D0%B0-%D0%B4%D1%8A%D0%BB%D0%B3%D0%BE%D0%B2%D0%B5%D1%82%D0%B5/", "text": "\n                    Съкращения на персонал, закриване на отделения и разсрочване на дълговете. Това е залегнало в оздравителния план на здравното министерство за болницата във Враца. Обяви го заместник министър Жени Начева на среща с ръководството на затъналото в дългове здравно заведение, проведена късно вечерта в петък. На нея, в присъствието на областния управител Малина Николова и шефа на РЗОК Светозар Симеонов Начева уверила, че болницата няма да бъде обявена в несъстоятелност. Ще трябва да се съкратят обаче около 150 души от персонала, който е към 500 души медици, администрация и помощни работници. Предвижда се отделението по физиотерапия да  бъде закрито, неонатологията да се присъедини към АГО-то, а в УНГ да останат само пет легла.Според предварителните разчети болницата може да реализира близо 977 000 лева на месец. 130 000 лева от тях ще се използват за погасяване на задълженията. „Съставили сме конкретен план с всеки един кредитор и е договорена каква част ще получава за старите просрочени задължения”, казала Жени Начева. Тя уточнила, че ако се спазва този план, ще са необходими 7 години, за да изчистят борчовете на болницата.Според директора на закъсалото здравно заведение Орлин Цветков, предложения разчет на паричните потоци и оздравителния план ще гарантират стабилност за работещите медици и ще върнат доверието на пациентите.Заради затъването на лечебницата пък бившият заместник министър д-р Михаил Зортев е привлечен като  обвиняем от Софийска градска прокуратура. Той дори вече е с марка за неотклонение парична гаранция от 5000 лева, защото в периода 30 декември 2010-та до18 май 2011-та е нарушил служебните си задължения, като е издал разрешения на частното лечебно заведение „Вива Медика“ да извършва медицински дейности на територията на държавната болница. С това действие д-р Зортев е нарушил Закона за лечебните заведения. „Вива Медика“ е получила правото да осъществява медицински дейности по анестезиология и интензивно лечение, вътрешни болести, хирургия, ортопедия и травматология, въпреки че същите дейности се извършват и от държавното лечебно заведение. Настъпилата вреда от действията му е в размер на 12 881 505 лева. Това е сумата, платена от НЗОК на частното дружество за извършваните дублетни медицински дейности, уточняват от прокуратурата.\n\n\n                    ", "date": "2018.01.27", "title": "Спасяват болницата във Враца със съкращения и разсрочване на дълговете"}
{"url": "http://www.monitor.bg/a/view/26701-%D0%A1%D0%BF%D0%B0%D1%81%D0%B8%D1%85%D0%B0-%D0%B8%D0%B7%D0%BE%D1%81%D1%82%D0%B0%D0%B2%D0%B5%D0%BD%D0%BE-%D0%BA%D1%83%D1%87%D0%B5-%D0%B2-%D1%81%D1%82%D1%83%D0%B4%D0%B0-%D0%B7%D0%B0%D0%B2%D1%8A%D1%80%D0%B7%D0%B0%D0%BD%D0%BE-%D0%B7%D0%B0-%D0%B1%D0%B8%D0%BB%D0%B1%D0%BE%D1%80%D0%B4-%D0%B2%D1%8A%D0%B2-%D0%92%D0%B0%D1%80%D0%BD%D0%B0/", "text": "\n                    „Неро се бори за живота си“, съобщиха вчера от Animal hope Varna, които публикуваха поредния пример за човешката жестокост и издевателство над най-верния ни приятел. Кучето било изоставено, вързано на билборд на улица „Девня“ във Варна.„Колкото и да си верен на стопанина си и да изпълняваш всичките му желания и прищевки, дори с цената на живота си, винаги може да се озовеш вързан за билборд на пътя“, пишат приятелите на животните, спасили бедстващото животно, което кръстили Неро. „Той е младо момче на не повече от 2-3 години, което беше намерено в критично състояние, кожа и кости и в хипотермия. Има множество белези по цялото тяло, което съвсем ясно говори за какво е бил ползван. Дали не е оправдал очакванията на „стопаните“ си и е бил наказан, или са решили, че не си струва да полагат повече грижи за него - няма как да знаем. Но нито едно живо същество не заслужава да бъде изхвърлено като боклук на улицата. Нещо повече - да бъде вързано и обречено на бавна и мъчителна смърт, в критично състояние. Неро е откаран в клиника, където са му направени пълни изследвания и е обезпаразитен. За съжаление състоянието му е по-тежко, отколкото очаквахме, защото се оказа, че е с положителен тест за Анаплазма, силно е дехидратиран, хипотермичен и анемичен“, посочват спасителите му на страницата на Animal hope Varna във фейсбук.„Показателите му за хемоглобин, тромбоцити и еритроцити са на ръба на живота. За сметка на това високите левкоцити говорят за силно възпаление или инфекция. Неро се лекува и се бори като истинско смело момче. Той има страхотен апетит и няма да се предаде лесно. Въпреки това, все още не е сигурно дали няма да се наложи да търсим кръводарители. Това ще стане ясно след 1-2 дни, в зависимост от реакцията му на всички медикаменти, антибиотици и подсилващи препарати. Стискайте му палци! И помагайте, ако можете, защото Неро има нужда от Вашата помощ точно сега! Може да помагате по сметката на организацията, по Еконт или чрез sms-и, или дори само като споделите неговата история. Всяка помощ е важна, без значение колко е малка. Ако Неро успее да се пребори, за негов стопанин ще търсим най-истинския Човек, защото след всичко преживяно, той заслужава цялата любов на света!”, пишат още от организацията, която от години помага на бедстващи животни.Варненци припомниха друг подобен случай на жестокост през миналата зима, при който коравосърдечни стопани бяха изоставили завързано за билборд кучето си, което не издържа на поледицата, пронизващия вятър, сковаващия зимен студ и глада. По ирония на съдбата, животното почина под рекламата на фирма за месо и колбаси. От полицията се заеха с разследването на този случай с човешката жестокост, но виновниците така и не бяха открити и наказани. \n\n\n                    ", "date": "2018.01.27", "title": "Спасиха изоставено куче в студа, завързано за билборд във Варна"}
{"url": "http://www.monitor.bg/a/view/40333-%D0%94%D0%B5%D1%82%D0%B5-%D0%B8-%D0%BC%D1%8A%D0%B6-%D0%BF%D0%BE%D1%81%D1%82%D1%80%D0%B0%D0%B4%D0%B0%D1%85%D0%B0-%D0%BF%D1%80%D0%B8-%D1%82%D0%B5%D0%B6%D0%BA%D0%B0-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%B1%D0%BB%D0%B8%D0%B7%D0%BE-%D0%B4%D0%BE-%D0%9F%D0%BE%D0%BF%D0%BE%D0%B2%D0%BE/", "text": "\n                    Дете на 2 години и мъж на 39 г. починаха след катастрофа край Попово. Инцидентът е станал малко преди 12.00 ч. на главния път Търговище-Попово в близост до разклона за село Глогинка.39-годишният мъж управлявал лек автомобил \"Форд Фокус\". Вследствие на несъобразена скорост, по време на изпреварване на друг автомобил, той изгубил контрол над управлението, излязъл извън пътното платно и се блъснал в мантинела.В резултат на удара, детето, въпреки че е било в специална предпазна седалка, е починало на място. Водачът и возилата се в същия автомобил жена на 35-години, били настанени в болницата в Търговище, където по-късно мъжът починал.На водача е направена проба за наличие на алкохол в кръвта, която е била отрицателна. По случая е образувано досъдебно производство.До приключването на огледа на местопроизшествието и разчистването на пътя, движението на моторни превозни средства се отклоняваше по обходни маршрути. Десетки автомобили останаха затворени в близкото село Светлен, а автобусите, превозващи пътници от Търговище и от Попово, бяха принудени да се върнат в изходната точка и да възстановят цената на заплатените билети, разказаха за Дарик радио очевидци.\n\n\n                    ", "date": "2018.01.27", "title": "Починаха ранените при катастрофата край Попово дете и мъж (ОБНОВЕНА)"}
{"url": "http://www.monitor.bg/a/view/31102-%D0%9C%D0%BE%D0%B6%D0%B5-%D0%B4%D0%B0-%D0%B2%D0%BB%D0%B5%D0%B7%D0%B5%D0%BC-%D0%B2-%D0%A8%D0%B5%D0%BD%D0%B3%D0%B5%D0%BD-%D0%B4%D0%BE-%D0%BA%D1%80%D0%B0%D1%8F-%D0%BD%D0%B0-%D0%B3%D0%BE%D0%B4%D0%B8%D0%BD%D0%B0%D1%82%D0%B0/", "text": "\n                    „Имаме много добри предпоставки да влезем в Шенген до края на годината. В момента имаме безпрецедентна подкрепа от европейските институции в лицето на Европейския парламент и Европейската комисия.“Това заяви днес в Русе евродепутатът Емил Радев (ЕНП/ГЕРБ), който заедно с колегата си Андрей Новаков откри съвместен информационен офис в центъра на града. По думите на Радев вече имаме подкрепата и на Германия - една от държавите, която заедно с Холандия имаше резерви по приемането на страната ни в Шенгенското пространство. Радев обясни, че през последните три месеца са направени много реални крачки в тази посока – влизане във визовата електронна система и в единния калкулатор на страните-членки на Шенген, с което престоят в България се отчита като престой в Шенгенското пространство.Евродепутатът взе отношение и по Истанбулската конвенция. Той посочи, че това е конвенция, която защитава християнските ценности, защото е против сексуалното осакатяване на жени, убийствата на честта, домашното насилие. В нея няма текстове, които по някакъв начин въвеждат трети пол, еднополови бракове, еднополово съжителство, допълни Радев. Според него истерията около тази конвенция е голяма, а в същото време никой по никакъв начин не се опитва да въведе несвойствени за нашето общество отношения.„Съвсем нормално е така, както Полша и Испания са направили, да се подпише една декларация към конвенцията, в която ясно да се каже, че дефинициите като брак, пол, съжителство, са съгласно конституцията и законодателството в България“, е мнението на евродепутата.Андрей Новаков пък взе отношение по изготвените три варианта за ново райониране на страната. По думите му Русе е лидер в Северния централен район и няма повод за безпокойство този статут да му бъде отнет. Новаков увери, че като евродепутат ще направи всичко възможно дасе осигури еврофинансиране за важни инфраструктурни проекти за региона, какъвто е Дунав мост 3.\n\n\n                    ", "date": "2018.01.27", "title": "Може да влезем  в Шенген до края на годината"}
{"url": "http://www.monitor.bg/a/view/39661-%D0%9C%D0%B8%D0%BD%D0%B8%D1%81%D1%82%D1%8A%D1%80-%D0%9D%D0%B0%D0%BD%D0%BA%D0%BE%D0%B2-%D0%97%D0%B0-%D0%BF%D0%BE%D1%81%D0%BB%D0%B5%D0%B4%D0%BD%D0%B0-%D0%B3%D0%BE%D0%B4%D0%B8%D0%BD%D0%B0-%D0%BB%D0%B5%D0%BF%D0%B8%D0%BC-%D0%B2%D0%B8%D0%BD%D0%B5%D1%82%D0%BA%D0%B8-%D0%BD%D0%B0-%D1%81%D1%82%D1%8A%D0%BA%D0%BB%D0%BE%D1%82%D0%BE-%D0%BD%D0%B0-%D0%B0%D0%B2%D1%82%D0%BE%D0%BC%D0%BE%D0%B1%D0%B8%D0%BB%D0%B0-%D1%81%D0%B8/", "text": "\n                    Последна година летим винетки на стъклото на автомобила си, обяви в предаването \"Седмицата\" по Дарик министърът на регионалното развитие и благоустройството Николай Нанков. Това ще се случи след задействането на тол системата, което ще заработи през 2019 г.\"Ще въведем електронни винетки, като нашето обещание е, че това по никакъв начин няма да се отрази на тяхната цена. Тe ще бъдат разпознавани чрез автоматични четци, които ще бъдат поставени на пътищата по линия на тол системата. Освен на бензиностанции, ще се закупуват и на специални пос терминали\", обясни Нанков.По отношение на тол системата, регионалният министър смята най-удачно тя да важи за пътищата, които са рехабилитирани и в добро състояние. За кои участъци ще бъде в сила ще стане ясно с категоричност след обществена дискусия и решение на Министерски съвет.„По мое убеждение, за най-справедливо смятам, да функционира само на пътните отсечки, които са в добро състояние - пътища от първи и втори клас. Друга идея е да обхванем и част от третокласната пътна мрежа\", посочи Нанков.За миналата година над 350 милиона лева са приходите от продажбата на винетки, като 103 милиона от тях са от тежкотоварни автомобили.\"Почти няма държава в света, в която състоянието на пътищата да се поддържа от таксите за леките автомобили, а от тежкотоварните. Това ще се промени с въвеждането на тол системата - тези, които амортизират пътищата ще плащат повече\", каза още министърът.\n\n\n                    ", "date": "2018.01.27", "title": "Министър Нанков: За последна година лепим винетки на стъклото на автомобила си"}
{"url": "http://www.monitor.bg/a/view/16921-%D0%9C%D0%B8%D0%BD%D0%B8%D1%81%D1%82%D1%8A%D1%80-%D0%9F%D0%B5%D1%82%D0%BA%D0%BE%D0%B2%D0%B0-%D0%97%D0%B0-%D0%BC%D0%B5%D0%BD-%D0%B5-%D0%B3%D0%BE%D0%BB%D1%8F%D0%BC%D0%B0-%D0%B7%D0%B0%D0%B3%D0%B0%D0%B4%D0%BA%D0%B0-%D0%B7%D0%B0-%D0%BA%D0%B0%D0%BA%D0%B2%D0%B8-%D1%86%D0%B5%D0%BD%D0%B8-%D0%BD%D0%B0-%D1%82%D0%BE%D0%BA%D0%B0-%D0%B3%D0%BE%D0%B2%D0%BE%D1%80%D0%B8-%D0%B1%D0%B8%D0%B7%D0%BD%D0%B5%D1%81%D1%8A%D1%82/", "text": "\n                    ​„За мен е голяма загадка за какви цени на енергията говори бизнесът”, каза министърът на енергетиката Теменужка Петкова в студиото на „Тази събота” по Би Ти Ви.Преди седмица бизнесът алармира, че се очаква шоково поскъпване на храните заради по-високите цени на тока за бизнеса.„За съжаление в рамките на срещите, които направихме с бизнеса, не можа да стане ясно кои са тези търговци, които предлагат такива високи цени. Електро-енергията, която дружествата продават, е на цени от 76,09 лв.”, допълни Петкова.Тя допълни, че е призовала бизнесът да подаде сигнал до компетентните органи, които да проверят въпросните цени.„За моя изненада, Асоциацията на българския бизнес подаде сигнал за две държавни дружества”, коментира Петкова.„Освен, че с колегите ми бяхме наречени мафиоти, бизнесът каза, че в сектора не се извършват реформи. Аз не съм съгласна и за това има факти”, каза още тя.По думите ѝ оценката на Мудис за БЕХ се е повишила с два пункта, а към настоящия момент държавната енергетика разполага с 1,435 млрд. лв.„Когато някой говори, трябва преди това да види какви са фактите”, категорична е Петкова.„Дебатът за това необходим ли е проектът Белене тепърва предстои”, коментира още министърът.Според нея интересът от страна на китайските инвеститори е много сериозен. „Аз смятам, че с промените, които се извършват и към настоящия момент в енергийния сектор, визията и директивите на ЕС, трябва да бъдем много балансирани и добре да помислим, за да защитим своята енергийна сигурност”, каза Петкова.\n\n\n                    ", "date": "2018.01.27", "title": "Министър Петкова: За мен е голяма загадка за какви цени на тока говори бизнесът"}
{"url": "http://www.monitor.bg/a/view/85738-%D0%A4%D0%B5%D1%80%D0%B8%D0%B1%D0%BE%D1%82-%D1%81-50-%D1%87%D0%BE%D0%B2%D0%B5%D0%BA%D0%B0-%D0%BD%D0%B0-%D0%B1%D0%BE%D1%80%D0%B4%D0%B0-%D0%B5-%D0%B2-%D0%BD%D0%B5%D0%B8%D0%B7%D0%B2%D0%B5%D1%81%D1%82%D0%BD%D0%BE%D1%81%D1%82-%D0%BE%D1%82-7-%D0%B4%D0%BD%D0%B8-%D0%BA%D1%80%D0%B0%D0%B9-%D0%9A%D0%B8%D1%80%D0%B8%D0%B1%D0%B0%D1%82%D0%B8/", "text": "\n                    Ферибот с около 50 души на борда е в неизвестност от повече от седмица край бреговете на тихоокеанската държава Кирибати, заявиха днес властите, цитирани от Асошиейтед прес.\n\nНовозеландският спасителен координационен център каза, че е изпратил военен самолет, който да помогне за претърсване на района. Издирването се ръководи от Фиджи, предава БТА.\n\nВластите заявиха, че фериботът тръгнал на 18 януари от остров Нанути за Южна Тарауа. Очаквало се 240-километровото пътуване да продължи два дни.\n                    ", "date": "2018.01.27", "title": "Ферибот с 50 човека на борда е в неизвестност от 7 дни край Кирибати"}
{"url": "http://www.monitor.bg/a/view/66295-%D0%9F%D0%BE%D1%82%D0%B2%D1%8A%D1%80%D0%B4%D0%B5%D0%BD%D0%BE-%D0%9A%D0%B0%D0%BD%D0%B0%D0%B4%D1%81%D0%BA%D0%B8%D1%8F%D1%82-%D0%BC%D0%B8%D0%BB%D0%B8%D0%B0%D1%80%D0%B4%D0%B5%D1%80-%D0%91%D0%B0%D1%80%D0%B8-%D0%A8%D1%8A%D1%80%D0%BC%D0%B0%D0%BD-%D0%B8-%D1%81%D1%8A%D0%BF%D1%80%D1%83%D0%B3%D0%B0%D1%82%D0%B0-%D0%BC%D1%83-%D1%81%D0%B0-%D0%B1%D0%B8%D0%BB%D0%B8-%D1%83%D0%B1%D0%B8%D1%82%D0%B8/", "text": "\n                    Канадската полиция заяви, че според нея милиардерът Бари Шърман и съпругата му Хъни са били убити, предадоха световните агенции. Следователите са стигнали до това заключение след шестседмично разследване.\"Имаме достатъчно доказателства, за да определим това като разследване на двойно убийство\", каза детектив Сюзан Гомес. Тя заяви, че Бари и Хъни Шърман са били видени за последно живи вечерта на 13 декември.Двамата бяха открити мъртви в дома им в Торонто на 15 декември. Тогава полицията каза, че смъртта им била подозрителна. Гомес каза, че не е имало следи от насилствено проникване в дома на семейство Шърман. Тя отказа да обсъжда доказателствата, възможните мотиви или заподозрени.Бари Шърман беше основател на фармацевтичната компания \"Апотекс\". Той беше включен сред най-богатите хора в Канада от сп. \"Канейдиън бизнес\" през ноември.\n\n\n                    ", "date": "2018.01.27", "title": "Потвърдено: Канадският милиардер Бари Шърман и съпругата му са били убити"}
{"url": "http://www.monitor.bg/a/view/37528-%D0%92%D0%B5%D1%80%D0%BD%D0%B8-%D0%BF%D0%BE%D0%BC%D0%BE%D1%89%D0%BD%D0%B8%D1%86%D0%B8-%D0%BD%D0%B0-%D0%BA%D1%80%D0%B0%D0%BB%D1%81%D0%BA%D0%B0%D1%82%D0%B0-%D0%BA%D0%BE%D1%80%D0%BE%D0%BD%D0%B0/", "text": "Бавачката на принц Джордж и принцеса Шарлот ги учи на испански \n                    Почтеност, дискретност, сръчност, трудолюбие, търпение и по възможност умения в произволно бойно изкуство, в случай че се наложи набързо да влезеш в ролята на бодигард – този набор от качества описват изключително важните, но рядко видимите в публичното пространство помощници на кралските семейства по света. Да работиш за най-влиятелните личности в страната си, независимо на каква географска ширина, си е истинска привилегия. Фактът, че работното ти място е дворец, също е неоспорим плюс на длъжностната характеристика. Не е изненада, че повечето от служителите на височайшите семейства остават извън светлините на прожекторите – тяхната работа е пряко свързана с личния живот на кралските особи, което предполага до голяма степен поверителност. Много, много трудно. И все пак, дори британското кралско семейство дава шанс на всеки простосмъртен да се докосне до приключението да работиш за самата кралица... След като премине през ожесточени интервюта и задоволи необходимите изисквания за въпросната длъжност, разбира се. Да си пробваме късмета за пряк достъп до Бъкингамския дворец, оказва се, можем и ние. Кралското семейство, макар и не лично, поддържа в официалната си онлайн страница сегмент, в който предлага куп любопитни работни позиции, сред които дори летни професионални ангажименти, според логиката на които ще туширате наплива от туристи в най-напрегнатото време от годината. Можете да пробвате късмета си още като майстор-готвачи, счетоводители, пилоти на хеликоптер и т.н. Към момента пък годеницата на принц Хари – актрисата Мегън Маркъл, си търси бодигард, за препоръчване – да е жена. Всъщност представителка на нежния пол брани и Кейт Мидълтън, като самата херцогиня признава, че през годините е развила истински топли чувства към нея. Наричат я съвременната Мери Попинз. Всъщност тя е Мария Тереса Турион Борало, която вече няколко години обгрижва децата на Уилям и Кейт – 4-годишния Джордж и 2-годишната Шарлот. Испанката е наета, въпреки че непосредствено след раждането на първия им наследник младите родители отказваха да ползват услугите на детегледачка и сами се грижеха за сина си. Днес обаче Борало е приета почти като част от семейството. Благодарение на нея, невръстните Джордж и Шарлот учат почти паралелно английски и испански език. Уменията й по таекун-до пък се очаква да й влязат в употреба при ситуация, в който трябва да спаси малките принц и принцеса от нездравия интерес на папараци към тях. Мария е и задължителен спътник на младото семейство по време на всички техни пътувания извън страната.Не бързайте да попълвате молбата си да работите за кралското семейство дори да смятате, че имате усет към децата – както вече споменахме, кадрите в двореца се подбират изключително стриктно. Борало, например, е завършила образованието си в престижния колеж „Норленд“, където е посещавала специални курсове за позицията си. Това е първият съвет, който ще получите от обгрижвалия кухнята на английския монарх шеф Дарън Макгрейди. „Не обича да се прекалява с лука, не можехме да готвим и месото алангле“, допълва още той. Сред хранителните навици на кралицата е и консумирането единствено на сезонни плодове. „Давайте й ягоди всеки ден през лятото и всичко ще бъде наред. Предложете й ги през зимата и ще получите лекция на тема как може да сервирате генномодифицирани храни“, обяснява Макгрейди, служил в Бъкингамския дворец в продължение на 11 години. Той дебютира на отговорната позиция през далечната 1982 г., като получил привилегията да придружава кралското семейство по време на някои от ключовите им пътувания в чужбина. След като се разделя с Елизабет II, се преориентира към Тексас и започва да издава кулинарни книги. „Това е девизът и на Крисчън Гарсия, кулинаря на принц Албер II и съпругата му Шарлийн. Макар че не може да се похвали със звезда „Мишлен“ или с абонамент в класациите „Топ готвачи на годината“, уменията му зад печката са дълбоко ценени от височайшото семейство на Княжество Монако. „Обожавам работата и живота си“, признателен е от своя страна Гарсия. Той е президент на Club des Chefs des Chefs, който през 2013 г. получи покана от генералния секретар на ООН да нахрани над 300 души, останали без покрив над главите си в Ню Йорк. Тогава той успя да посети и Белия дом. Инициатор на визитата му там стана главният готвач на президента на Щатите Кристета Комърфорд, която също е член на кулинарния клуб на Гарсия.Самият той заема длъжността си като основен идеен двигател на менюто на Албер II и семейството му в продължение на повече от 30 години и въпреки че корените му го свързват с Франция, той е категоричен, че приема Монако като свой дом. Любопитен факт е, че и той, както и принцът, е баща на близнаци. „Никога няма да забравя първия си ден в двореца, когато се запознах с принц Рение III (бащата на настоящия монарх). Дотогава бях работил в два хотела и никога не бях виждал кралска особа. Вълнението беше неописуемо“, спомня си Гарсия, като разкрива, че любимото ястие на покойния вече Рение III било макарони с омар.Семейството на монарха на Монако се слави и с уважението си към бавачките – поколения наред родителите се доверяват предимно на английски детегледачки. В отглеждането на самия принц Албер II и сестра му принцеса Каролин голяма роля например изиграла строгата, но справедлива Морийн Кинг. За никого не е тайна, че дамите в кралските семейства поставят модата на пиедестал. Такива са и очакванията към тях. Сред най-отличените в сферата несъмнено е Кейт Мидълтън, чийто стил в последно време мнозина сравняват с този на испанската кралица Летисия. За добрите попълнения в гардероба й се грижи 33-годишната Ева Фернандес. Преди да заеме поста си, младата дизайнерка е била начело на стилния отдел на Cosmopolitan. Основната задача, която Фернандес трябва да изпълнява за испанските кралски особи, и по-скоро за Летисия, е да филтрира най-добрите предложения на водещите модни къщи по света. Много брандове искат да видят кралица Летисия и дъщерите й в техни облекла. Ева обаче подбира стриктно тоалетите такива, каквито биха паснали най-добре на фигурите и характерите им“, разкрива източник пред El Mundo. Ева и кралицата се запознават по време на ревю в Мадрид преди три години, като самото присъствие на Летисия там мнозина смятат за необичайно. Причината – съпругата на крал Фелипе VI никога не е била фен на подобни събития, като предпочита да подбира дрехите си независимо от сезонните предложения на дадени специалисти в сферата на модата. „Химията между тях беше светкавична. Двете сякаш се разбираха без думи“, допълват още от обкръжението на Фернандес. И двете предпочитат по-семпъл, но елегантен вид, заради което и стиковката им е неизбежна. Встрани от модата обаче те имат и други общи интереси, основно към инди музиката. Само две седмици след първата им среща пък Ева официално се присъединява към отбора стилисти на кралица Летисия.\n\n\n                    ", "date": "2018.01.27", "title": "Верни помощници на кралската корона"}
{"url": "http://www.monitor.bg/a/view/47216-%D0%A1%D0%B2%D0%B5%D1%82%D0%B8-%D0%92%D0%B0%D0%BB%D0%B5%D0%BD%D1%82%D0%B8%D0%BD-%D0%BE%D1%82-%D0%BB%D1%8E%D0%B1%D0%BE%D0%B2%D0%B5%D0%BD-%D0%B0%D0%BF%D0%BE%D0%B3%D0%B5%D0%B9-%D0%B4%D0%BE-%D0%B5%D0%B2%D1%82%D0%B8%D0%BD%D0%B8-%D0%BA%D0%BB%D0%B8%D1%88%D0%B5%D1%82%D0%B0/", "text": "Вдигаме наздравици в замъка на Хари Потър срещу 670 долара, осиновяваме коала за 50 долара годишна издръжка\n                    Наближава чаканият празник за двойките, които още са на фаза „меден месец“ и не са стигнали до етапа, в който да спорят чий ред е да се измият чиниите или кой ще изхвърли боклука. Свети Валентин се нарежда сред най-скъпо струващите ни поводи за наздравици след Коледа и рождените дни. Всеки българин може да отбие номера с твърдението, че празнува Трифон Зарезан, но дамите често тушират спора в зародиш с лош поглед и досадно мрънкане. Все пак т. нар. Ден на влюбените е точното време да покажете чувствата си и буквално да свалите звезди на партньора си. Предлагаме ви няколко идеи, подходящи както за ентусиастите, чиято любов не се измерва с пари, така и за тези, които искат да прекарат Свети Валентин с пълен джоб. Компанията Warner Bros. отправя специално предложение за Свети Валентин за върлите фенове на най-известния магьосник в историята - Хари Потър. Прословутият замък Хогуортс, чиято роля в култовата поредица на Джоан Роулинг е да даде терен за изучаване на тънкостите на вълшебствата, отваря врати на 14 февруари. Лимитиран брой пропуски ще дадат шанс на двойки да полеят любовта си в Голямата зала, в която Разпределителната шапка прати Хари, Рон, Хърмаяни и компания в дома „Грифиндор“. Традиционно километричните маси, които събират стотиците ученици във филма, ще бъдат заменени от малки маси за двама. За влюбените има тристепенно меню, което включва предястие, основно и плато с десерти. Преди това обаче от студиото организират обиколка сред декорите, като всеки ще се въоръжи с магическа пръчка и ще пробва любимата напитка на героите – бирен шейк. Под формата на welcome drinks гостите ще получат и тематични коктейли - „Любовна отвара“. Цялото приключение излиза доста солено. Броим по 671 долара за билет за събитието, като това не включва пътните разходи. Но половинката ви със сигурност ще се чувства специална. За да направите по-голяма изненадата, можете няколко дни предварително да зарадвате човека до себе си с плюшена сова и писмо за приемане в Хогуортс, което може да намерите онлайн като препратка към предстоящото пътуване. Нищо не е по-романтично от това да избягате с любимия човек далеч от всичко и всички и да се наслаждавате един на друг на някое закътано местенце. Свети Валентин е идеалното време да организирате екскурзия, с която да зарадвате партньора си. Добрата новина е, че вече може да закупите билети до европейски столици като Париж, Лондон, Брюксел и Рим на ниски тарифи, стига да сте склонни да пътувате с ръчен багаж. Най-добрата идея несъмнено е екзотична дестинация, като нашумелите през последните години Дубай и Доминикана. Все пак нищо не може да бие вдигането на наздравици с коктейли на плажа. Но не е задължително да бягате от напрегнатото ежедневие със самолет. Половинката ви ще е доволна и просто на уикенд в планината у нас, защото така или иначе в по-голяма част от времето ще сте затворени в спалнята.Ако искате пък да се почувствате като племето на дотраките от кървавата сага на HBO “Игра на тронове“, школа до българското село Лопушня предлага нощувка в автентична монголска юрта. Като екстра ще получите два конни прехода с инструктор през Чепън планина и ще се научите да стреляте с прабългарски лък. Цялото приключение ще ви излезе около 200 лева с пътните разходи. Много популярни през годините са сертификатите като подарък за любим човек. Тук обаче не става въпрос за баналните грамоти или чаши с надпис „Най-доброто гадже на света“, които можете да намерите за 5 лева в кварталния магазин, а за чиста доза оригиналност – осиновяване на екзотичен домашен любимец или кръщаване на звезда. Сред най-актуалните за дистанционна грижа животинки са коалите. Така например сайтът  предлага подарък с кауза. Ако си мислите, че ще ви доставят у дома симпатичното животно, което спи по 20 часа на ден – забравете. Тук изненадата е символична. Парите, които ще дадете за сертификата за осиновяване, ще отидат в помощ на болни и ранени коали във ветеринарна клиника в Австралия, като целта е след оздравяване да бъдат пуснати в естествената им среда. Част от средствата отиват и за информационни материали относно навиците и популацията на дивите коали с цел образование и разпространяване сред местното население. В замяна ще получите снимка на едно от животинчетата, което ще имате честа да кръстите. Уловката е, че това ще ви струва по 50 долара за издръжка всяка година.Вече е отживелица, но изразът „да ти сваля звезди“ почти бива изпълнен с помощта на сертификат. В сайта star-registration.com може да кръстите звезда на партньора си на цена между 40 и 100 долара. Най-ниската тарифа е за стандартен пакет, който ще ви осигури наименование на случайно подбрана звезда, а за 60 долара може да изберете такава от съзвездие. Срещу сумата от 100 долара пък може да кръстите две звезди една до друга за вас и любимия човек. „По традиция филмите от поредицата „50 нюанса сиво“ вдигат либидото на меломаните в киносалоните до тавана на Свети Валентин. Тази година е ред на „50 нюанса освободени“ да напълни залите в моловете с жадна за еротика аудитория. Лентата не е пропита със замисъл, сюжетни изненади и добра актьорска игра, но пък за около 15 лева на човек ще можете да се запасите с билет и пуканки. Макар да е доста изтъркано да прекарате Деня на влюбените с екранизацията на чиклита на Е. Л. Джеймс в компанията на още стотина почитатели на срамежливата на пръв поглед Ана и доминантния Крисчън Грей, то със сигурност ще е добре за джоба ви. Ако все пак не искате половинката ви да остане разочарована от клишираната евтина среща, можете да я зарадвате с тематично продължение вкъщи. Чифт белезници и превръзка за очи ще вдигнат не само настроението на партньора ви, а вечерта ще има по-приятен завършек от финалните надписи на посредствения филм. Можете да запалите свещи и да пръснете листенца от рози на леглото, за да не забравите, че все пак датата 14 февруари бележи празника на влюбените. Няма нищо по-изтъркано и изгодно за бюджета ви от романтична вечеря на свещи у дома. Оферирайте половинката си да избегнете навалицата навръх Свети Валентин с уединение в домашен уют. По този начин хем вълкът ще е сит, хем агнето цяло. Не е нужно да се престаравате с петстепенно меню – пържола на скара с картофено пюре и бисквитена торта за десерт ще погалят небцето на любимия човек толкова, колкото и пушена сьомга със сос холандез с шоколадов мус за завършек. Охладена бутилка вино или шампанско е задължителен компонент. На трапезата може да отделите час време за разнищване на спомени относно първата ви среща и кроене на планове за бъдещето, ако имате такива. В подобна домашна атмосфера може да замените скъпите подаръци с красив букет и кутия бонбони за дамите и секси бельо под роклята, за да си оплакнат очите мъжете. След вечерята може да си пуснете романтичен филм от калибъра на „Тетрадката“ или „Титаник“, за да туширате с целувки сълзите на любимата си след финалните надписи. \n\n\n                    ", "date": "2018.01.27", "title": "Свети Валентин – от любовен апогей до евтини клишета"}
{"url": "http://www.monitor.bg/a/view/61062-%D0%9F%D0%BE%D1%81%D0%BE%D0%BA%D0%B8%D1%82%D0%B5-%D0%BD%D0%B0-%D0%91%D0%BE%D1%80%D0%B8%D1%81%D0%BB%D0%B0%D0%B2%D0%B0-%D0%A1%D1%82%D1%80%D0%B0%D1%82%D0%B8%D0%B5%D0%B2%D0%B0/", "text": "Кастинги и работа в антикварна къща запълват ежедневието на актрисата в Англия\n                    Чар, грация и актьорски потенциал, позволяващ й да се трансформира пред камера от прилежна ученичка, бързаща да спаси своята баба, до борбено момиче, открило спасение от злободневието в проституцията. Това е Борислава Стратиева. Светкавичната метаморфоза тя прави в новия филм на Стефан Командарев „Посоки“, който в архива си има вече 15 награди от международни кинофестивали. Сюжетът я позиционира в таксито на Васил Василев-Зуека, минути преди съдбоносната му среща с измамния банкер Георги Кадурин. „Промяната, която героинята ми претърпява в тази една сцена, беше огромно предизвикателство. Обратът се случва буквално за три минути“, обясни пред „Монитор“ актрисата. Самата тя също неведнъж е попадала наХубав спомен обаче пази от пътуването си до летището в Монте Карло преди няколко месеца. „Шофьорът, който ме остави, трябваше след това да мине по същото трасе с Хелън Мирън. Наистина му завидях на живота на този човек“, вълнува се Борислава.Противно на очакванията, дългите кадри в „Посоки“, достигащи понякога и до продължителност от 15 минути, не я затруднили на терен. Дори, напротив. „За мен беше по-скоро подарък, защото ти позволява да се развиеш максимално от момента, в който хванеш правилната емоция. Иначе дългите кадри наистина бяха предизвикателство и евала на целия екип за професионализма, с който се справиха с него. Специално моята сцена се развива през деня и всъщност най-голямото препятствие беше появата на някой червен светофар не на място или на някой шофьор, който да ни засече, тъй като не бяхме затворили улиците“, разкри още Стратиева.с покана за кастинг, след който обаче следват месеци мълчание. „Самото прослушване мина много добре. Стефан (Командарев) също беше там, стана му интересно и разиграхме няколко различни варианта на героинята ми – като по-малко момиче и като по-опитна дама“, отбеляза Борислава. Когато получава заветното обаждане пък признава, че вече почти била забравила за проекта, но за сметка на това радостта й стъписала минаващите около нея хора на улицата.Извън промотирането на „Посоки“ и подготвянето на два нови проекта у нас, Борислава към момента е заковала ток на английска територия. За Лондон тя заминава преди няколко месеца по повика на любовта. „Беше любов от пръв кадър. Любовта пламна тук, в България, след което момчето замина за Лондон и покани и мен. То обаче има много успешна кариера и както скочих с надолу главата... се приземих върху главата си. Малко след като аз заминах, той започна да пътува по света и както бях отишла там да се обичаме, останах без работа и без квартира“, намигна наскоро Стратиева. И макар че Купидон не се задържа за дълго, днес тя е изцяло фокусирана върху професионалното си развитие в Лондон. Докато не обикаля по кастинги пък работи в къща от XVII век, разработена като антиквариат, в който място са намерили дори два чипровски килима. „Организираме и частни партита от рода на сватби, рождени дни, на които терен дава един подземен бар. Мечта ми е, ако се задържа в Лондон, да го превърна в средище за артисти – не само актьори, но представители на всякакъв вид изкуство“, споделя чаровната блондинка, като допълва, че не би загърбила окончателно българските си корени. Пътува постоянно около ангажиментите си у нас, а съвсем скоро й предстои да стартира и два нови проекта. За да улесни пробива си в индустрията в Лондон пък планира да започне курсове, с които да подобри акцента си в езика на Шекспир.Докато не е заета със снимки или на сцената пък намира време и за отскок до Чипровци, където прекарва детството си в катерене на дървета и скачане от скали. „Там се чувствам най-спокойна. Изключвам телефона си и не позволявам на нищо от дигиталния свят, или работния, да ме безпокои“, заявява Борислава, чиито първи стъпки в занаята са белязани от детското предаване „Кой е по-по-най“. „Бях на пет годинки, водещ тогава беше все още Къци Вапцаров и на въпроса каква искам да стана като порасна, веднага отсякох „Актриса!“. Изпълних стихче, спечелих и доволно си тръгнах с едни ролкови кънки“, връща лентата назад лъчезарната актриса. Преди да получи лично комплименти от Ума Търман за играта на целия актьорски екип на „Посоки“ в Кан, Стратиева остави българска следа във всички 10 епизода на оборотния сериал на AXN “Забравена“ (Absentia). Клапата на продукцията щракна преди година в София, а като основен движещ действието елемент се разписва звездата от „Касъл“ Стана Катич. „Работих с толкова световно известни колеги, които се държаха суперземно. Всички знаеха, че за успеха на една продукция не са отговорни само актьорите, а целият екип – от шофьорите, специалистите по грим и прическа, до оператори и режисьор“, спомня си с усмивка Борислава. Тя останала удивена и от спартанската дисциплина на звездата от „Касъл“, която въпреки наличието на травма от някоя каскада, стиснала зъби в името на общото благо. „Всички уважиха нашата работа, на българите, в проекта (с по-малки роли се включват още Александър Алексиев и Снежана Макавеева). Неведнъж режисьорът ни похвали за играта. Доказахме, че нашата подготовка и работата ни като цяло по нищо не отстъпва на професионалисти от световен мащаб“, доволна е още Стратиева.В „Забравена“ тя слага кожените боксерки на танцьорката в стриптийз бар Вайълет, един от садистичните трофеи в сексколекцията на брата на детектив Емили Бърн (Катич). Той си пада по момичета с имена на цветя и педантично заснема на видео всичките им зловещи игри като връзване, давене и душене.Сред най-вълнуващите моменти покрай промотирането на „Забравена“ Стратиева откроява запознанството си с рапъра 50 Cent в Монте Карло. “Бяхме на коктейл в двореца на принца. Принца го видях, но 50 Cent ме зарадва повече. Когато го видях, ченето ми падна. Тръгнах веднага, той говореше с някакви хора, но го прекъснах и започнах да му говоря за България, родния ми град Чипровци, за баба ми Радка и братовчедките ми, които също са му много големи фенове. След като премина първоначалния шок от думите ми, той се държа много възпитано“, спомня си с усмивка Борислава, като допълва, че съжалява единствено, че си е тръгнала без селфи с прочутия музикант. Причината – на всички присъстващи било забранено да използват телефоните си.    \n\n\n                    ", "date": "2018.01.27", "title": "„Посоки“-те на Борислава Стратиева "}
{"url": "http://www.monitor.bg/a/view/88871-%D0%9A%D0%BE%D0%BD%D1%82%D1%83%D0%B7%D0%B8%D1%8F-%D0%B2-%D1%80%D0%B0%D0%BC%D0%BE%D1%82%D0%BE-%D0%BC%D0%BE%D0%B6%D0%B5-%D0%B4%D0%B0-%D1%81%D0%BF%D1%80%D0%B5-%D0%93%D1%80%D0%B8%D1%88%D0%BE-%D0%BE%D1%82-%D1%83%D1%87%D0%B0%D1%81%D1%82%D0%B8%D0%B5-%D0%BD%D0%B0-%D0%A1%D0%BE%D1%84%D0%B8%D1%8F-%D0%9E%D1%83%D0%BF%D1%8A%D1%82/", "text": "\n                    Григор Димитров е играл с контузия на Аустрелиън Оупън, а травмата в рамото все още го мъчи. Това разкри най-добрият ни тенисист по време на пресконференция преди стартиращия на 4 февруари у нас АТP турнир в София.\"Рамото ми е преуморено. Имах болки в последните три мача. Доволен съм от представянето си, но трябва да се съобразявам с това, което иска тялото ми. Дал съм си почивка тези дни и чакам някои резултати от изследванията, които направих в Монако. В следващите дни ще видя дали ще мога да тренирам нормално. Ще преценим дали да участвам или да си почивам, за да се запазя за останалата част от сезона\", призна Димитров, като подчерта, че участието му на турнира в столицата все още не е 100% сигурно.Както е известно, световната тенис звезда и българска гордост Григор Димитров трябва да защитава титлата си от миналата година на едно от най-големите спортни събития у нас - DIEMA XTRA Sofia Open. Турнирът от сериите АТР 250 ще се проведе между 4 и 11 февруари в „Арена Армеец“. Първата ни ракета кацна на родна земя в петък в 14:00 часа.\"Ще помислим и ще поговорим с отбора, ако все пак лекарите ме посъветват да запазя рамото си.Това не е лесно решение за взимане. Тук подкрепата е уникална, обичам да играя. Да се надяваме, че ще съм готов да участвам\", каза още първата ни ракета.\"Винаги има напрежение. Най-голямото напрежение идва от самия мен. Понякога тялото просто не иска. Вчера бях в Монако, направих прегледи, защото не се чувствах добре в края на турнира в Мелбърн. Рамото ме болеше, изобщо не се чувствах добре. Трябваше да намеря начини да се възстановява. Никога не искам да играя турнир, ако не се чувствам добре. \", призна Григор.„Турнирите в Австралия са едни от най-добрите за мен. Имаше доста тежки мачове. Мач след мач почнах да влизам във форма, но наистина много се поизморих. Можеше да играя и по-добре, но още не бях влязъл в небоходимата форма. Надявам се с месеците това да се подобри. Почивката ми беше само седмица в края на миналия сезон и на следващата бях отново с фитнес треньора ми. Не очаквах всичко толкова бързо да се случи. Но не съжалявам за нищо. Това е един добър път, направих правилните неща през сезонна. Нещата вървят добре\", допълни той.\n\n\n                    ", "date": "2018.01.27", "title": "Контузия в рамото може да спре Гришо от участие на „София Оупът“ (ОБНОВЕНА)"}
{"url": "http://www.monitor.bg/a/view/15853-%D0%92%D0%BE%D0%B7%D0%BD%D1%8F%D1%87%D0%BA%D0%B8-%D0%B5-%D0%BA%D1%80%D0%B0%D0%BB%D0%B8%D1%86%D0%B0%D1%82%D0%B0-%D0%BD%D0%B0-%D0%9C%D0%B5%D0%BB%D0%B1%D1%8A%D1%80%D0%BD-%D0%B8-%D0%BD%D0%BE%D0%B2%D0%B0%D1%82%D0%B0-%D0%B2%D0%BE%D0%B4%D0%B0%D1%87%D0%BA%D0%B0-%D0%B2-%D1%81%D0%B2%D0%B5%D1%82%D0%B0/", "text": "\n                    Каролин Вознячки е новата шампионка на Australian Open и новата лидерка в световната ранглиста. 27-годишната датчанка надви на финала в Мелбърн досегашната водачка в ранглистата на WTA Симона Халеп (Рум) със 7:6 (2), 3:6, 6:4 след близо тричасова битка на \"Род Лейвър Арина\".За поставената под №2 Вознячки това е първа титла от Големия шлем. 26-годишната Халеп пък продължава да е без трофей от Шлема.И двете тенисистки имаха трудни мачове до днешния финал. Във втория кръг датчанката губеше с 1:5 в третия сет срещу хърватката Яна Фет и спаси 2 мачбола по пътя към впечатляващ обрат и победа с 3:6, 6:2, 7:5.Румънката пък получи травма на глезена още в първия си мач - срещу австралийката Дестани Аява, но въпреки това спечели в два сета. След това тя надделя с 4:6, 6:4, 15:13 над американката Лорън Дейвис в третия кръг, а на полуфиналите прекърши германката Ангелик Кербер с 6:3, 4:6, 9:7.Вознячки вече има 5 победи от 7 мача срещу Халеп, като е спечелила последните им четири двубоя. 27-годишната датчанка вече има 28 титли на сингъл в кариерата си, като днес грабна първи трофей за 2018 година. До момента тя имаше два загубени финала на US Open (2009, 2014).За Халеп това е трети загубен финал в турнирите от Шлема след двете й поражения в директния спор за трофея на \"Ролан Гарос\" (2014, 2017). Румънката остава с 16 титли в кариерата си.Шампионката прибави към банковата си сметка 4 000 000 австралийски долара от наградния фонд, докато за финалистката остават 2 000 000. Победителката заработи 2000 точки за световната ранглиста, а финалистката прибавя към актива си 1300.При обновяването на ранглистата в понеделник Вознячки ще бъде със 7965 точки. Халеп пък ще бъде втора със 7715 точки.\n\n\n                    ", "date": "2018.01.27", "title": "Вознячки е кралицата на Мелбърн и новата водачка в света"}
{"url": "http://www.monitor.bg/a/view/62634-%D0%A1%D0%B0%D0%BD%D0%B8-%D0%96%D0%B5%D0%BA%D0%BE%D0%B2%D0%B0-%D1%81%D0%BF%D0%B5%D1%87%D0%B5%D0%BB%D0%B8-%D0%BC%D0%B0%D0%BB%D0%BA%D0%B8%D1%8F-%D1%84%D0%B8%D0%BD%D0%B0%D0%BB-%D0%B2-%D0%91%D0%B0%D0%BD%D1%81%D0%BA%D0%BE/", "text": "\n                    Най-добрата ни състезателка в сноуборда Александра Жекова спечели малкия финал в скоростния бордъркрос за Световната купа в Банско.Така чаровната Сани завърши на седмо място в крайното класиране за втора поредна година в зимния ни курорт. С карането си обаче тя вдигна хилядите на Бъндеришка поляна на крака и след финала им се поклони. Победителка стана французойката Шарлот Банк. До нея се наредиха италианката Микаела Мойоли като втора, а друга французойка - Нели Моен Локоз остана трета.Жекова стартира с 18-о място в квалификациите. В своята четвъртфинална серия тя финишира трета и продължи напред. В полуфинала силите не й стигнаха и остана пета. Все пак нашето момиче се събра и успя да блесне в малкия финал. В него Сани остави зад себе си американките Роузи Манкари и Фей Джулини, канадките Мериета Оден и Тес Кръчлоу и рускинята Мария Василицова. Триумфът на Франция бе двоен, след като и при мъжете първото място отиде на сметката на „петлите“. Първи стана Пиер Волтие. Носителят на големия кристален глобус в бордъркроса спечели първа победа за сезона. Канадецът Крис Робански завърши втори, а австриецът Алесандро Хамерле зае последното място на почетната стълбичка.Така Марсилезата огласи Пирин два пъти след френския дубъл. Шампионът Волтие, който е атлет на „Ред Бул“, се изказа доста ласкаво за организацията. „Много се радвам, че победих. Тук всичко е чудесно. Сутринта трасето бе наистина бързо. Поздравления за екипа, който го е изготвил, наистина е хвърлен доста труд. Организацията е на много високо ниво и това прави успехът ми още по-сладък“, заяви французинът. Сани Жекова не бе особено доволна от класирането си, но вече гледа към зимната олимпиада в Пьончан.„Исках да направя повече заради тази невероятна публика. Спортът се промени много в последните години. Залага се повече на масата, повечето ми колежки са с по десет килограма по-тежки от мен, което играе сериозна роля, особено на по-равните участъци. За олимпиадата имам големи амбиции, искам да се представя на ниво. Това е четвърта олимпиада за мен, вероятно последното ми голямо състезание. Заминаваме за Австрия, после 5-6 дни за аклиматизация в Корея”, заяви Жекова.\n\n\n                    ", "date": "2018.01.27", "title": "Сани Жекова спечели малкия финал в Банско (ОБНОВЕНА)"}
{"url": "http://www.monitor.bg/a/view/81508-%D0%93%D0%BB%D0%B0%D1%81%D1%8A%D1%82-%D0%BD%D0%B0-%D0%9F%D0%BE%D0%BB%D0%B8/", "text": "Кандидати за слава от Русия идват на кастингите за БГ шоуто, впечатлени от успеха й на „Евровизия“\n                    С едно ловко движение Поли Генова успява да разкопчае белезниците, които я приковават за стол в бетонно хале. Мъжът, който се взира в отворено куфарче на масата пред него, няма време дори да изругае, когато тя се приземява в скута му със скок на пантера. Атаката над „похитителя“ е двойна – друга мацка го издебва в гръб, подпирайки брадичката му с бухалка, а двете й дружки в кожени одежди блокират ръцете му. Това не е еротична фантазия, която Поли ми споделя над чаша вино, а финалът на видеото към новия й сингъл „Г-н президент“. Заглавието няма закачка с политическата класа, а иронизира тънко онези мъже, за които всяка жена е трофей на токчета и по конституция е тяхна собственост още преди да са получили телефонния й номер. „Посланието на песента е търсене на кавалерството, което за съжаление май е на изчезване на наша територия. Не трябва да се толерира арогантността към дамите, а да адмирираме рядко случващите се жестове на внимание. Където и да отида, в кафене или ресторант,дори още преди да са ме разпознали коя съм. Едно авторитарно отношение, което отблъсква. Наблюдавала съм го и при свои приятелки, привлича същата порода хора“, обяснява Поли.Във видеото към зарибяващото денс парче тя скача в престилката на сервитьорка, чиято метаморфоза в нощен режим е на лошо момиче, чиято женска банда е ловец на глави за нахаканите момчета с дебел портфейл. „Понеже много ми се играе в киното и вярвам, че някой ден ще снимам в сериозна продукция, сега експериментирам с различни персонажи в музиката“, казва най-успешният кадър на „Бон-бон“. Като „Г-н президент“ виждаме Борислав Петров – един мъж, чиито посребрени коси засилват още повече впечатлението, че е скъп във всеки смисъл. „Всъщност актьорството и моделството, с които от време на време се занимава, не са му професия, бизнесът му е с недвижими имоти. От „Ню Бояна“ ме свързаха с него за снимките и той определено покорява дамските сърца. Не искам да изброявам колко приятелки ми звъннаха досега с въпроса „Абе, кой е този?“, смее се Поли. Флирта си с киното тя вече е пренесла и сред декорите на село Бели Вит в сериала „Скъпи наследници“ на bTV. Ще се появи към края на сезона и ще изиграе себе си. „Това ми се строи доста скучно в началото, обаче се оказа невероятен купон. Слава богу, аз имам силно чувство за самоирония и с другите актьори си изкарахме наистина великолепно по време на снимките“.От 18 февруари Генова ще търси „Гласът на България“ заедно с Графа, Камелия и Иван Лечев. Форматът ги събира като треньори за втори пореден сезон, но сега конкуренцията помежду им е по-ожесточена в опита да привлекат един безсрамно талантлив кандидат в отбора си. „Имаме много млади участници, буквално деца на по 14 години, защото при нас възрастовата граница е доста ниска. За пръв пътИзненадващо за мен има доста изпълнители от Русия, дошли в българското шоу заради мен, впечатлени от успеха ми на „Евровизия“ – този факт ме направи изключително горда и щастлива“, не крие вълнението си изпълнителката на If Love Was A Crime. И докато с Влади Ампов-Графа отново ще вдигат съспенса сред публиката с разгорещени спорове, то с Камелия Поли тиктака в пълен синхрон. „Има разделение на мъжки и женски лагери при треньорите, факт“,намигва певицата и признава: “Камелия е не само много емоционален човек, тя носи много топлина. Винаги има едно прекрасно разбиране за хората, моментално иска да помогне, да утеши, да балансира ситуацията, ако има напрежение. Също така с няколко лафа строява Графа и Лечев, когато има нужда.“Питам я има ли нещо вярно в това, че вече е напуснала кораба майка в лицето на Рози Караславова и „Бон-бон“ и се самопродуцира? Отговорът е ведро положителен. „Вече половин година не сме заедно. Не е никак лесен пътят и винаги има огромен риск, когато се опиташ да направиш нещо сам. От друга страна обаче, когато човек усети нуждата от промяна и иска да се развива, трябва да е готов за тази крачка, да има смелостта да скочи. Благодарна съм на „Бон-бон“ за всичките грижи, които са положили за мен през годините, и знам, че емоционално никога няма да се разделя с тях“, казва Поли. Първата среща на Поли и Влади Ампов-Графа е в началото на 90-те на снимачния сет на предаването „Хит минус 1“, което води баща му Кирил Ампов. Тогава Поли пее All That She Wants на Ace of Base с пластмасов микрофон, а Влади е в публиката. И с дълга коса. През годините пътищата им многократно се пресичат и днес слуховете за приятелството им не са преувеличени – музикантите се забавляват заедно и извън сцената, а Поли споделя с Мария, съпругата на Графа, и общ треньор по бокс.„Още ми е трудно да ходя регулярно на тренировки. Дава ми страшно много енергия този спорт, което е странно, защото, отстрани погледнато, би трябвало да ти изцежда максимално силите. Действа като суперфилтър за негативните емоции, изхвърляш всичко, когато си на ринга, разтоварваш се. И после се чувстваш по-живо и лек във всеки един смисъл“, казва Поли.  \n\n\n                    ", "date": "2018.01.27", "title": "Гласът на Поли "}
{"url": "http://www.monitor.bg/a/view/28484-%D0%A1%D0%B5%D0%B4%D0%BC%D0%B8%D1%87%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-27-%D1%8F%D0%BD%D1%83%D0%B0%D1%80%D0%B8-2-%D1%84%D0%B5%D0%B2%D1%80%D1%83%D0%B0%D1%80%D0%B8/", "text": "\n                    Важните начинания и задачи свършете до обед в съботния ден. След това помислете с какво може да облекчите и да зарадвате близките и любимите си хора. Навлизаме в деня на сърцето. Намерете време в този уикенд за всички, които са ви на сърце и към които имате някакъв дълг. Сега е моментът да посетите родителите и децата, да направите желан подарък, да облекчите нечия болка. 29-и носи трансформации, преобръща отношенията на работното място и ги противопоставя на задълженията ви у дома. Ще трябва да насочите всички сили към работните ангажименти и дано да има кой да ви отмени в семейните дела. Очертават се скандали и неприятности. Не е изключен и здравословен проблем. На 30-и е от значение да се работи в екип. Проведете съвместни срещи, обсъдете предстояща програма и подредете задълженията по степен на важност. Може да ви приемат в нова среда и сами да създадете нов екип. Сега е моментът за новоназначения. Очертават се проблеми при пътувания. Отсъствието ви от дома ще се посрещне зле. За родените около 15 април програмата и случващото се през деня ще са особено тежки. Пълнолунието на 31-и ще ви донесе придобивки. На 1-и делете всичко по равно, не се карайте с никого независимо провокациите. На 2-и чакайте изгодно предложение, възможност за нова работа и печеливша инвестиция.В събота ще имате задължения на две места, но едното вероятно ще пренебрегнете. Контролирайте емоциите и не се поддавайте на провокации. Тази вечер посетете тези, които ви обичат и разчитат на вас. Никъде не отивайте без подарък. И в неделния ден жестовете са от особено значение. Една блага дума на четири очи може да свърши по-добра работа от голям подарък, който не сте поднесли лично. Казано без заобикалки, някой иска да ви види, дори и без подарък. В понеделник ще получите нова информация по интересуващите ви въпроси, ще се ориентирате в ситуацията и ще направите верен избор. Погрижете се за външния си вид, облечете новите дрехи и идете на фризьор. Чакат ви важни срещи и във вторник, когато ще бъдете обект на привличане и ухажване, но не само в любовен, а и в професионален план. Това е ден, в който се оформят новите екипи и всеки иска да привлече кадърни и пробивни хора като вас. Може да получите изгодно делово предложение и покана. На 31-и е пълнолуние, което поставя Слънцето и Луната в пречупващи спрямо Телеца аспекти от знака на Водолея и Лъва. Това ще бъде тежък ден, особено за родените около 1-5 май. Ще бъдете обект на масирана атака. Нищо съществено не предприемайте. На 1-и не влизайте в конфликти, крясъците разболяват. Каквото отложите за 2-и, ще мине на ниво, ще донесе ползи и придобивки.В събота конкуренцията ви набира скорост. В хороскопа ви действа кармичен кръст, който ще предизвиква емоционални изблици, особено ако нещата не стават както сте ги планирали и подготвили. Контролирайте се, не действайте първосигнално и не отвръщайте на удара с удар. В неделя до обед се заемете с прояви на благотворителност, включете се в нечии инициативи и финансирайте проектите на свои и чужди деца. Правете това, за което ви молят и ще се чувствате доволни от постигнатото. В понеделник ще се окаже, че стар проблем вече не търпи отлагане и трябва да бъде решен независимо от останалите задачи. Ще получите не само важна, но и достоверна информация, която ще помогне да разберете кой какви ги върши. Очертават се отговорни срещи, постарайте се да изглеждате на ниво. 30-и е най-благоприятният ден за периода за общи събрания, за фирмени сбирки и колективни инициативи, на които да се определят приоритетите на бъдещото развитие, да се набелязват новите цели, дела и проекти. На 31-и е пълнолуние с лунно затъмнение, което болезнено ще засегне женското начало. Може да разберете за изневери и да изневерите. На 1-и до обед делите честно баницата, но следобед взимате решение на кого да дадете повече. Ще има недоволни от избора ви. На 2-и чакайте провокиращо обаждане.В събота се занимавайте повече с нуждите на близките. Изпълнете обещанията, дадени на децата. Вечерта зарадвайте някого с подарък и с личното си присъствие. В този ден много мостове може да се построят или да се изгорят. Дистанциите се стопяват, ако проявите съчувствие и загриженост към нечия болка. В неделния ден до обед е време за лични жестове на внимание. Следобед отделете и внимание на външния си вид и пригответе тоалета за понеделник. Полезните вещества лесно се усвояват, лесно се учат и усвояват и знания. Постарайте се, подгответе се. На 29-и ви чакат отговорни срещи. Младите се отскубват от родителската опека и правят първия си личен избор. Някой ще се справи с комплексите си, а друг ще си създаде нови. Луната навлиза във вашия знак. 30-и е проблемен и рисков за солови изпълнения, за участие в екстремни инициативи и спортове. Действайте в екип и не се отделяйте както от семейната среда, така и от колектива, в който се движите и работите. Не е ден за солови акции. Веднага ще бъдете парирани и поставени на колене. Не е изключен здравословен проблем. На 31-и апетитите са огромни, никой няма да ви направи отстъпка. Играе се силово. На 1-и може да се раздели неделимото преди да се разберете по наследствени и имотни въпроси. На 2-и намирате нова работа, чакайте важни вести и от чужбина.В събота до обед може да поставите личен рекорд, да постигнете важна цел или да изкачите поредния връх. Следобед се заемете със задълженията си, отменете партньора, за да може и той да се изяви в местата на личните му приоритети. Вечерта направете визита на внимание и обич. Не е нужно да сте канени, важното е личното ви присъствие и подаръка, който носите. В неделя всеки жест е от значение. Включете се в дарителски инициативи и ще получите обгрижване в посоката, в която ви е трудно. Посетете център за разкрасяване. В понеделник може да закъснеете за работа, но да не се явявате неглиже. В този ден е от значение първото впечатление. Може да ви направят изгодно предложение. Започнете нов лечебен курс. Всичко полезно лесно се усвоява. Изискването на 30-и е да се сформират нови екипи и да се съобразявате с колективното мнение. Проведете събрания, вземете активно участие в сбирките на шефа, а ако сте шеф, представете новия план и новите си изисквания пред подчинените. На 31-и е пълнолуние с лунно затъмнение, което ще се отрази негативно върху женското начало и върху родените около 1 август. Меркурий навлиза в знака на опозицията ви Водолей. Звездата на още един конкурент ще изгрее на хоризонта. Връзките ви са подложени на изпитание. 1-и изисква дипломатичност, а на 2-и ви очакват новини, за които ще почерпите.Очертава се тежък уикенд, ако все си намирате работа и неглижирате нуждите на близките и децата. Навлизаме в деня на сърцето. До неделя на обед отделете повече време за обещанията, дадени на любимите си хора. Посетете приятел в нужда. Каквото и да се предприеме с голяма амбиция и желание за печалба с голяма вероятност ще се провали. Противопоказно е да се товари сърцето с тежка физическа работа. Не яжте груба храна и не казвайте груби думи. Неделната вечер е магическа. Тенденцията е да си връщате позиции. На 29-и тръгвате в печеливша посока и към нова работа. До обед лесно се усвояват всякакви уроци и умения. Учители и ученици се намират, всеки ще извлече полза. Планирайте посещение в център за рехабилитация и разкрасяване. До вечерта нещата ще се променят и на работното ви място и това, което е било невъзможно, ще ви се даде и осигури. Този ден помага да се свалят тежестите на миналото на всички нива. Предстои ви и промяна в любовта. 30-и дава възможност да се впишете в нова среда и в нов колектив. Може би точно там ще срещнете и новата си любов. 31-и противопоставя хора на високи позици, от което страдат жените и децата и хората в подчинено положение. На 1-и с всеки може да се разберете, а на 2-и ще получите чакана вест и покана, която ще даде нови насоки и планове за уикенда. Навлизате в успешен период.Очертава се чудесен уикенд с приятни моменти и посещения, със срещи, носещи радост и привличане и с подаръци, които дълго сте чакали. В тези дни молитвите се чуват и сбъдват. Хубаво е да правите не само подаръци от сърце, но и това, за което другите ви молят. И най-малките жестове ще носят щастие и късмет и ще ви се връщат в бъдеще. Не се карайте с никого, после много трудно ще се сдобрите. Обръщайте на майтап и най-неприятната за вас ситуация. Сега е моментът да се надсмеем над себе си. В понеделник няма да ви е до смях, очакват ви проблеми на работното място и открито противопоставяне от страна на шефове и колеги. В хороскопа ви ще действа тежък кармичен кръст на планетни сили на 29-30-и. Добре е да отложите пътуване, да не тръгвате в командировка, ако някой друг може да ви замести. Ще се случват събития, които ще изискват и присъствието ви у дома. Работа и професионални задължения са противопоставени. Приоритетите ви ще се променят. На 30-и проблемите ще са повече за родените около 15 октомври. Нищо рисково да не се предприема. 31-и носи сблъсъци на интереси, които може да доведат до взаимна елиминация на конкурентите ви. Ще се отвори ниша за вас. От този ден Меркурий ще ви гледа вече в чудесен аспект от знака на Водолея. Пътувайте на 1-и. На 2-и ще ви предложат нов договор или нова поръчка.Сутринта в събота свършете неотложните си ангажименти, а после до неделя на обед се отдайте на работа и мисли за нуждите на близките. Навлизаме в деня на сърцето. Включва се каналът на космическата любов. Молитвите ви ще се чуят и сбъднат, ако са изказани от сърце и душа и не вредят на никого. Не мислете за работа, направете посещения на добра воля и чак в неделя вечер отделете време и за себе си. Ако не успеете, в понеделник сутринта идете на фризьор и по никакъв начин не се явявайте неглиже на важни бизнессрещи и професионални изяви. В този ден ще ви посрещат по външния вид, а после ще преценяват колко струвате. 29-30-и са най-силните ви дни за периода. Колелото на съдбата се завърта и изкарва на преден план личната ви кандидатура. Всичко предприето ще носи ползи и ще разширява бизнеса ви. На 30-и е добре да се свикат събрания, да се превеждат консултации и политически съвещания. Каквото решение вземе групата, това ще важи за всички останали членове и зависещите от тях. Такъв благоприятен шанс може да чакате цял месец. Всяко начало ще бъде успешно. От 31-и Меркурий - планетата на бизнесконтактите и комуникациите, ще ви гледа в пречупващ аспект от знака на Водолея. Чакайте негативна реакция от страна на тези, които сте настъпили по мазола. На 1-и 2-и ви чакат тежки и неравностойни битки.Родените в първата декада ще имат тежки задачи и натоварвания в съботния ден. Внимавайте, не бива да се карате с никого и да загърбвате задълженията към близките и децата. Не тръгвайте по линията на служебните задължения, не замествайте колега. Вечерта непременно се приберете с подарък. В неделя първата ви мисъл нека да е за обгрижване и удовлетворяване молбите на децата. Този ден ще сбъдне и вашите желания. Но за родените в третата декада едно пътуване може да се провали или да ги вкара в големи разходи. Намерете време за себе си. Навлизаме в деня на колелото, който ще преобърне нещата и ще извади на преден план личните ви стремежи и амбиции. В понеделник се постарайте да изглеждате на ниво. Вероятни са огледи и срещи с важни партньори. Ще се водят преговори и ще се опипва почвата за бъдещите инициативи. На 30-и е важно да работите в екип, да привлечете нови хора, да се включите в печеливша група или например в танцов състав. Може да намерите нова среда и ново занимание в извънработно време. На 31-и никой на никого не прави отстъпка, не правете и вие. Защитавайте интересите си. Ще сънувате пророчески сън, показващ как да решите тежък проблем. На 1-и ще се разберете за територии на влияние и права на достъп. Платете сметки и такси. В петък не споделяйте намеренията си, конкуренцията дебне.Очертава се чудесен уикенд с взаимни жестове на внимание, с пътувания и приятни моменти с близките и децата. Правете това, за което ви молят, купете желан подарък, а ако финансите ви не го позволяват, просто проявете състрадание. До неделя на обед се отваря каналът на космическата любов. Направете поне едно добро дело и сами ще получите неочакван подарък. В понеделник не се ангажирайте прекалено с работа. Даже може да закъснеете, но да се явите в пълното си великолепие и с нов тоалет. Добре е да работите повече в полза на семейството си и близките. На 29-30-и работа и домашни задължения са противопоставени. Оставете колегите да се доказват и си движете своите задачи. На 31-и всеки се бори за кокала, време е и вие да го захапете и да не пускате. Не очаквайте да ви правят отстъпки и компромиси, не правете и вие. Избягвайте скандалите. Без много приказки си вършете работата и отложете за 1-и преговорите с важните за бъдещето партньори. В четвъртък печелят дипоматите, хората умеещи да вземат по-добрата половина от това, което се дели на две равни части. С усмивка ще постигнете повече, отколкото със скандал. На 2-и проблемите ще са повече за родените в първата декада. Ще се правят промени без да ви се съобщава, но по странични линии ще разберете и ще направите изпреварващ ход.Ще имате чудесен уикенд с подаръци и приятни изненади, с пътувания и възможност да подновите връзки, загубени във времето. Никъде не отивайте без подарък. И независимо какво се случва, не влизайте в скандали и разправии и не се карайте с никого. До неделя на обед не предприемайте нови инициативи, ако не искате да си загубите времето и да си създадете допълнителни разходи и грижи. Щадете сърцето, давайте го по-лежерно с повече моменти на релакс и радост за тялото и душата. В понеделник облечете най-магнетичния си тоалет и бъдете сигурни, че ще ви върви. Навлизаме в деня на колелото. Това, което във времето назад не се е давало, днес ще започне да се урежда. Обадете се на хората, с които смятате да работите нещо съвместно, да спортувате или да започнете нов бизнес. На 30-и е добре да се организират всякакви групи по интереси, да се привличат последователи и нови партньори и да се действа в посока изгодна за общността, в която работите и се изразявате. На 31-и предстои пълнолуние със затъмнение на Луната в знака на опозицията ви Лъва. Моментът е труден за хората на високи позиции. Апетитите са огромни, стойте далече, работете на свой терен със свои средства. На 1-и рискът ще е повече за родените в третата декада, ако не са склонни на компромис и не правят отстъпки. На 2-и ще ви потърсят с приятна вест или покана за работа.Съботният ден носи проблеми предимно за родените до 1 март, а неделята ще е рискова повече за роденте след това. Но както и да го погледнеш този уикенд ще ви донесе тежести и болка. Ще се налага да помагате на близък, да обгрижвате някой останал сам. Може сами да се нуждаете от подкрепа и съдействие. В тези дни е от особено значение да проявиш състрадание и да правиш каквото те помолят. Не си позволявайте да влизате в конфликти, намалете натоварването, не си поставяйте важни задачи и нищо съществено и амбициозно не започвайте. Силните ви дни са 29-30-и, когато Луната ще ви гледа в брилянтен аспект от знака на Рака и с Юпитер от Скорпион ще образуват златен триъгълник на стабилизиращи сили със Слънцето ви и с Нептун от вашия знак. Понеделнишки е важно да тръгнете с променена прическа и визия, да дадете най-доброто от себе си и да се опитате да привлечете нови партньори, клиенти и спонсори. Подписаните договори в тези два дни ще ви донесат стабилизация, перспектива за развитие и по-добри доходи. На 31-и не се движете срещу течението и ограничете контактите. Не позволявайте да ви стоварват чужда отговорност, защото на 2-и друг ще спечели вместо вас. Това ще бъде рисков ден за родените до 1 март. Засилват се алергии, пазете се от зарази и опити да ви влизат в личното пространство.\n\n\n                    ", "date": "2018.01.27", "title": "Седмичен хороскоп за 27 януари – 2 февруари"}
{"url": "http://www.monitor.bg/a/view/80000-%D0%97%D0%B2%D0%B5%D0%B7%D0%B4%D0%BD%D0%B8-%D0%BD%D0%B0%D1%81%D0%BB%D0%B5%D0%B4%D0%BD%D0%B8%D1%86%D0%B8-%D1%81-%D0%B3%D0%B5%D0%BE%D0%B3%D1%80%D0%B0%D1%84%D1%81%D0%BA%D0%B8-%D0%B8%D0%BC%D0%B5%D0%BD%D0%B0/", "text": "Кардашиян нарече третото си дете на Чикаго, Бекъм избраха квартал в Ню Йорк\n                    Името ти по паспорт е Чикаго. Другите деца в училище те спукват от подигравки и плачеш с часове, когато се прибереш вкъщи. Или такъв би бил сценарият, освен ако родителите ти не са Ким Кардашиян и Кание Уест. Докато у нас е прието рожбата да носи буквичката на баба или дядо, звездите в Холивуд стартираха нетрадиционна тенденция – наследниците им да са кръстени на градове или квартали. Малчуганите, родени със златен биберон в уста, често развиват грандомания с географските си наименовани, вярвайки, че дадено място е кръстено на тях. Зад избора на име обаче често се крие лична история, която известните с неохота издават, за да оправдаят липсата на по-оригинални идеи. „Монитор“ направи бърз списък със звездните наследници, чиито инициали съвпадат с географски код.  Риалити сензацията Ким Кардашиян и рапърът Кание Уест кръстиха третото си дете Чикаго. За името на най-новото попълнение в знаменития клан 37-годишната красавица загатна в страницата си в Туитър. „Норт, Сейнт и Чикаго“, гласи постът й. Феновете на звездата, прочула се с пищните си форми и голи селфита, прогнозират, че бебето се казва така, защото Кардашиян е прекарала детството си във Ветровития град. Не толкова известен е фактът, че звездният татко е роден в Чикаго и именно той е идейният двигател за избора на име. Ким и Кание гушнаха рожбата, която е износена от сурогатна майка срещу сумата от 45 хиляди долара, преди дни. Родителите ще наричат на галено момиченцето Шай, или на български Срамежлива. Другите деца на чаровната брюнетка и изпълнителя на Gold Digger също са с нетрадиционни имена. В превод Норт, както е кръстена 4-годишната им дъщеричка, означава Север. А името на малкия Сейнт, който се появи на бял свят в края на 2015 г., на български би било Светец. Цялото семейство пък е с фамилия Запад (б.а. - West). Една от най-популярните двойки в световния хайлайф - Виктория и Дейвид Бекъм, гушнаха първородния си син Бруклин през 1999 г. В автобиографията си Learning to Fly гласовитата футболна съпруга посочва, че всъщност желанието й било да има дъщеря, която да кръсти Брук. При появата на момченцето обаче звездните родители решили, че детето трябва да носи името на един от най-известните квартали в Ню Йорк, тъй като именно там научили, че Виктория е бременна. „Когато разбрахме, че е момче, си знаех, че вероятността и той да стане футболист е голяма. Затова ни трябваше по-запомнящо се име. Винаги съм харесвала името Брук и Бруклин ми хрумна спонтанно“, пише бившото попълнение на Spice Girls. 43-годишната красавица намира подобни имена за „много мултикултурни и земни“. Дъщерята на Краля на попа Майкъл Джексън, която се роди през април 1998 г., се казва Парис (б.а. - Париж). Изборът на името не е случаен. Изпълнителят на Smooth Criminal и медицинската сестра Деби Роу издават, че именно във френската столица е заченато първото им дете. След смъртта на знаменития си баща, Парис придоби популярност като модел в оборотната агенция IMG Models, която менажира кариерите още на Джиджи и Бела Хадид, Карли Клос и дъщерята на Синди Крофорд Кая Гербер.Миналата година щерката на Джако подписа договор и за първата си роля на големия екран. Чаровната блондинка ще се включи в екипа на предстояща черна комедия, подробностите около която обаче все още се пазят в тайна. Знае се, че на режисьорския пулт на лентата ще застане Наш Едъртън. Филмът все още няма заглавие, но се очаква Парис да тества актьорския си потенциал в пълнометражното кино редом до звезди като Чарлийз Терон, Аманда Сейфрийд и Танди Нютън. Младата наследничка на Джексън вече се появи в един от епизодите на сериала на Fox „Звезда“. Искрите между Алек Болдуин и Ким Бейсинджър пламват на снимачния сет на „Вечният жених“, а пет години по-късно им се ражда дъщеричка. За име те се спират на Ирландия. Макар да не издават конкретната причина защо така кръщават общата си наследница, актьорът неведнъж се шегува с това. „Кръстих я Ирландия, защото е красива, но не може да управлява добре финансите си“, написа той в профила си в Туитър. Болдуин и Бейсинджър се разделят през 2002 г., но към днешна дата актьорът ще става татко за пети път от йога инструкторката Хилари. Двамата възпитават трима малчугани – 4-годишната Кармен, 2-годишният Рафаел и Леонардо, който се появи на бял свят през 2016-а. Певицата Алиша Кийс и съпругът й хип-хоп продуцентът Суиз Бат си казаха заветното „да“ през 2010-а, а малко след това се роди и синът им Египет. Изборът на изпълнителката на Girl Оn Fire за нестандартното име не е случаен – преди зачеването на бебето си тя тръгнала на духовно пътешествие из страната на пирамидите и сфинкса. „Имаше много неща, които исках да променя в живота си. Нямах много опит и бях пред емоционален срив. Отидох сама в Египет и плавах по Нил, обикалях храмовете, гробниците. Чувствах се като Клеопатра“, издава в интервю пред сп. Complex чаровната брюнетка. За кръщаване на първородната им рожба на държавата всъщност настоявал Бат, който искал да подкрепи нежната си половинка за промяната, която е предприела в живота си след пътуването. \n\n\n                    ", "date": "2018.01.27", "title": "Звездни наследници с географски имена"}
