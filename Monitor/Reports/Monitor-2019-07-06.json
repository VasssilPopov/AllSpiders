{"url": "https://www.monitor.bg/bg/a/view/federer-i-nadal-sa-na-1-8-final-v-london-169815", "text": "Двама от голямата тройка – Роже Федерер и Рафаел Надал, се класираха за 1/8-финалите на Откритото първенства на Великобритания по тенис. За швейцареца това е рекордно 17-о достигане до тази фаза на турнира, след като се наложи със 7:5, 6:2, 7:6(4) над Люка Пуй (Фр) след около два часа игра на централния корт. Победата за Федерер е под №350 в „Ол Инглънд Клъб“, а в спор за място на четвъртфиналите той ще срещне Матео Беретини. Поставеният под №3 Рафаел Надал пък премина повече от убедително през Жо-Вилфред Цонга (Фр) - 6:2, 6:3, 6:2. През цялата среща Матадора не позволи на Цонга да стигне дори до точка за пробив. В същото време испанецът можеше да пробие почти всеки един сервис-гейм на опонента си. Следващият съперник на Рафа ще бъде определен в дуела между Жоао Соуса и Дан Евънс.", "date": "2019.07.06", "title": "Федерер и Надал са на 1/8-финал в Лондон"}
{"url": "https://www.monitor.bg/bg/a/view/cska-predstavi-otbora-s-klasika-sreshtu-vihren-169814", "text": "ЦСКА изигра последната си контролна среща преди официалното подновяване на сезона. „Червените” се справиха с третодивизионния „Вихрен“ (Сандански) на своя стадион „Българска армия”, побеждавайки с 3:0 пред около 3000 свои фенове. Преди мача тимът на ЦСКА официално бе представен пред привържениците си, като по традиция всеки един от играчите бе викан поименно на терена под овациите на феновете. Отборът на старши треньора Добромир Митов, който се появи последен на терена, след Димитър Пенев и Люпко Петрович, се наложи след голове на новото попълнение Греъм Кери, голмайстора на „червените” Али Соу и Рубен Пинто. „Червените” не срещнаха особени трудности срещу тима на Здравко Лазаров, който не успя да се противопостави по най-добрия начин на своя противник. За санданчани това бе и първа проверка за лятото. Първият официален мач за Добромир Митов и компания е във вторник, когато ЦСКА се изправя срещу ФК „Титоград“ в първи мач от първия квалификационен кръг на Лига Европа.", "date": "2019.07.06", "title": "ЦСКА представи отбора с класика срещу „Вихрен“"}
{"url": "https://www.monitor.bg/bg/a/view/strelba-v-katunica-sled-pijansko-sbivane-vdigna-na-krak-policijata-169813", "text": "Стрелба в Катуница след пиянско сбиване пред местно заведение вдигна на крак полицията в Асеновград, съобщиха от пресцентъра на ОД на МВР в Пловдив. Случаят е от малките часове на нощта в събота. Около 1 часа пред кръчма в селото се сбили двама употребили алкохол клиенти. Преди това двамата си разменили обидни реплики и спорили гръмогласно. Единият от мъжете и приятелката му си тръгнали, но по-късно в двора им влезли опонентът му и няколко негови приятели. Домакинът произвел във въздуха изстрел със законно притежавана ловна пушка. Сигналът за стрелбата е подаден към 1.30 ч. Когато полицаите отишли на адреса, установили, че няма пострадали. Проверката продължава под наблюдение на Районна прокуратура - Асеновград, уточниха от полицията. Срещу извършителя е образувано бързо производство за неправилно съхранение на оръжието и е бил задържан за 24 часа. Близо 2 часа по-късно – около 3.45 часа в същата нощ, пламнала ракиджийницата на другия мъж, който преди това бил влязъл с приятелите си в чуждата къща. Ракиджийницата била залята с нафта, а собственикът й имал досие в полицията. Огънят бил загасен и имало само щети по покрива. И по този случай имало образувано бързо производство за установяване на извършителя.", "date": "2019.07.06", "title": "Стрелба в Катуница след пиянско сбиване вдигна на крак полицията"}
{"url": "https://www.monitor.bg/bg/a/view/hari-i-megan-krystiha-sina-si-archi-v-tesen-semeen-kryg-169812", "text": "Британският принц Хари и съпругата му Меган, херцог и херцогиня на Съсекс, кръстиха малкия си син Арчи в тесен семеен кръг. Те публикуваха изявление и две снимки след събитието, предаде ДПА. \"Тази сутрин синът на херцога и херцогинята на Съсекс, Арчи Харисън Маунтбатън-Уиндзор, бе кръстен в тесен семеен кръг в частния параклис в замъка Уиндзор на служба, изнесена от архиепископа на Кентърбъри, Джъстин Уелби\", написаха Хари и Меган на официалния си акаунт в Инстаграм. Майката на Меган, Дория Рагланд, и бащата на Уилям принц Чарлз и съпругата му Камила, херцогинята на Корнуол, може да се видят на цветната снимка. Двойката публикува групова снимка с гости, включително по-големия брат на Хари, принц Уилям, и съпругата му Кейт, херцогинята на Кеймбридж, в гостна на замъка, която е една от официалните резиденции на кралица Елизабет Втора близо до Лондон. Лейди Сара Маккоркодейл и лейди Джейн Фелоуес, двете по-големи сестри на майката на Хари, покойната принцеса Даяна, също присъстват на семейната снимка.", "date": "2019.07.06", "title": "Хари и Меган кръстиха сина си Арчи в тесен семеен кръг"}
{"url": "https://www.monitor.bg:443/bg/a/view/gyrcija-objavi-izvynredno-polojenie-na-ostrov-evbeja-zaradi-pojari-169811", "text": "Гърция обяви извънредно положение в три области на остров Евбея заради пожари, съобщи \"Елефтерос типос\". Огнената стихия бушува на острова от четвъртък насам. Според изданието обаче пожарите вече отстъпват. Заради пожара в петък четири селища бяха евакуирани, а петима души - настанени в болница с оплаквания от дихателни проблеми. Полицията подозира, че мъж, който е горил растителни отпадъци, е причинил пожара.", "date": "2019.07.06", "title": "Гърция обяви извънредно положение на остров Евбея заради пожари"}
{"url": "https://www.monitor.bg:443/bg/a/view/otlichiha-trima-na-nagradite-srebyren-kluch-169809", "text": "Ед Шийрън, Дуа Липа и Сам Смит се откроиха сред отличниците на наградите \"Сребърен ключ\", раздадени на церемония в \"Гроувнър хаус\" в Лондон, пише в. \"Дейли мейл\". На церемонията Шийрън беше почетен с приз за цялостен принос. Сам Смит и Дуа Липа получиха наградите съответно за най-добър изпълнител и най-добра изпълнителка. Сред останалите наградени се наредиха Мейбъл, \"Блек айд пийс\", \"Кемикъл брадърс\", \"Иърс енд иърс\". Освен че отличават изтъкнати музиканти, наградите \"Сребърен ключ\" набират средства за благотворителната организация \"Нордоф Робинс\", която осигурява сесии по музикотерапия за възрастни и деца.", "date": "2019.07.06", "title": "Отличиха трима на наградите „Сребърен ключ“"}
{"url": "https://www.monitor.bg:443/bg/a/view/dva-novi-bylgarski-turisticheski-centyra-bjaha-otkriti-v-kitaj-169805", "text": "България има два нови туристически информационни центъра в Китай- в Пекин и в Ченду, провинция Съчуан, съобщииха от Министерството на туризма. На 20 юни т.г.. в Пекин заработи туристически информационен център, чиято задача е да промотира възможностите за туризъм в страната ни пред китайските граждани и да осъществява контакти между български и китайски туроператори. На официалната церемония за откриването присъстваха изтъкнати представители на туристическия бизнес в Китай.  Приветствия и пожелание за успех на центъра изразиха генералният секретар на Световния туристически алианс Лиу Шиджун, посланикът на България в азиатската държава Григор Порожанов и директорът на дирекция „Програми и проекти в туризма“ в Министерство на туризма Милка Нанова. Ден по-късно туристически информационен център на България бе открит и в Чeнду, провинция Съчуан. На откриването на двата центъра г-жа Нанова подчерта важността им за популяризиране на дестинация България пред огромния китайски пазар и изтъкна, че те са плод на усилията на Министерството на туризма да направи страната ни още по-разпознаваема на далечния пазар. Тя предаде на китайските партньори решимостта на министър Николина Ангелкова и на екипа й за задълбочаване на сътрудничеството с Китай като един от важните и изключително перспективни пазари за българския туризъм. Откриването на центровете в Китай са плод на публично-частно партньорство след подписан Меморандум за сътрудничество между Министерството на туризма на Република България и китайската Hiseas Tourism Development Group. Фирмата работи с туроператори и туристически агенти на китайския пазар, които организират пътувания на техни туристи в Европа. С меморандума китайският партньор е поел ангажимент да открие съвместно с Министерството на туризма информационните центрове за туристи в големите градове на Китай и в същото време да съдейства за промотиране на България по различни информационни канали в Китай. Споразумението предвижда да бъдат открити 7 туристически информационни центъра в Китай. ", "date": "2019.07.06", "title": "Два нови български туристически центъра бяха открити в Китай"}
{"url": "https://www.monitor.bg:443/bg/a/view/stolichnijat-mladost-i-oshte-chetiri-kvartala-ostavat-bez-topla-voda-169802", "text": "Една трета от София ще остане без топла вода през следващата седмица. В четири жилищни квартала „Топлофикация-София“ ще извършва профилактика и ремонти. Най-ощетени ще са гражданите, живеещи в „Младост“ 3. Само студена вода от кранчетата там ще тече цели 12 дни.  Най-кратко с канчета ще се къпят жителите на „Младост“ 1, „Мусагеница“, „Дървеница“, „Студентски град“, „Витоша“ и дипломатите в резиденции на бул. „Симеоновско шосе“. Ето и пълната информация разпространена от „Топлофикация“: От 00.00 часа на 8 юли 2019 г. до 24.00 часа на 20 юли 2019 г. ще бъде спряна топлата вода в ж.к. „Младост“ 3: блокове № 301, 302, 303, 304, 305, 306, 307, 308, 309, 310, 313, 314, 316, 317, 318, 319, 320, 321 А, 321 Б, 389, 390, 81 СУ „Виктор Юго“, 144 СУ „Народни будители“, ОДЗ 70 „Пролет“ и ул. „Йордан Касабов“ №2. От 00.00 часа на 11 юли 2019 г. до 24.00 часа на 20 юли 2019 г. ще бъде спряно подаването на топла вода към всички сгради в ж.к. „Младост“-2, Школа „МВР“, Кореком „Принцес“ и бул. „Александър Малинов“ № 51. За извършване на неотложен ремонт в периода от 00.00 часа на 8 юли 2019 г. до 24.00 часа на 10 юли 2019 г. ще бъде спряна топлата вода в ж.к. „Младост“ 1, ж.к. „Мусагеница“, ж.к. „Дървеница“, ж.к. „Студентски град“, кв. „Витоша“ и всички резиденции на бул. „Симеоновско шосе“. от бл. № 1 до бл. № 79 В и от бл. № 121 до №150; УМБАЛ „Света Ана“ : от бл. № 80 до бл. № 111 блокове №№ 15, 16, 17 ,18, 18А, 19, 21, 23, 28, 33, 34, 35, 36, 38, 40, 42, 42А, 43, 44, 45, 45А, 46, 47, 48, 49; ул. „Дъбница“ бл. №№ 3А, 5, 7, 11, 16, 18, 20; ул. „Константин Игнатов“ бл. №№1, 1А, 2, 3, 4, 5, 6, 8; ул. „Айдемир“ бл.№ 13; ул. „Проф. Стоян Киркович“ бл. №№1, 1А, 3, 5, 12, 27; ул. „Андрей Ляпчев“ бл. №№ 7, 9, 11; ул. „Яна“ бл. №№ 1, 2, 4; ул. „Белимел“ бл. 00 4, 10, 24; ул. „Иван Боримечка“ бл. № 22; ул. „Климент Охридски“ №№ 5, 7, 9, 25; всички общежития от бл. № 1 до бл. № 61, НСА, УНСС, МГУ, ЛТУ, ХТМУ, ТУ-зала „Октомври“; хотел „Вега“, офис сграда „Трелеборг“, НХА; ул. „Никола Габровски“ № 90; ул. „Проф. Хр. Вакарелски“№№ 1, 3, 5, 5А; ул. „Проф. Г. Златарски“ №№ 3, 5, 18; ул. „Пъстър свят“ №№ 1, 4, 5, 6, 7, 9; бул. „Симеоновско шосе“ №1; бул. „Г. М. Димитров“ № 38; бл. №№1, 2, 3, 6, 7; Резиденциите на   - Република Афганистан, Емирство Кувейт, Ислямска република Иран, Република Индонезия, Китайска народна република, Сирия, Алжирска народно-демократична република, Кралство Мароко, Боливарска република Венецуела, Кралство Белгия, Кралство Испания и Република Аржентина", "date": "2019.07.06", "title": "Столичният „Младост“ и още четири квартала остават без топла вода "}
{"url": "https://www.monitor.bg:443/bg/a/view/serena-uiljams-i-ashli-barti-s-novi-pobedi-na-uimbyldyn-169807", "text": "Седемкратната шампионка на „Уимбълдън“ и миналогодишна финалистка Серена Уилямс продължава във втората седмица на турнира след победа с 6:3, 6:4 над германката Юлия Гьоргес в повторение на полуфинала от 2018 година. Поставената под номер 11 американка пласира 7 аса и не даде нито една възможност за пробив на съперничката си, за да триумфира за 72 минути. 37-годишната Уилямс реализира по един брейк в двата сета - за 4:2 в първия и за 3:2 във втория, което се оказа достатъчно срещу 18-ата в схемата Гьоргес. Американката ще играе за място на четвъртфиналите срещу испанката Карла Суарес Наваро, поставена под номер 30, която също не допусна пробив и се справи с Лорън Дейвис в третия кръг с 6:3, 6:3 за малко повече от час. Водачката в световната ранглиста Ашли Барти пък за първи път в кариерата си достигна до четвъртия кръг на Откритото първенство на Великобритания. Австралийката постигна рзгомна победа с 6:1, 6:1 срещу представителката на домакините Хариет Дарт. Шампионката от \"Ролан Гарос\" през миналия месец Барти се справи с участващата с \"уайлд кард\" Дарт само за 53 минути. Австралийката пласира 11 аса и общо 23 печеливши удара срещу едва 6 непредизвикани грешки. За място на четвъртфиналите Барти ще срещне Алисън Риск, която елиминира поставената под номер 13 Белинда Бенчич с 4:6, 6:4, 6:4 и също за първи път ще играе в четвъртия кръг на „Уимбълдън“. 55-ата в света Риск навакса изоставане от 0:3 гейма в решаващия трети сет, в който стигна до обрат след серия от пет поредни гейма.", "date": "2019.07.06", "title": "Серена Уилямс и Ашли Барти с нови победи на „Уимбълдън“"}
{"url": "https://www.monitor.bg:443/bg/a/view/deca-s-bylgarsko-grajdanstvo-sa-zapodozreni-za-iznasilvane-v-germanija-169806", "text": "Германската полиция разследва група тийнейджъри и две деца с българско гражданство за предполагаемо участие в сериозно сексуално посегателство срещу млада жена в Германия, предаде ДПА. Жената е откарана в болница и й се оказва лечение заради получените наранявания, съобщи днес полицията в германския град Мюлхайм. В петък вечерта жители на стария град на Мюлхайм чули нападението, защото кучето на жената лаело. Жертвата била открита в зелено пространство зад градината си с две лица от мъжки пол, които избягали от мястото. Полицията заяви, че разследва група от три 14-годишни и две 12-годишни деца с българско гражданство. Те са смятани за основните заподозрени. Полицията не даде повече подробности за обстоятелствата около престъплението.", "date": "2019.07.06", "title": "Деца с българско гражданство заподозрени за изнасилване в Германия"}
{"url": "https://www.monitor.bg:443/bg/a/view/api-pomaga-za-remonta-na-glavnija-pyt-sled-bedstvieto-vyv-vetren-169810", "text": "От Агенция \"Пътна инфраструктура\" (АПИ) са изискали от Община Септември финансова обосновка за необходимите средства за ремонт на републиканската пътна мрежа на територията на град Ветрен след поройните дъждове през изминалото денонощие, които доведоха до обявяване на бедствено положение. АПИ и Община Септември били готови да предприемат съвместно незабавни действия по преодоляване на пораженията от бедствието, съобщиха от АПИ. Очаква се до понеделник да стане ясна стойността на щетите, нанесени по републиканските пътища в града, след което АПИ и Община Септември ще подпишат споразумителен протокол за съвместно финансиране на ремонтните дейности по републиканските участъци на територията на град Ветрен. На база подписания протокол АПИ и общината щели да предприемат необходимите строително-ремонтни работи за възстановяване на пътните настилки във възможно най-кратък срок.  ", "date": "2019.07.06", "title": "АПИ помага за ремонта на главния път след бедствието във Ветрен"}
{"url": "https://www.monitor.bg:443/bg/a/view/snabdiha-pametnik-na-sveti-georgi-s-oreol-169808", "text": "Паметник, изобразяващ сцената, в която Свети Георги убива ламята с копие, се сдоби с нимб около главата на победоносеца. Златният ореол отсъствал в оригинала, признава авторът Любомир Добрев, който изработи фигурата през 2002 година по инициатива на Съюза на ветераните от войните. Пропускът е бил поправен след забележка на свещеници през проточилия се близо година ремонт на монумента, след като тийнейджъри, при опит да си направят селфи посред нощ, успяха да потрошат част от елементите  му. Ремонтът е струвал 50 000 лв. на общинската хазна, заедно със златния ореол са поставени и нови надписи в прослава на 2722 старозагорци, дали живота си по бойните поля през Балканската, Първата и Втората световни войни. Двуметровата медна композиция е поставена върху също толкова висока колона, а основата е пресечена пирамида с куб върху нея. На западната страна на куба е изписан стих от марша на легендарния 12-и пехотен Балкански полк:: \"За теб Родино с жар се бихме. За теб, за брата изтерзан. Със слава твоя лик покрихме“. Паметникът се намира на мястото на някогашния житен пазар (алан), където в края на ХІХ и началото на ХХ век се провеждали военните тържества в Града на липите. През 50-те години мястото е превърнато в парк, засадени са били специално докарани от района на Одрин чинари на по 25-30 години. Днес паркът носи името на Александър Стамболийски. Из марша на 12 пехотен Балкански полк.\"  Официалното откриване на паметника е предвидено за 22 септември, до тогава предстои цялостно облагородяване на градинската среда.", "date": "2019.07.06", "title": "Снабдиха паметник на Свети Георги с ореол "}
{"url": "https://www.monitor.bg:443/bg/a/view/zatvarjat-tunel-echemishka-v-posoka-varna-za-njakolko-chasa-na-10-uli-169804", "text": "Заради учение, движението през тунел \"Ечемишка\" на магистрала \"Хемус\" в посока Варна ще бъде спряно на 10 юли. Целта на учението е повишаване на готовността за действие на силите от единната спасителна система за реагиране при бедствия и извънредни ситуации. Движението през тунела ще се извършва двупосочно в тръбата за София, а ограничението ще важи за времето от 9 до 15 ч на 10 юли.", "date": "2019.07.06", "title": "Затварят тунел \"Ечемишка\" в посока Варна за няколко часа на 10 юли"}
{"url": "https://www.monitor.bg:443/bg/a/view/privikvame-poslanika-na-syrbija-zaradi-napadki-na-dachich-po-adres-na-borisov-169803", "text": "По разпореждане на вицепремиера и министър на външните работи Екатерина Захариева посланикът на Сърбия у нас ще бъде извикан в понеделник в Министерството на външните работи (МВнР). Повод за това са груби нападки на сръбския първи вицепремиер и външен министър Ивица Дачич във връзка с вчерашни думи на премиера Бойко Борисов в Познан. По време на пресконференцията на правителствените ръководители на Германия, Полша, България и Северна Македония Борисов беше попитан от журналист как ще се отрази на евроинтеграцията на Западните Балкани номинирането на испанския външен министър Жозеп Борел за Върховен представител на ЕС по външната политика и политиката за сигурност, след като неговата страна не признава Косово. Българският премиер отговори: \"По отношение на Върховния представител - когато се заеме такъв важен пост, последното, което трябва да правиш, е да защитаваш националния си интерес, а трябва да защитаваш интереса на целия Съюз. Ако Борел бъде избран, това не значи, че мнението на Испания ще бъде меродавно за другите държави, които сме признали Косово.\" Пред сръбската държавната телевизия Дачич настоя \"Борисов да зачита позицията на ЕС относно независимостта на Косово и да не дава уроци на новия еврокомисар по външната политика Жозеп Борел\". Според Дачич позицията на ЕС била, че Косово не е независимо. Това обаче не е вярно, защото 23 от общо 28 държави от ЕС вече са признали независимостта на Косово. \"Какво е това безобразие, на какво прилича. Писна ми от всичко това. А да не говоря и за това, че само преди няколко месеца получи наш орден\", коментира с изключително недипломатичен тон Ивица Дачич. От МВнР уточняват, че по време на разговора със сръбския посланик щяла да бъде припомнена подкрепата до момента на България за европейската интеграция на Сърбия. От българска страна щял да бъде повдигнат въпросът как такива изказвания от партньорите ни в Белград се отразяват на добрите българо-сръбски отношения.", "date": "2019.07.06", "title": "Привикват посланика на Сърбия във външно министерство"}
{"url": "https://www.monitor.bg:443/bg/a/view/ludogorec-otrjazal-brazilski-grand-za-vratarja-si-169801", "text": "Бразилският гранд „Флуминензе“ е проявявал интерес към вратаря на „Лудогорец“ Ренан дос Сантос, пише авторитетното местно издание Lance. Ръководството на родния шампион обаче е отрязало мераците на южноамериканците за подписа на стража. Съвсем наскоро Ренан поднови договора си с \"орлите\", който първоначално беше до 31 декември 2019 г. 30-годишният страж се очаква да има основна роля през новия сезон и затова разградчани са предпочели да не се разделят с него. В момента \"орлите\" разполагат освен с бразилеца, още с българския национал Пламен Илиев, аржентинеца Хорхе Броун, както и младия Даниел Наумов. Договор с клуба има и Владо Стоянов, който обаче все още се възстановява от тежка травма, заради която не е играл от две години и половина.", "date": "2019.07.06", "title": "„Лудогорец“ отрязал бразилски гранд за вратаря си"}
{"url": "https://www.monitor.bg:443/bg/a/view/moshtna-burja-vryhletja-bylgarevo-169800", "text": "Мощна буря удари каварненското село Българево. За кратко край брега се е извил ураганен вятър, придружен с дъжд, предаде Нова телевизия. Кадри от бурята бяха публикувани в страницата МетеоБолканс. От тях се вижда, че са изпотрошени чадъри и маси на заведения. По думи на очевидци бурята е изплашила десетки туристи. Няма данни за пострадали хора, нанесени са само материални щети.", "date": "2019.07.06", "title": "Мощна буря връхлетя Българево"}
{"url": "https://www.monitor.bg:443/bg/a/view/dvama-zaginaha-pri-preobryshtane-na-ruski-korab-s-turisti-169799", "text": "Двама души загинаха при преобръщане вчера вечерта в Черно море на руски катамаран, използван за разходки на летовници. Злополуката е станала в района на село Джубга на Краснодарския край. По уточнени данни от тази сутрин на кораба е имало 55 души. Оцелелите нямат нужда от медицинска помощ. Първоначалната информация беше, че на борда е имало 43 души. 37 от тях са били транспортирани до брега, според очевидци шестима били спасени от съседни плавателни съдове. Собственикът и капитанът са задържани. Образувано е наказателно дело. Според източник, цитиран от Интерфакс, катамаранът \"Атол\" е бил претоварен. Той е бил проектиран за 12 души, а при преобръщането на него е имало почти четири пъти повече. Бил е регистриран в пристанището на Туапсе, разрешително е получил през 2017 г. като маломерен плавателен съд и най-вероятно е бил преработен, за да се увеличи вместимостта му, отбелязва Интерфакс. Според руски медии новият собственик на катамарана е направил втора палуба, но не е взел предвид, че това е възможно, ако ширината на съда е минимум 6 метра. А плавателният съд е бил с дължина 10,7 метра и ширина 3,7 метра. Заради допълнителната палуба се намалява ъгълът на устойчивост и затова корабчето се е преобърнало, обяснява експерт.", "date": "2019.07.06", "title": "Двама загинаха при преобръщане на руски кораб с туристи"}
{"url": "https://www.monitor.bg:443/bg/a/view/pogrebaha-14-te-morjaci-zaginali-v-zapalilija-se-ruski-podvoden-aparat-169798", "text": "Четиринайсетте руски подводничари, загинали в дълбоководен апарат в Баренцово море, бяха погребани днес на Серафимовското гробище в Санкт Петербург, съобщи БТА, позовавайки се на Асошиейтед прес. Траурната церемония, състояла се до паметника на загиналите през 2000 година моряци с подводницата \"Курск\", премина в закрит режим. Достъпът до гробището беше ограничен. На медиите не бе позволено нито да присъстват на опелото в близката църква, нито на погребението. На гробището днес освен роднините на моряците бяха официални лица, сред които главнокомандващият ВМФ Николай Евменов, заместник-министърът на отбраната Андрей Картаполов, представители на местните власти. Пожарът в дълбоководния апарат, избухнал на 1 юли, е тръгнал от акумулаторния отсек, но подробности за случилото се не бяха съобщени. Загинаха 14 души, отровили се с дима от пожара. Има оцелели, но не се съобщава колко. Според руски медии авариралият подводен съд е един от най-секретните, от типа \"Лошарик\".", "date": "2019.07.06", "title": "Погребаха 14-те моряци, загинали в запалилия се руски подводен апарат"}
{"url": "https://www.monitor.bg:443/bg/a/view/profesor-ot-ilinojs-zasajda-fidanki-ot-semena-na-starija-brjast-169794", "text": "Фиданки, израсли от семената на Стария бряст в Сливен, ще бъдат засадени в Илинойс, обяви преподавателят в тамошния университет по изкуствата Василен Васевски, който за своята 50-та годишнина откри самостоятелна изложба в родния си град. Тя е под наслов  \"(Не)Възможното завръщане“ и в нея са експонирани 45 платна: портрети, пейзажи и фигурални композиция, подредена е в „Узуновата къща” на галерия „Димитър Добрович”. „Щастлив съм, че мога да  представя тази колекция от картини в родния си град, на който винаги съм държал и пъпната връв със Сливен не се е скъсала”, коментира юбилярът, който е възпитаник на националната художествена академия, където през 1997 г. е завършил специалността „живопис“. От две десетилетия живее в САЩ, а от две години е професор в Илинойския университет, след като преди 16 години завършва специалността \"Комерсиални изкуства\" в Индиана-Пардю Юнивърсити, Форт Уейн. Участвал е в множество изложби в различни галерии и музеи в САЩ (Чикаго, Ню Йорк, Индианаполис, Хюстън, Форт Уейн, Ню Орлеанс) и Европа (България, Швеция, Хърватия, Германия, Швейцария). Носител е на няколко награди, измежду които наградата на Съвета за изкуство на щата Илинойс (2007 г. и  2009 г.) и наградата на Гилдията на художниците на Скоки, САЩ (2013 г.). За своите творби живописецът казва: „Стилът, в който творя, наричам \"метафизичен романтизъм\". Той отразява творческото ми кредо, че животът е поредица от мечти, очаквания и спомени, а изкуството е тяхно отражение. Вярвам в съдбовната мисия на изкуството да образова и променя човек към по-добро, предлагайки му един свят на хармония и по-висш порядък“ .", "date": "2019.07.06", "title": " Професор засажда в Илинойс фиданки от семена на Стария бряст"}
{"url": "https://www.monitor.bg:443/bg/a/view/zapochna-evtanazija-na-praseta-v-novoto-ognishte-na-afrikanska-chuma-169797", "text": "Строги мерки за ограничаването на болестта африканска чума по свинете в Плевенско. От рано сутринта започна унищожаването на прасетата в новото огнище на болестта - село Новачене, информира Нова телевизия. На всички входно-изходни артерии на селото има служители на жандармерията, които проверяват автомобилите за нелегално превозване на животни. Около 40 прасета трябва да бъдат умъртвени. Част от стопаните сами заклаха животните си и ги прибраха за зимнина. „Тежко е като сме го гледали. Прасето е нормално, здраво, 100 кила, между 100 и 120”, сподели Тачо Тачев, жител на Новачене. „Не се възпротивяваме, защото, ако стане по-лошо... Лошо е, че сме се трудили и губим сега, но се случват такива неща в живота”, заяви Янка Тачева. „Във връзка с това ново огнище – нова 3-километрова зона, нова 10-километрова зона. В нея се прилагат мерките съгласно заповед – основното е, че трябва да се евтаназират всички прасета в 3-километровата зона. Правили сме дезинфекционни площадки с подръчни средства, защото няма друг начин. Има дезинфекционен разтвор. Навсякъде, където се евтаназира прасе, се прави дезинфекция с препарати”, коментира Ивайло Иванов, директор на ОДБХ – Плевен. От земеделското министерство обмислят как да обезщетят стопаните на унищожените животни.", "date": "2019.07.06", "title": "Започна евтаназия на прасета в новото огнище на африканска чума"}
{"url": "https://www.monitor.bg:443/bg/a/view/dior-cherpi-vdyhnovenie-ot-arhitekturata-snimki-169680", "text": "Колекцията с облекла висша мода на „Диор“ за сезона есен/ зима 2019-1920 г. е вдъхновена от архитектурата. Причината - почит към увлечението на Кристиан Диор по изкуството за проектиране и изграждане на строителни елементи. Актуалната линия бе представена в рамките на Седмицата на модата в Париж, която се проведе в периода 30 юни – 4 юли. Голяма част от моделите на „Диор“ се разходиха по котешката пътечка с бели туники, върху които е бродиран изразът който принадлежи на прочутия архитект и писател Бърнард Рудофски. Някои от облеклата в линията напомнят на кариатиди. \"Кариатидите са като архитектурни стълбове, които поддържат грацията в облеклото и стойката. Сила, комбинирана с грация - за мен това е красотата\", заяви по време на модния форум творческата директорка на колекциите за жени в \"Диор\" Мария Грация Киури. Представени бяха рокли, сака, костюми тайори, поли-панталони, вечерни и бални тоалети. Преобладаващият цвят е черният, а бижутата са огромни и сюрреалистични. Това е цветът на елегантността и съблазняването\", намигна Киури. Вниманието привлякоха още асиметрична бална рокля с украса от конци ламе в бронзов цвят, които създават впечатление за пламъци, както и туники като на древните елини. Още няколко бранда заслужават специално внимание покрай представянето си в Седмицата на модата в Париж. Един от тях е „Шанел“. Терен за дефилето, на което бе показана новата колекция на световноизвестния бранд, даде библиотека. Френската дизайнерка Вирджиния Виард, която пое щафетата след смъртта на модната икона Карл Лагерфелд, очарова публиката и критиците с разнообразни предложения. Тя показа елегантни вечерни рокли, плюшени костюми и такива от туид - знаковия тоалет на \"Шанел\". По подиума се разходи и 17-годишният супермодел Кая Бергер, която е дъщеря на легендарната Синди Крофорд. Тоалетите на лейбъла за есен/зима 2019-20 от първия ред аплодираха кинозвездата Марго Роби, главната редакторка на американския Vogue Ана Уинтур, френските актриси Изабел Хъпърт и Сесил Касел. изявили се във френската столицата. В линията преобладават вечерните облекла, а ключовата дума е блясък. „Азаро“ показа дръзки рокли с широки деколтета и обемисти връхни дрехи. Ливанският дизайнер Джордж Хобейка пък направи истински фурор с пищни рокли във всякакви цветове, някои от които съчетани с воали.", "date": "2019.07.06", "title": "„Диор“ черпи вдъхновение от архитектурата (СНИМКИ)"}
{"url": "https://www.monitor.bg:443/bg/a/view/prokuraturata-iska-postojanen-arest-za-12-dushi-ot-nelegalnata-fabrika-za-cigari-169796", "text": "Специализираната прокуратура ще поиска постоянен арест за задържаните в четвъртък 12 души от разбитата нелегална фабрика за цигари в пловдивското село Труд. Очаква се да им бъдат повдигнати обвинения за участие в престъпна група за незаконно разпространяване на акцизни стоки, съобщи БНТ. Издирват се още четирима души, свързани с нелегалната фабрика край Пловдив. Изяснява се кой е организаторът на групата. Фабриката е започнала да работи в началото на годината, а антимафиотите влизат в следите на групата преди няколко месеца. Нелегалната фабрика край пловдивското село Труд е произвеждала по 2000 цигари в минута. Те са били особено опасни за здравето фалшификати на известни марки. Готовата продукция, намерена от разследващите, е за над 6 млн. лв.", "date": "2019.07.06", "title": "Прокуратурата иска постоянен арест за 12 души от нелегалната фабрика за цигари"}
{"url": "https://www.monitor.bg:443/bg/a/view/demireva-sled-kvotata-iskam-da-sym-naj-dobrata-v-sektora-169795", "text": "Състезателката ни в скока на височина Мирела Демирева покри олимпийския норматив за Токио 2020, след като завърши на трето място на турнира от Диамантената лига в Лозана с лично постижение за сезона от 197 см. Българката пропускаше през височина и не скача на 200 см, а вдигна летвата на 202 см, но не успя на три пъти. “Скачах над 2 метра, за мен това е най-важното. Виждам потенциала в скоковете ми, започва да ми се получава, на тренировка също. Времето беше хубаво, скачах с кеф. Трябват ми състезания, по-високи летви, малко повече място и нещата ще се получат. Искам да съм най-добрата в сектора и да летя над два метра. Знам, че ще дам най-доброто от себе си”, каза Демирева в ефира на Макс Спорт 2.", "date": "2019.07.06", "title": "Демирева след квотата: Искам да съм най-добрата в сектора"}
{"url": "https://www.monitor.bg:443/bg/a/view/peshehodec-zagina-na-bul-bylgarija-v-ruse-169789", "text": "47-годишен пешеходец загина на булевард „България“ в Русе. Това съобщи говорителят на областната дирекция на полицията в града Даниела Малчева. Произшествието е станало към 21,30 часа в петък, 5 юли. Първи пристигнал екипът на Центъра за спешна медицинска помощ, който само констатирал смъртта на мъжа. Дежурна оперативна група на МВР е извършила оглед на мястото на инцидента. Изяснено е, че пешеходецът е пресичал булеварда и е бил блъснат от лек автомобил „Фиат Пунто“, управляван от 25-годишен водач. Младият шофьор е дал проба за алкохол, която е отрицателна. По булевард „България“ минава целият трафик от и за Румъния. Забранено е преминаването на пешеходци, но въпреки това много хора не се съобразяват и пресичат. По подобни инциденти на международното шосе са загинали и други пешеходци.", "date": "2019.07.06", "title": "Пешеходец загина на  бул. „България“ в Русе"}
{"url": "https://www.monitor.bg:443/bg/a/view/bedstvenoto-polojenie-vyv-vetren-ostava-169793", "text": "Бурята и силният дъжд вчера следобед подкопаха основите на асфалта по главната улица на град Ветрен. Участъкът вече се разчиства. Пороят не е причинил щети по къщите, няма и пострадали хора, съобщи БНТ. Заради състоянието на пътя обаче от община Септември решиха да обявят бедствено положение. То ще остане в сила докато от регионалното министерство не реагират на сигналите за недовършената инфраструктура в града. Вече четвърта година пътят е само с основен слой асфалт. Според кмета на Ветрен това е трябвало да направят от Агенция \"Пътна инфраструктура\", тъй като подкопаната от дъжда улица е част от републиканската пътна мрежа. В града няма цялостно изградена канализация.", "date": "2019.07.06", "title": "Бедственото положение във Ветрен остава"}
{"url": "https://www.monitor.bg:443/bg/a/view/zanajatchijski-bazar-se-provejda-vyv-v-tyrnovo-169791", "text": "Занаятчийски базар се провежда във Велико Търново през уикенда. Производители и творци от България и Румъния представят своите традиции, обичаи, старинни техники и производства, култура и фолклор. Инициативата е част от проекта “FairDeal - мрежа - платформа за бърза доставка на уникални занаятчийски продукти в района на трансграничното сътрудничество“, с водеща организация Община Велико Търново и партньори - Асоциация „Диманш“ (Румъния) (DA), Двустранна Българо-Румънска Търговска Камара (България) (BCCBR) и Национален театър \"Марин Сореску\" - Крайова (Румъния). Съпътстващи събития са семинар, презентация и открита дискусия за първата по рода си платформа за електронна търговия чрез виртуални магазини за занаятчийски продукти FairDeal. Те ще проведат в неделя от 9,00 ч. в комплекс „Света гора“. Поканени за участие и присъствие са всички гости, медии и желаещи да присъстват. Създаването на иновативната маркетинг система е финансирана по Програма Interreg V-A Румъния – България 2014-2020, по приоритетна ос 4 – „Квалифициращ и приобщаващ регион“.  ", "date": "2019.07.06", "title": "Занаятчийски базар забавлява Велико Търново (СНИМКИ)"}
{"url": "https://www.monitor.bg:443/bg/a/view/ekspert-sravnenie-s-gyrcija-po-leten-turizym-e-neposilna-zadacha-169788", "text": "Българският туризъм няма как да се сравнява с Гърция, а с държави с нашите възможности, като Хърватска, отбеляза в предаване по БНТ  изпълнителният директор на Националния борд по туризъм д-р Полина Карастоянова. \"Да се сравняваме с Гърция по отношение на летния туризъм е непосилна задача. Характерът на българския туризъм трябва да бъде търсен в нашите възможности. Затова ако търсим да се сравняваме с други страни, нека не бъде Гърция, а с държави с нашите възможности, като една Хърватска например. Там структурираха своя туристически сектор на много високо ниво и създадоха една изключително професионална стратегия за развитието на туризма. За жалост нищо от това, което се случи дори в Хърватска, не бе взето тук, тъй като редица правителства проспаха тази възможност'', допълни още Полина Карастоянова. Една касова бележка за чадър и шезлонги на плажа на стойност 70 лв. разбуни духовете по морето и предизвика извънредна проверка на Южния плаж на Каваците миналата седмица. Данни на Министерството на туризма показват средни цени на чадъри и шезлонги за чадър 6,50 лв., за шезлонг 5,60 лв. На някои плажове се предлагат само комплекти (чадър и два шезлонга) при средна цена от 25,87 лв., а на други има и само срещу консумация. Цени, които изглеждат приемливи. Туризмът е международно ориентирана индустрия и България търси клиенти и своя интерес на международния пазар. Проблемът е, че у нас има определени тарикати, които си позволяват по-високи цени, но все пак има и отлични примери на българското Черноморие, посочи още Полина Карастоянова.", "date": "2019.07.06", "title": "Експерт: Сравнение с Гърция по летен туризъм е непосилна задача"}
{"url": "https://www.monitor.bg:443/bg/a/view/sertifikat-za-ezik-zamenja-maturata-za-bylgarite-v-chujbina-169755", "text": "Сертификатът за владеене на български език за сънародниците ни чужбина ще равнява на оценка от матурата, заяви образователният министър Красимир Вълчев. Това ще бъде възможно с промени в наредбата за държавните изисквания за приемане на студенти във висшите училища в България. В момента ако липсва оценка по български език и литература в дипломата за средно образование и тя е балообразуваща, по решение Академичния съвет на висшето училище може да бъде взета оценката от успешно положен тест по български език с минималното ниво на трудност В2. След това резултатът се приравнява към „отличен“ (6.00). Оценката от теста обаче не може да замества резултатът от държавния зрелостен изпит, ако такава е необходима в състезателния бал. Така нашите сънародници пропускат година преди да бъдат включени обратно в българската образователна система. „Едно дете, което се връща от Испания губи година, ако иска да се включи в системата с ВО в страната ни.“, заяви Вълчев. С промените, които ще бъдат предложени, ще се реши този проблем. Българите в чужбина ще могат да кандидатстват и с матура на езика от съответната образователна система, в която са се обучавали според друга от промените. Така нашенците в Германия ще могат да се запишат в роден ВУЗ с матура по немски език. Ще бъде направена и онлайн платформа за кандидатстване от чужбина, за да бъде улеснен цялостният процес. „По този начин децата от българските диаспори в няма да се налага да идват по три пъти до България.“, коментира още просветният министър. За да бъдат привлечени пък ще бъдат правени различни информационни кампании и изложения.", "date": "2019.07.06", "title": "Сертификат за език заменя матурата за българите в чужбина"}
{"url": "https://www.monitor.bg:443/bg/a/view/ersin-kojto-misli-v-petolinija-169687", "text": "Свещенодействайки върху обедното си кафе с мляко и със задължителната цигара в пепелника (точно като 99% от посетителите на кафенето, в което се намира), Ерсин се е скрил зад рейбанките си, но няма как да остане незабелязан. Той е от малкото родни артисти, които миришат на рокендрол звезда. Ненатрапчиво, но перманентно. Въпрос на излъчване, а не на поведение или начин на обличане. Напротив – просто беше хвърлил една бяла тениска и дънки, нищо отличаващо се. Така излиза и на сцена с бандата си Jeremy?. Физиономията му е достатъчно интересна и нетипична и моментално приковава. В следващата секунда се заслушваш в музиката им и... вече си спечелен. Или поне всеки, който цени и харесва рока в различните му вариации. Точно защото Jeremy? и Ерсин, като основния им автор, правят пълнокръвна музика без географски рамки. Просто музика! Точно тя последно ги отведе на един от най-важните за европейската, и в частност британската, сцена фестивали – „Камдън рок“ в Лондон. Бяха първите българи в историята му! Оказва се, че свиренето им там преди около месец е плод на доста неуспешни опити през годините, докато се стигне до „сбъднатата мечта“. Разказа си за участието в любимия квартал на Ейми Уанхаус Ерсин започва с дебело подчертаната подробност, че именно „Преди 6-7 години моята приятелка Гери купи билет за Лондон, за да ми направи изненада за рождения ден. Проверих какви събития има по това време в Лондон и видях някакъв фестивал. Стана ми интересно, защото беше обявен като такъв, който изстрелва нови имена, и се твърдеше, че 2-3 години след като свирят на него, поне няколко от артистите стават големи“, спомня си Ерсин за запознанството си с „Камдън рок“. Тогава получил и особен гъдел да разбере дали освен за артист става и за продуцент, т.е. дали може да предвиди кои от бандите, които ще гледа, ще станат звезди. Набелязал си 20-ина групи от общо 400 изпълнители в двата фестивални дни. „Една от тях беше Bastille, които в момента разцепват. Другата беше Catfish and the Bottlemen. Свириха в 4,20 следобед, напълно неизвестна банда, пред 20 души. За пръв път ми се случи да гледам група на живо и да се разплача. Беше все едно се отвориха духовно небесата и някой каза: И станаха. В момента имат хедлайн тур в САЩ, свирят по най-големите фестивали, американците ги нарекоха новите Oasis”, допълва момчето зад микрофона на родната гордост Jeremy?. Оттогава следи музикалния форум, който му служи като компас какво се случва на музикалната сцена реално, какво се предлага, какво избират мейджърите, с кого подписват и какво ще е модерно. През годините правят опити и да кандидатстват за участие, но островитяните и сцената им са доста затворени за изпълнители, които нямат договор с местен лейбъл, намерения за инвазия в Англия или поне някой, който да ги представлява. Пробивът тази година дошъл от подаденото рамо на мениджъра на приятелската британска банда Leontas, който също е българин – Дани Георгиев, и който е помагал на Ерсин и бандата за клубните турнета на Острова. Всичко станало толкова бързо, че не могли да организират пътуване със собствените си инструменти и на помощ се притекли колегите им от Leontas, които им заели китари и оборудване. „Свирихме в много яко място - „Дъблин касъл“, класически пъб с жива сцена. Всичките ми любимци са свирили там. Ейми Уайнхаус, която обожавам (б.а. - на чийто паметник ходи при всяко посещение в Лондон и оставя по цигара), постоянно е висяла там, била е приятелка с всички бармани, понякога дори е минавала зад бара и е сервирала на клиенти. Аз изживях лично моя мечта там. Този път публиката ни не беше предимно от българи, а имаше много повече британци, които след концерта дойдоха при мен и ми казаха, че също както аз направих преди 6-7 години и те са си набелязали банди, които да слушат и да видят впоследствие докъде ще стигнат, и ни поздравяваха за шоуто. Такъв човек съм, ценя западната култура, кефя се на музиката, която са дали на света, особено англичаните“, признава Ерсин. Точно британците обаче са спъвали него и групата неведнъж. Много преди опитите за „Камдън рок“ момчетата намират връзка за ротация в MTV Rock и изпращат едно от най-добрите си парчета - Fake Fruits. “Много харесаха песента, бяха готови да я завъртят, въпросът ни стигна до най-високо, мениджърско ниво в компанията, но спомня си Ерсин. Не че не са имали предложения, напротив. „Истината е, че на Oстрова няма групи, които не са подписали мейджър договор и да имат продукцията, която ние имаме. Досега предложенията към нас не са били финансово изгодни и не покриват това, което искаме да се случи. Оценяваме, че със собствени усилия можем да постигнем това, което те ни предлагат, и се губи смисъл от връзка с подобен лейбъл“, трезво е стъпил на земята Мустафов. От друга страна, добре знае, че ако са избрали да се пребазират във Великобритания, нещата щяха да са им се случили вече по друг начин. Не тръгват за Острова, защото не са „първа младост“, пък и „когато стартирахме всичко, се появиха доста групи заедно с нас и се сформира една хубава инди среда“. Хората у нас са ги оценили и мотивирали да творят тук, в България. На друго се ядосва Ерсин – в последните две години особено ценни и качествени хора напускат страната. „Не съм политолог и социолог, но това вълнува вниманието ми. Всяка прохождаща демокрация има нужда от своя преход и това е нормално, но нашият вече стана 30 години, а целият социализъм беше 45 години“, гневи се музикантът и намеква, че социално насочените им парчета, които до момента все напяват за „любов и мир“, скоро могат да поемат в доста по-пънк посока. Предстои съвсем скоро да разберем дали ще овеществи гнева си, защото бандата планира или октомври. Преди това ще направи поредното си участие на Exit Festival в Сърбия, за който са подготвили напълно ново шоу. „Винаги сме били силни на концерти, но съм усещал, че ни липсва нещо. Големите банди имат едно цяло шоу. Правили сме опити и ние в тази посока, например промото на втория ни албум. Сега искаме да направим точно такова цялостно шоу - осветлението да е свързано с музиката, да е ясно какво ще се случи“, разкрива малко Ерсин и признава, че е черпил ноу-хау от трите си концерта с легендарните Queen, които подгряваха в България, Сърбия и Полша през 2016-а. През цялото време е наблюдавал как работи добре смазаната машина на динозаврите, за които не технология, а човек на осветителния пулт, който знае всеки удар в шоуто, е управлявал осветлението в синхрон с музиката. След участието в Нови Сад ще си дадат почивка от сцената, за да се оттеглят традиционно в Каварна, където завземат залата на читалището всяка година, свирят и правят дема на нови парчета (там е измислен целият им втори албум). Пред фенове ще се завърнат наесен с нова продукция и с ново видео, а 2020-а планират като европейска година, стартирайки на фестивала Eurosonic в Грьонинген (друга негова мечта), участието на който си спечелиха като награда от конкурса на БНР. Всички тези чудеса се случват на Ерсин в последните 4-5 години, но което идва да покаже, че бърз успех няма, а само много, много работа. „Чух за пръв път китара на живо като много малък - едно момче свиреше на една ограда и беше наобиколено от момичета. Свиреше диско хит от 80-те. В час по музика в началните класове на гимназията вече окончателно реших, че ще се занимавам с това. Прочетох в учебника как Джоуи де Майо, басистът на Manowar, си вървял по улицата и му се приискало да има банда. Не знам защо тази тъпа история ми повлия толкова силно. В същия момент учителката даваше пример със „Сигнал“ и „Щурците“ и ни разказа за рокендрола - как е музиката, която винаги ще я има, защото разказва истории и е много чиста, и истинска. Каза ни и друго: Нещо стана с мен и оттогава не е спряло“, спомня си Ерсин. А всъщност бил и художник. Именно изобразително изкуство избрал да учи, а не музика, защото искал да остави нотите да извират натурално и нешлифовано от него. Университетското образование обаче убило у него желанието да си служи с четката и днес Ерсин вече не рисува. Но поне се научил да пие, пък и отървал казармата, „защото съм пацифист“, признава човекът, който сам за себе си с усмивка казва, че е лош характер. Но днес и не пие, така че тези знания остават напълно неизползваеми, въпреки че са жизненоважно оръжие в арсенала на всяка рок звезда.", "date": "2019.07.06", "title": "Ерсин, който живее в петолиние"}
{"url": "https://www.monitor.bg:443/bg/a/view/bitaka-kraj-stara-zagora-syr-eltyn-udari-v-zemjata-bijtyls-169792", "text": "Грамофонна плоча на Балкантон с песни на Сър Елтън Джон се продава 5 пъти по-скъпо в сравнение с такава на легендарните The Beatles на битака край Стара Загора, маскиран като „автопазар“, установи репортерска проверка. Десетачка за почти неслушана плоча на родилия се под името Реджиналд Кенет Дуайт изпълнител иска продавач на бакелитовите пластинки, който твърди, че всичката му стока е „класика в жанра“. Само на двадесетина метра по-встрани тава на „бръмбарите“ в поомачкана обложка се предлага само за две левчета. Мургавият търговец,  представящ се като габровлия, е готов да свали наполовина цената и дори да добави към пластината още една с песни на вечната Лили Иванова от средата на 60-те години. „Днес сме на промоция , господине! Важното е да има алъш вериш, че станахме много продавачите, а купувачите сте кът…“, обяснява мургавелкото щедростта си под слънчевия зной в събота. На съседната „сергия“ предлагат мотоциклет от неизвестна китайска марка. Няма седалка, липсват му важни части от двигателя, документът за произход се потурчил незнайно къде по Пътя на коприната, но пък цената е твърда - 600 лв. и нито стотинка по-малко. Под формата на бонус предлагат една стара, но пък рециклирана гума за… жигули. Пазарът отваря вратите си точно в 6.00 часа, но поне два часа по-рано местата вече са разпределени: между 160 и 200 търговци се подреждат в очакване на клиентелата. Географското разпределение е от Видин през Велико Търново и Габрово и от Петрич през Асеновград  до Бургас и Малко Търново. Три такива пазара има в Тракия, обяснява ветеран: единият бил в Сливен, другият в Стара Загора, а третият и най-известният е в Димитровград. Всеки от тях отваря в точно определен ден на седмицата и за всеки си имало публика. Въпросът бил да има търпение и да не „одираш кожата“ на клиента отведнъж. Най-ниски били цените на старозагорския защото тук таксата за сергийното право не надскачала десетачката. Освен това служителките леко си „затваряли очите“ и наместо в 14.00 часа (както е по регламент) удряли „кепенците“ чак към 16.00, когато и най-махнаджиите купувачи умалявали от жегата и се прибирали на сянка в града. На битака има всичко, господине: от лек за мерак до откраднатата ви завчера джанта на леката кола, обяснява врял и кипял заралия, дошъл да търси тук мехлем за… кокоши трън. Насочил го приятел доктор и дори му написал името на латински, за да не обърка. Правел го билкар от Троян, който поне веднъж месечно разпъвал куфарчето си с балсами под ламаринения покрив на някогашната старозагорска зеленчукова борса край околовръстното шосе. Тази събота обаче билкарят липсвал и, за да не си тръгва със съвсем празни ръце,  човекът дава пет левчета за стъклена халба за бира с алуминиево похлупаче. Обещават му за следващата събота да й намерят… еша.", "date": "2019.07.06", "title": "На битака край Стара Загора Сър Елтън удари в земята Бийтълс"}
{"url": "https://www.monitor.bg:443/bg/a/view/razhodite-za-obezshtetenija-pri-bezrabotica-rastat-169786", "text": "Безработицата в България е рекордно ниска, а в същото време разходите на Държавното обществено осигуряване за обезщетения за безработица растат , сочат данните от анализ на Националния осигурителен институт. Според експертите на НОИ, основната причина за сериозния ръст на разходите за обезщетение за безработните е по-високият среден размер на това обезщетение. За 2018 г. то е 478 лева, докато през 2014 г. е 267 лева. Ако през 2014 г. хората с право на обезщетение за безработица са били малко над 100 000 души, то през миналата година те са с близо 29 000 по-малко, тоест размерът на обезщетението нараства по-бързо, отколкото намалява броят на безработните. Причината за този ръст е, че среднодневното обезщетение е 60% от среднодневното възнаграждение, върху което човек се осигурява, а то расте. Освен това минималният дневен размер на обезщетението от януари миналата година се увеличи от 7,20 на 9 лева. Промяната в структурата на получателите на обезщетения за безработица също е сред причините за ръст на обезщетенията.", "date": "2019.07.06", "title": "Разходите за обезщетения при безработица растат"}
{"url": "https://www.monitor.bg:443/bg/a/view/kilometrichna-turisticheska-opashka-na-kulata-za-kym-gyrcija-169785", "text": "От вчера следобед и от днес сутринта напливът на ГКПП-Кулата към Беломорието не стихва. Вече е въведена по-добра организация и пропускането на автомобилите се осъществава в 5 ленти, за да не се образуват километрични опашки. За уикенда допълнително са командировани  служители на Граничната полиция, за да се избегнат  километричните опашки от миналите седмици.  Те помагат за по-бързото обработване на документите и при проверката на преминаващите границата. Ако се наложи  трасетата ще бъдат разделяни на такива за европейски граждани, при които проверките са по-бързи и за граждани на трети страни. Има опашка с дължина над 2 километра. Автомобилите изчакват по около 30 минути. Иначе проверките продължават около половин минута на автомобил. От Гранична полиция за пореден път напомнят, че родител на малолетно дете, което напуска границата без другия родител трябва да носи със себе си не само оригинала на нотариално заверена декларация за съгласие от другия родител, но и копие, което остава на граничния пункт.   Органите на реда призовават пътуващите  да се запасят с храна и вода. Близо 600 хил. автомобила се отправиха от България към Гърция през последната една седмица.    Тази сутрин в 10 часа тежкотоварният трафик беше спрян и всички гишета работят само за леки автомобили. Мобилни екипи проверяват документите на пътуващите в  автобусите още преди да стигнат до границата.    От Гранична полиция обобщиха, че трафикът се е увеличил с 25% спрямо миналата година, което е създало и предпоставките за задръстванията.", "date": "2019.07.06", "title": "Километрична туристическа опашка на „Кулата“ за към Гърция"}
{"url": "https://www.monitor.bg:443/bg/a/view/7-1-po-rihter-udari-kalifornija-naj-silnijat-trus-ot-20-godini-169784", "text": "Земен трус с магнитуд 7,1 разтърси голяма част от американския щат Калифорния и причини разрушения - съобщава се за напукани стени и повредени пътища, на места заради повреда на газопреносната мрежа са избухнали пожари, няколко души са ранени, предаде АП. Това е най-силното земетресение в района от 1999 г. насам. Новото земетресение, последвало силния трус от четвъртък с магнитуд 6,4 и епицентър в пустинята Мохаве, е станало в 20,19 минути местно време. Епицентърът му е бил на 17 километра от Риджкрест, в същия район, пострадал от труса онзи ден. Този път обаче е било усетено в по-голям район: на север до Сакраменто и Лос Анджелис, на изток до Лас Вегас, а на юг до Мексико. Най-тежко засегнат отново е районът около градчето Риджкрест, възстановяващ се още от предишния трус. Местните власти съобщават за много ранени хора, но засега няма точни данни. В центъра на Лос Анджелис, на 240 километра от Риджкрест, трусът е усетен в офисите в небостъргачите, които се разклатили за около 30 секунди. Усетен е бил и на стадиона на Доджърс в момент, когато един от бейзболистите е батирал, но не се е отразил на играта. В развлекателния парк Дисниленд хората са били евакуирани като предпазна мярка от атракционите, за да бъдат проверени съоръженията. Няколко часа преди поредния трус сеизмолози казаха, че след първото земетресение е имало 1700 вторични труса. Няма данни за пострадали български граждани при земетресението. В генералното ни консулство в Лос Анджелис е сформиран кризисен щаб, който отговаря денонощно на спешната телефонна линия на мисията, съобщиха от пресцентъра на МВнР. Съветваме всички български граждани, които живеят в Южна Калифорния, да следят за сеизмичната обстановка и да се съобразяват с всички разпоредби на местните власти, свързани с евентуални евакуации и предпазни мерки.", "date": "2019.07.06", "title": "7,1 по Рихтер удари Калифорния – най-силният трус от 20 години"}
{"url": "https://www.monitor.bg:443/bg/a/view/seriali-s-danyk-dobavena-zvezdna-stojnost-169689", "text": "Английският език разполага с една дума без точен превод при нас – cameo. Това са неочакваните появи на големи звезди в любимите ни филми и най-вече сериали, от които телеманиаците буквално изпадат в еуфория. Няма как да не започнем с „Игра на тронове“ и вълнуващата поява на Ед Шийрън. Хитмейкърът от Съфолк бе ухажван от продуцентите Дейвид Бениоф и Дан Уайс в продължение на две години за участие в кървавото фентъзи, преди да им пристане. Певецът успя да се включи в снимките едва когато си взе дълга почивка от сцената. Причината да го поканят всъщност е, че актрисата Мейзи Уилямс, позната на редовия зрител като Аря Старк, му е голяма почитателка. Шийрън далеч не е единственият от своя бранш, направил кратка визита в света на драконите, вдъхновен от култовата поредица „Песен за огън и лед“ на Джордж Р. Р. Мартин. Американската група Mastodon взе участие във фентъзи епоса Изпълнителите на Blood & Thunder бяха част от зловещата армия, която разтопи Вала в последния епизод на седми сезон „Драконът и вълкът“. Феновете на музикантите Бран, Бил и Брент ги разпознаха като диваци и през пети сезон на шоуто. Барабанистът на Coldplay Уил Чампиън гостува на емблематичната за продукцията „кървава сватба“, а Гари Лайтбоди - вокалистът на шотландската група Snow Patrol, облече костюм на войник в сезон 3 на сериала. Във финалната порция епизоди тази година пък барабанистът Джак Бийвън и китаристът Джими Смит от групата Foals влязоха в ролята на статисти за сражението, чието заснемане отне 55 дни и нощи - За появата си музикантите съобщиха със снимки със сценичен грим и перуки в социалните мрежи. \"За съжаление не мисля, че преживяхме нощта\", пошегува се Джак. Оказа се, че мениджърът на Foals е успял да уреди Бийвън и Смит с участие, тъй като са върли почитатели на сериала. Не е ясно дали всички членове на бандата са се разписали с поява в поредицата. Може би сериалът с най-емблематични звездни появи е „Приятели“. За 10 години време на екран в култовия ситком се извъртяха десетки популярни лица, както и такива, които трупаха слава (като Хю Лори, преди да вземе бастуна на д-р Хаус). Сред паметните епизоди на поредицата е „Онзи с клюката“. В него се появява не кой да е, а холивудският ас Брад Пит. Годината е 2001, така че той тъкмо се е оженил за Дженифър Анистън. Актьорът влиза в ролята на Уил - приятел на Рос и Моника от гимназията, който мрази Рейчъл от дъното на душата си. В един и същ епизод пък се появяват Ван Дам играе себе си, а Рейчъл и Моника се борят за вниманието му. Джулия Робъртс пък се появява като Сузи, която е бивша съученичка на Чандлър. Тя го оставя без бельо в тоалетна на ресторант. Да не забравяме и Брус Уилис. Той не само гостува, но и печели награда „Еми” за ролята си на Пол Стивънс – гадже на Рейчъл и баща на младата изгора на Рос. Да не забравяме и Сюзън Сарандън. Когато Джоуи получи възможност да се върне в сапунката „Дните на нашия живот”, той трябва да заеме мястото на Сарандън. Двамата дори разменят страстни целувки в епизода. Тежка следа в „Приятели“ остави и Дани де Вито. Актьорът със завидни комедийни заложби се появява като стриптийзьор на моминското парти на Фийби. И двете екранни сестри на Дженифър Анистън са не по-малко известни – Рийз Уидърспуун и Кристина Апългейт. В ситкома се появяват Хелън Хънт, Бен Стилър, Гари Олдман, Чарли Шийн, Уинона Райдър, Брук Шийлдс, Дакота Фанинг, Изабела Роселини, Алек Болдуин, Ана Фарис и други. Комедийната поредица „Как се запознах с майка ви“, която леко наподобява „Приятели“ по сюжет, също може да се похвали със страхотни cameos. Феновете са почти единодушни, че най-добра е появата на Бритни Спиърс. Принцесата на попа блесна като рецепционистката Аби, която първо е обсебена от Тед, а след това от Барни. На втория се опитва да отмъсти, след като той спи с нея и не й се обажда след това. Освен Бритни в сериала се появяват още куп музикални звезди. Кейти Пери играе братовчедка на Зоуи, но така и не стана ясно какво е името на героинята й, а най-добрата й приятелка от детството е Никол Шерцингер. В „Как се запознах с майка ви“ се появяват още Дженифър Лопес, Кари Ъндърууд, Хайди Клум, Брайън Кранстън, Боб Баркър, Кал Пен, Манди Мур, Рейчъл Билсън, Ашли Бенсън, Кейти Холмс и други. Още един ситком впечатлява със звездни появи и това е „Теория за Големия взрив“. Актьорът от „Междузвездни войни“ Марк Хамил лично облече смокинг и бракосъчета Шелдън и Ейми. Технологичният магнат Бил Гейтс също не се наложи да тества актьорски потенциал за участието си в сериала и се появи като себе си. Други видни представители от света на науката и технологиите, които приковаха зрителите пред малкия екран в „Теория за Големия взрив“, са астронавтът Бъз Олдрин, основателят на „Тесла“ Илон Мъск, Стив Возняк от „Епъл“ и повече от веднъж великият астрофизик Стивън Хокинг. Още в началото на сериала пък Радж получава шанс да се снима за престижно списание покрай научните си постижения. „Хей, ще има моя снимка в списание People“, провиква се той към случаен клиент в бар. „Обади ми се, когато се появиш на корицата“, намигна звездата от „Двама мъже и половина“. В „Теория за Големия взрив“ виждаме още Кари Фишър, Уилям Шатнър, Джейн Качмарек, Елън де Дженеръс Кристофър Лойд, Кати Бейтс, Кейти Сегал, Кариим Абдул Джабаар, Нейтън Филиън, Октавиа Спенсър, Джесика Уолтър, Реджина Кинг, Илайза Душку, Левар Бъртън, Стан Лий, Сара Мишел Гелар и други. Докато сме на вълна комедии трябва да се спомене и сериалът „Колеж „Грийндейл“ (Community). Там се появяват Бети Уайт, Джон Гудмън, Оуен Уилсън, Хилари Дъф, Бри Ларсън, Били Зейн, Джак Блек и други. Разбира се, данък „добавено звездно присъствие“ не плащат само забавните поредици. Добър пример за това е тийндрамата „Клюкарката“, базирана на едноименната книга на Сесили фон Зигесар. Най-голямо вълнение сред телеманиаците предизвика появата на Лейди Гага. Поп чудовището се появи като себе си на бутиков концерт пред студенти. „Първо, сестра ми е огромен фен на „Клюкарката“. Когато й звъннах да й кажа, че искат мои песни за саундтрака и да участвам, тя извика: „О, боже! Трябва да го направиш, това е невероятно шоу!“ Гледала съм го. Наистина е невероятно“, разказа преди време пред MTV певицата. Запомняща се Тя играе Урсула – леко полудяла актриса, за която Серена трябва да се грижи временно. В сериала за кратко се появяват още Алек Болдуин, Рейчъл Билсън, Кристин Бел, Тим Гън, Вера Уанг, Карли Клос, Синди Лупър, групата No Doubt, Лиса Лоб и Дейвид О. Ръсел. Сериалът \"Клуб „Веселие\" проследява историята на гимназиална певческа група, така че не е изненада, че повечето звездни появи са именно на музиканти. Сред тях са на Адам Ламбърт, Бритни Спиърс, Рики Мартин, Глория Естефан и Деми Ловато. Списъкът с известни актьори, които също имат епизодични роли в поредицата, включва Сара Джесика Паркър, Гуинет Полтроу, Хелън Мирън, Упи Голдбърг, Кейт Хъдсън, Кейти Сегал, Джеф Голдблум, Кати Грифин, Мат Бомър и Нийл Патрик Харис.", "date": "2019.07.06", "title": "Сериали с данък „добавена звездна стойност“"}
{"url": "https://www.monitor.bg:443/bg/a/view/orlin-pavlov-naj-naj-naj-lubimi-zanimanija-na-tatkoto-169684", "text": "Откакто пое по трънливия път на българската музика, разписа се с участие в популярни филми и сериали и се яви в няколко риалити формата, ни се струва, че сме виждали Орлин Павлов във всякаква светлина. Той обаче вече заема най-важната длъжност в живота си – тази на родител. Дъщеричката му Елизабет се появи на бял свят през януари. Звездният татко не може да се оплаче от много безсънни нощи. „Няма рев, бебето е много спокойно. Метнало се е на майка си“, намигна той. Орлин издаде още, че Елизабет е по-спокойна в обятията на своята майка, тъй като той самият е „нервак“ и малката го усеща. Ето кои са   любимите му занимания с бебето:  .", "date": "2019.07.06", "title": "Орлин Павлов: Най-най-най любими занимания на таткото"}
{"url": "https://www.monitor.bg:443/bg/a/view/slojiha-dyrvena-melanija-kraj-rodnija-j-grad-169787", "text": "Дървена скулптура в естествен ръст на първата дама на САЩ Мелания Тръмп беше открита край родния й град Севница в Югоизточна Словения, предаде Ройтерс. Поръчана от работещия в Берлин американски артист Брад Доуни и издялана с моторна резачка от местния занаятчия Алеш Жупевц, статуята служи като допълнение към експозицията на Доуни в словенската столица, посветена на корените на Мелания в малката алпийска държава. Ъгловатата непретенциозна фигура е издялана от дънера на живо липово дърво, чиято основа е оформена като висок постамент в поле край река Сава в село Рожно, на 8 километра от Севница, където Мелания е прекарала детството си. Не е правен опит за постигане на прецизна прилика, дотолкова, че галерията в Любляна не е сигурна дали да приема статуята сериозно. Въпреки че лицето на статуята е грубо издялано и не може да се познае, че това е Мелания, фигурата е с дреха, боядисана в светлосиньо, за да напомня мантото, с което г-жа Тръмп беше на церемонията по встъпването в длъжност на съпруга й като президент. Доуни каза, че е искал да \"води диалог с политическата ситуация в страната си\" и да изведе на преден план статута на Мелания като имигрантка, омъжила се за президент, който се закле да намали имиграцията. Скулпторът, известен с артистичното име Макси, е връстник на Мелания и е роден в същата болница като нея. В момента той се занимава главно с полагане на тръби. \"Нека си го кажем\", заявява Макси във филмче, показвано като част от експозицията, \"тя притежава половината Америка, а аз нямам нищо\". След тортата \"Мелания\", домашните пантофи \"Бял дом\" и президентските бургери това е поредна придобивка за родното място на Мелания Тръмп, която обаче предизвика противоречиви реакции на местно ниво, посочва Франс прес. В социалните мрежи, статуята, поставена в полето, беше сравнена с плашило. \"Давам си сметка, че хората смятат, че това физически не прилича на истинската Мелания\", каза 39-годишният Доуни за АФП, но твърди, че резултатът е \"великолепен\". Градчето Севница, което има 5000 жители, от три години се възползва от известността на Мелания и това стимулира и местните търговци да предлагат стоки, свързани с първата дама, посочва АФП. Въпреки че местата, свързани с Мелания Кнавс, са обективно ограничени - нейното училище и сградата, където е живяла, туристическите агенции не се колебаят да предлагат тематични обиколки. Американският концептуален артист казва, че е искал чрез статуята на Мелания и други произведения да изследва корените на 49-годишната Мелания Тръмп, която често е описвана като загадъчна.", "date": "2019.07.06", "title": "Сложиха дървена Мелания край родния й град"}
{"url": "https://www.monitor.bg:443/bg/a/view/slyncheva-i-goreshta-sybota-s-njakoi-oblachni-iznenadi-169782", "text": "Днес ще бъде слънчево. Временни увеличения на облачността ще има над Източна България и на отделни места там ще превали. Ще духа слаб до умерен северозападен вятър. По-топло ще е, с максимални температури между 29 и 34 градуса. Над Черноморието ще е предимно слънчево, с временни увеличения на облачността. На отделни места след обяд е възможно краткотрайно да превали. Преди обяд вятърът ще е слаб, от северозапад, а около и след пладне ще духа бриз. Максимална температура на въздуха - 28-31 градуса, температурата на морската вода е 25-27 градуса. Вълнението на морето ще е 2 бала. Над планините ще е предимно слънчево. Около и след обяд над масивите от Източна България ще се развие купеста облачност и на отделни места там краткотрайно ще превали. Вятърът ще е до умерен, от север-северозапад. Максималната температура на височина 1200 метра ще е около 24 градуса, на 2000 метра - около 16 градуса. В неделя ще е слънчево, около и след обяд - горещо. Незначителна купеста облачност ще се развива над планинските райони. Ще духа слаб югозападен вятър. Температурите ще се повишат и преобладаващите максимални ще бъдат между 32 и 37 градуса. В началото на следващата седмица атмосферата ще се лабилизира. Преди обяд ще е предимно слънчево, но около и след обяд ще се развива купеста и купесто-дъждовна облачност и на много места ще превали и прегърми. Вятърът ще се ориентира от северозапад, ще се усили и ще започне да нахлува малко по-хладен въздух.", "date": "2019.07.06", "title": "Слънчева и гореща събота с някои облачни изненади"}
