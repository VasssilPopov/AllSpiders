{"url": "https://www.monitor.bg/bg/a/view/tyrsjat-se-250-speshni-lekari-v-dyrjavata-155718", "text": "Над 250 незаети места за лекари има в центровете за спешна помощ в страната и техните филиали. На практика те работят с наполовина по-малко медици, отколкото е необходимо, установи репортерска проверка на „Монитор“. От дефицита не е пощадена и столицата. „В столицата липсват хора за 66 екипа. За град с тези мащаби те трябва да бъдат 80, но сформираме между 12 и 14“, каза говорителят на ЦСМП за София – град и област Катя Сунгарска. 32 са лекарите в центъра в Добрич, като работещите там са общо 184 човека. Те отговарят и за филиалите в Балчик, Каварна, Тервел, Шабла и Генерал Тошево. „Свободните места за доктори са 10“, поясни шефът на ЦСМП в Добрич д-р Огнян Господинов. По думите му натовареността на професията е причина за незаетите щатове. “След като индексираха заплатите и облекчиха процедурата за специализации на младите лекари, кандидатите за работа в центъра се увеличиха“, уточни д-р Господинов. Само през 2018-а там са назначени 20 новодипломирани медици от Медицинския университет във Варна. От тях обаче вече са започнали да напускат заради неблагоприятните условия на труд. Младите доктори се задържат около година. Според шефа на ЦСМП Добрич по-голям проблем от незаетите щатове е текучеството. Шефът на ЦСМП във Варна д-р Мая Рашева също смята, че текучеството на кадри създава сериозни трудности. Там също назначават млади лекари всяка година, но те се задържат за кратко. В спешния център на областта работят предимно пенсионери. “Към настоящия момент имаме недостиг от 10 лекари, но при положение, че по щат са 126, успяваме да преодолеем липсата им. Това са горе-долу лекарите за екип и половина. Ако ги нямаше пенсионерите, нямаше да можем да изпълняваме ангажиментите си. Те са около 15 лекари и още толкова медсестри. Общо около 30 души, на които продължаваме да разчитаме”, коментира д-р Рашева. Проучване на кадровия състав в спешния център във Варна с филиалите му в областта показва, че повечето от медиците са в зряла и пенсионна възраст, като в общините Вълчидол, Дългопол и Провадия филиалите се обслужват само от пенсионери поради липсата на желаещи да работят в по-отдалечените райони. Д-р Рашева обясни още, че звеното не може да си позволи да освобождава хора пред пенсия, тъй като ще изпадне в криза за специалисти. 22 са екипите на територията на областта, които обслужват население от близо половин милион души. Извън Варна има 9 филиала, като в Девня, Провадия и Долни чифлик работят по 2 спешни екипа, а в останалите малки общини са по един. В Бяла е най-новият филиал, където има недостиг на щат и в определени моменти, след повикване на адрес, се налага да затворят центъра и да изпълнят визитата, а тези, които са се насочили със здравословни оплаквания към филиала, ги изчакат да се върнат. “През последните години се забелязва интерес на младите специалисти към професията, която е добра школа за тях”, казва още д-р Рашева. Спешният център във Варна винаги е имал необходимост от кадри. Съществуването на Медицинския университет в града решава донякъде проблема, тъй като след дипломиране в спешния център постъпват млади лекари. Някои от тях остават за по-дълго време, ако успеят да се уредят за специализация. Сред причините за ранно напускане са също намирането на по-сигурно и спокойно работно място, заминаване на работа в чужбина или по-изгодна специализация. Сега млад лекар започва работа във варненския спешен център със стартова заплата от 1236 лева, фелдшер – с 951 лв. и медсестра – с 866 лв. В Търговище към момента има необходимост от петима лекари, разказа директорът на ЦСМП в града д-р Янка Андреева. Общият брой на работещите медици и обслужващ персонал е 121 човека. „Независимо, че заплатите се индексират и в последно време хората получават добри пари, няма много желаещи да работят при нас, тъй като графиците са натоварени, работата е отговорна“, коментира още д-р Андреева.", "date": "2019.01.27", "title": "Търсят се 250 спешни лекари в държавата"}
{"url": "https://www.monitor.bg/bg/a/view/na-rabota-v-speshnoto-s-cheren-kolan-po-karate-155715", "text": "250 свободни места за лекари в спешната помощ има в българските лечебни заведения. Само в столицата София не достигат кадри за окомплектоване на 66 екипа: лекари, медсестри, фелдшери и шофьори на линейки. А причината за този недостиг не е в липсата на достатъчно квалифицирани медицински кадри, а в нежеланието на тези кадри да работят в спешното. В холивудски филми често показват как работещите в тамошната спешна помощ пристигат на мястото на инцидента с бързи и мощни автомобили, а понякога дори и с хеликоптери, оборудвани са с последна дума на техниката и дето се вика още там, на място или в линейката, могат да направят и най-тежката и сложна медицинска операция. А близките на спасените пациенти гледат на тях като на полубожества. Е да де, ама това е в Америка. По нашите географски балкански ширини отношението на хората към спешните медици е една идея малко по-различно. Вместо благодарност за отзоваването, добре свършената работа и спасения човешки живот,спешните медици у нас получават не благодарности, а ругатни, заплахи и закани, а напоследък все по-често и бой. Само през миналата седмица за по-малко от едно денонощие в две съседни болници, в Горна Оряховица и Велико Търново, имаше упражнено насилие спрямо работещи с спешното. Няколко месеца по-рано отново в търновската болница, дрогиран пациент хукна да коли дежурната лекарка с ножица, а още по-преди пък напит до козирката военен нападна екипа на повиканата от него спешна помощ и направи опит да изхвърли медиците и шофьора и да отпраши някъде в неизвестна посока в линейката. При това положение не буди никакво учудване фактът, че все повече лекари и сестри подават оставки и бягат от спешната помощ. Това, което буди учудване, е че все още има мазохисти ентусиасти, които имат желание да си вдигат адреналина на всяко дежурство и да си устройват вътрешни залагания дали тази нощ ще бъдат нападнати, бити, хапани, драскани или душени от поредния психар. Да работиш в спешното все повече се превръща в рискова професия, съизмерима с тази на кечистите или професионалните боксьори. И май не ще е много далеч времето, когато в обявите за конкурс и постъпване на работа в спешната помощ, като задължително условия ще бъде записано кандидатите дори и да нямат медицинско образование, но да имат черен колан по карате или други бойни спортове. А ако преди това са работили като „барети“ и имат подготовка по действия в опасни ситуации и обезвреждане на опасен противник, още по-добре. И ако за някого това е преувеличаване на нещата, то нека този някой попита медицинската сестра, която преди няколко години беше пребита и още ходи по психиатри. И изпитва ужас всеки път, когато на улицата някой неволно вдигне или протегне ръка към нея.", "date": "2019.01.27", "title": "На работа в спешното с черен колан по карате"}
{"url": "https://www.monitor.bg/bg/a/view/tykat-kilim-za-papata-s-bylgarskija-trikolior-155688", "text": "Красив килим с българския трикольор и с цветовете на Ватикана везат в Чипровци. Това ще е единият от подаръците, който ще бъде връчен на папа Франциск при посещението му в община Раковски край Пловдив този май. В килима ще бъдат втъкана карта с района на Балканите, както и две ръце, държащи земното кълбо. Край тях ще бъде „изписан” текст „Мир на земята” на български и на латински. Подаръкът трябва да бъде готов преди 5 май, когато започва визитата на главата на римокатолическата църква у нас. За да получи последни указания как да бъде посрещнат папата в Раковски, на визита в Рим наскоро бе отец Димитър от градчето край Пловдив. Заедно с папа Франциск ще пътуват около 70 човека: кардинали, журналисти и персонал. На 5 май главата на католическата църква ще бъде в София, където ще му бъде приготвена трибуна за богослужението. В Раковски папата ще посети два храма. В църквата „Пресвето сърце Исусово” ще има литургия и първо причастие, а в „Св. Архангел Михаил” ще има среща с католическата общност. Предвидено е 200 деца католици да се причестят за първи път в Раковски в присъствието на папата. Няма как всички да приемат светото тайнство от ръката му. Затова най-вероятно с жребий ще бъдат избрани 20-ина деца, които ще имат честта да се докоснат до светия отец. Всички деца обаче се готвят отсега за посещението на папата. В определени дни от седмицата монахини ги събират и заедно учат молитви и песни. За визитата му в Раковски няма да бъдат майсторени специални тронове. Ще се използват тези, които са били направени през 2002г. за посещението на покойния папа Йоан Павел Втори. През февруари в Раковски се чакат пратеници на Ватикана, които ще дадат допълнителни указания относно посрещането на папа Франциск у нас.", "date": "2019.01.27", "title": "Тъкат килим за папата с българския трикольор"}
{"url": "https://www.monitor.bg/bg/a/view/francija-iska-svryhzvukovi-oryjija-155731", "text": "Франция иска да се сдобие със свръхзвукови оръжия, пише \"Фигаро\". Министърът на отбраната на Франция Флоранс Парли обеща първият тест да бъде извършен до края на 2021 г. По-рано тази седмица тя е заявила, че ще работят върху създаването на ракета със скорост над 6000 километра в час или Мах 5. Франция вече провежда проучвания на свръхзвукови двигатели като част от модернизирането на арсенала си за ядрено сдържане. Много държави се подсигуряват с такива оръжия, имаме всички умения, за да го направим и ние, не можем да чакаме, подчертала Парли. Китай и Русия вече изпитаха свръхзвукови оръжия. Вашингтон има няколко амбициозни плана в тази област, включително и разгръщане на противоракетна система в космоса за унищожение на свръхзвукови оръжия.", "date": "2019.01.27", "title": "Франция иска свръхзвукови оръжия"}
{"url": "https://www.monitor.bg/bg/a/view/operiraha-asma-asad-155728", "text": "Съпругата на сирийския президент Башар Асад, която страда от рак на гърдата, бе оперирана във военната болница в Дамаск, предаде АФП. Първата \"дама Асма Асад се лекува от злокачествен тумор и бе подложена на хирургична операция на гърдата във военната болница в Дамаск, която приключи с успех\", се казва в публикации на офиса в Туитър и други интернет ресурси, цитирани от агенциите. През август президентската канцелария информира за заболяването на 43-годишната първа дама, майка на три деца. Оттогава често качва в интернет нейни снимки, на които Асма Асад - със забрадка на главата, посещава деца, болни от рак, ранени през войната и сираци или пък участва в благотворителни акции. Наречена \"пустинна роза\" от американското сп. \"Вог\" и \"светлина\" от френски седмичник, преди да избухне вйната в Сирия през 2011 г., Асма Асад впоследствие бе остро критикувана заради мълчанието си по повод кървавите репресии на режима срещу продемократичните демонстранти, после и срещу бунта в страната, напомня АФП.", "date": "2019.01.27", "title": "Оперираха Асма Асад "}
{"url": "https://www.monitor.bg:443/bg/a/view/izgonen-ot-dps-rysi-fejkove-sreshtu-peevski-155729", "text": "Поредната порция лъжи срещу вечния враг на задкулисните политико-икономически кръгове у нас – депутата и издател на „Телеграф Медиа“ Делян Пеевски, изсипа в неделя Фабриката за фалшиви новини. Медийната машина за манипулации, собственост на подсъдими босове, използва за свой „източник“ изгонения от ДПС Касим Дал. В интервю пред bTV проваленият политик в несвързани изречения се пробва да лансира тезата на няколко олигарси, клиенти на Темида, че Пеевски защитавал „корпоративни интереси“. Това, което умело премълча обаче, е, фактът, че именно Пеевски от години е един от малцината публично опълчили се точно срещу корпоративните интереси, които задушават държавата и нейните граждани. Делян Пеевски е депутат в няколко поредни парламента. Избран с повече гласове, отколкото „модерната градска десница“ успя да вземе на последните избори. Законодател, който е сред създателите на някои от най-сериозните промени в нормативната уредба, които имат за цел да извадят на светло зависимостите в медиите и да се спре разграбването на активи на оглозганата от олигархията КТБ. Издател на „Телеграф Медиа“, чиито издания от години упорито - с факти и доказателства - вадим наяве далаверите на задкулисните играчи. Логично всичко това много дразни едни хора и те решиха да „спасяват“ обществото от подобни хора, които, не дай си боже, могат да му отворят очите за тези безобразия. Целта обаче е ясна – свободна България да се превърне отново в блато, в което олигархичните интереси на босовете с медии да процъфтяват, удобно скрити за правосъдието зад фалшиви етикетите „елит“ и „честен бизнесмен“. Често използвани от подсъдими бизнесмени като Цветан Василев, Огнян Донев, Иво Прокопиев. Тримата получават медиен гръб и от един друг барон - газов. Сашо Дончев, който от години източва всички нас през газовите си връзки. Касим Дал беше изключен от ДПС през февруари 2011 г. Само месец след това създаде своя формация – Народна партия „Свобода и достойнство”, като проформа сложи за неин лидер сподвижника си от предишния парламент Корман Исмаилов. Със създаването на формацията той реално потвърди слуховете, че още преди да подаде оставка като зам.-шеф на партията, а впоследствие и да бъде отлъчен от нея, е обикалял страната и е обяснявал как ще създава нови паралелни партийни структури. Малко след учредяването й и провала на парламентарния вот, на който се яви в коалиция с НДСВ, НПСД, се присъедини към Реформаторския блок.", "date": "2019.01.27", "title": "Изгонен от ДПС ръси фейкове срещу Пеевски"}
{"url": "https://www.monitor.bg:443/bg/a/view/germanec-s-vtori-trofej-na-super-g-155723", "text": "Йозеф Ферщл (Гер) записа втората си победа в Световната купа по ски алпийски дисциплини, след като спечели супергигантския слалом в Кицбюел. Той стартира с №1 и изненада фаворитите, като финишира с най-добро време 1:13,07 мин. по трасето с дължина 2150 метра, денивеляция 540 м и 36 врати. Преди това той беше печелил пак на Супер Г през 2017 г. във Вал Гардена. Бащата на Йоэеф - Сеп Ферщл, има победи на спускане в Кицбюел през 1978 и 1979-а. Втори, на 0,08 сек. остана Йоан Клари (Фр), а трети, на 0,10 победителят от петъчното спускане на страховитата писта \"Щрайф\" Доминик Парис (Ит). На тази писта Парис има 3 победи на спускане и 1 на Супер Г. Четвърти, на 0,15 сек., стана Винсент Крихмайер (Ав) с което оглави класирането в дисциплината с 236 т. В генералното води Марсел Хиршер (Ав) с 1116. Сред 11-те, незавършили беше и водачът при спускачите Беат Фойц. Световната вицешампионка Щефани Фенийр (Ав) пък спечели спускането при жените в Гармиш-Партенкирхен. Тя финишира за 1:37,46 мин. по трасе 2920 м, денивелация 720 м и 39 врати при първата си победа за Световната купа. Втора, на 0,25 сек. стана София Годжа (Ит), а трета, на 0,54 - Кира Вейдъл (Гер). Състезанието беше прекратено след спускането на 42 от записаните 52 алпийки, след като 7 паднаха.", "date": "2019.01.27", "title": "Германец с втори трофей на Супер Г"}
{"url": "https://www.monitor.bg/bg/a/view/doc-d-r-racho-stoev-sofijanci-sa-po-visoki-s-1-5-sm-ot-srednija-bylgarin-155716", "text": "- Всъщност това изследване е съвкупност от проучвания, правени от края на XIX век до сега. То обхваща предимно ученици и студенти, като последните данни за ръста им са от 2013-2015 година. - Проучването показва, че при родените след 1900 година ръстът нараства. Това се наблюдава при родените около 1985 година, след което обаче намалява - с около 1,5 см за десетилетие. Така мъжете стават 174,5 см. Става дума за родените през 1996-1997 година, по време на т.нар. Виденова зима. - След 1900 година стандартът на живот започва да се подобрява, а след 1905 година започва бързо намаляване на раждаемостта у нас, т. нар. българско демографско чудо. Това означава, че за всяко дете се полагат повече грижи. До към 1985 година този процес продължава. След това имаше влошаване на условията на живот и това влияе отрицателно на ръста ни с около 1,5-2 см. Такова намаляване всъщност е характерно за всички източноевропейски страни по време на прехода. При тези проучвания обаче се отчете нещо много интересно - при изследванията през 2014-2015 година се оказа, че 18-годишните момчета и момичета са със същия ръст както 15-годишните момчета или 13-годишните момичета, защото те са родени по-късно, когато кризата бе отминала. Съответно това означава, че след спадането на ръста при родените по време на кризата увеличаването на ръста ще продължи. Подобни тенденции за промяна има и при размера на новородените, променя се телосложението на човека. Правили сме много изследвания по въпроса и искам да благодаря на доц. Зорка Митова, доц. Ивайла Пандурска, асистент Надя Атанасова и главен асистент Яница Жечева. - Наблюдават се малки разлики, като те са основно в това, че жителите на София са с около 1,5 см по-високи от средното за страната. В селските райони са малко по-ниски от средното. - Разбира се, причината е в по-ниския жизнен стандарт, но трябва да подчертая, че това са данни от националната антропологическа програма. През социалистическия период у нас са проведени три изследвания на физическото развитие на българина. Те са включвали не само ръста - през 1960 година, 1970-1971 и 1980-1982 година. Обхващано бе цялото население в трудоспособна възраст. След това бе проведена националната програма от 1989-1993 година, при която се изследваха само хора на възраст между 30-40 години. Сега те се намират в предпенсионна и пенсионна възраст. В България от тогава нямаме голямо изследване, което да е проведено с измерване на населението и което да е представително за всички хора. Разполагаме с данни само от отделни малки проучвания на студенти или ученици от горните класове. - Не зависи от нас. Ние имаме желание, но е нужно финансиране, за да се осъществи. Не е по силите ни. След този период бе проведено през 2008 година едно здравно интервю, при което по телефона хората бяха разпитвани за ръста и теглото им. Данните обаче бяха некоректни и се оказа, че българите са с 5 см по-високи от реалното и с около 5 кг по-леки от реалното. Ясно е, че такова изследване не се прави по телефона. - Цветът на косата и очите е силно детерминиран генетически и той не би трябвало да се променя. А и това не е изследвано при конкретното проучване. Тук обаче има елемент на субективност - дали някои коси ще бъдат отнесени към тъмнорусите или светлокестенявите. Така че това е постоянен белег. Естествено с асимилирането на определени групи на някои места може да се стигне до изменение на генофонда, но това са бавни процеси. - Мисля, че това е в областта на фантазията. Особено в различните райони има различия. - Митовете, които се разпространяват в това отношение през последните години, бяха характеризирани много точно от една френска изследователка. Тя каза, че българите си търсят европеидни прадеди с висока култура. Тоест има голямо влияние на националистическите тенденции, които се развихриха през последните десетилетия. Действително българите се явяват в най-голяма степен наследници на старото население на Балканския п-в в епохата преди Великото преселение на народите. Но това не е нещо ново. През далечната 1934 година у нас се е състоял конгрес, на който класикът на антропологията Чекановски излиза със заключението, че България има приемствено население от неолита до днес. Но същевременно в една част от територията на България се наблюдава проникване на средноевропейски популации. Обясненията може да са различни. Това може да се дължи на идването на славяните, според Чекановски - на идването на древните гърци. Но за мен тази хипотеза не е издържана. От 1984 до 2004 година ние изследвахме около 35 локални популации в България, главно в Софийско и Родопите, от които 2/3 показаха един силно изразен южноевропеиден комплекс. Около 25% показаха такива средноевроейски или централноевропейски комплекс и само 2% комплекс, който може да се свърже с прабългарите, евентуално и с куманите. По-вероятно е логиката да се свърже с идването на прабългарите. След това се направиха изследвания на ДНК, като там има разни трудности при интерпретацията и много често тя е произволна. Въз основа на публикувани данни за генни честоти по Y хромозома за около 190 популации от Европа, Азия и Северна Африка беше направен компютърен анализ от поляка Лукаш Мацуга. Методът е математически и се получиха интересни резултати. Българите например се оказаха най-близки до македонците, след това до гагаузите и образуват субклъстър заедно с населението на Северна Гърция и румънците, което е логично. В западната част на Балканския полуостров босненските сърби (но не босненските мосюлмани) и черногорците образуват пък друг такъв субклъстър. Те са много близки един до друг. Тези субклъстъри после обаче се обединяват помежду си един по-голям клъстър, който включва почти всички популации от Източна Европа. Тоест славянските племена, унгарците, румънците, молдованите, казанските татари и мордовците. В Западна Европа се получи друг клъстър. Населението от Предна Азия и Кавказ, както и гърци, турци и албанци попаднаха в друг клъстър. Всички европеидни клъстъри обаче се обединяват и от него се разграничават само чисто монголоидни популации на изток. По мъжка линия все пак попадаме в клъстъра със славянски популации. По женска линия нещата са по-размити. При миграции обикновено участва главно мъжко население. От друга страна, има брачни миграции и някои си довеждат булки от далечни страни. - Тъй като изследванията са правени главно при ученици и студенти, мога да кажа, че до 2000 година продължаваше увеличаването на ръста при намаляване на теглото при студентите. Те са родени, когато жизненото равнище се е повишавало. След 2000 година се забелязва намаляване на ръста на тези млади хора, а в същото време увеличаване на теглото. Също така през периода 1985-2000 година студентите са станали по-широкоплещести, но девойките са по-грациозни и слаби. Може би това се дължи на фитнеса и диетите, които станаха все по-модерни. През 2000 година доц. Зорка Митова констатира, че 15% от децата у нас са с поднормено тегло. - Така е и тогава беше изненадващо. След това при ново изследване от 2014-2016 година се оказа, че процентът на тези деца е намалял под 5%. Така че тук най-вероятно не става дума за лош социален статус, а за диетите, които станаха широко разпространени. Впрочем в съвременния свят свръхтеглото и затлъстяването са характерни за хората с нисък социално-образователен статус, които имат достъп до евтина, но некачествена храна. Накрая нека уточним и две важни неща. Едното е, че се натрупват данни, че следващите поколения, родени след 1997 година, достигат по-висок ръст. Другото е, че измененията в ръста у нас са сравнително малки. Докато в други европейски страни са по-големи, което е свързано най-вероятно с по-големите промени в храненето. Например населението в Португалия, Чехия, Полша е било с по-нисък ръст преди, а сега хората там са по-високи. Доц. д-р Рачо Стоев е завеждащ секция „Антропология и анатомия” на Институт по експериментална морфология, патология и антропология с музей на БАН. Има публикации на тема „Антропологични типове в България“ , „Етнорегионална диференциация на раждаемостта 2001-2010 г.“", "date": "2019.01.27", "title": "Доц. д-р Рачо Стоев: Софиянци са по-високи с 1,5 см от средния българин"}
{"url": "https://www.monitor.bg:443/bg/a/view/shampionkata-osaka-otkaza-stilist-i-grimior-155724", "text": "Шампионката при жените на Australian Open Наоми Осака, която от днес е и №1 в световната ранглиста, отказа услугите на стилиста и на гримьора за традиционната фотосесия на плажа Брайтън в Австралия. 21-годишната японка избра за нея рокля на бренда от Ню Йорк Cushnie, с който работи и сама си направи макиажа. На пресконференцията в Мелбърн Осака разказа как е запазила хладнокръвие, за да победи на финала със 7:6 (2), 5:7, 6:4 Петра Квитова, която става №1 в света. \"Честно казано не зная точно как стана, каза шампионката. - Просто се съсредоточих върху тениса. Когато играя мач, изхвърлям всичко останало от главата си. Мечтаех за титла от Големия шлем от малка, така че не исках да изпусна този шанс. За мен това беше най-голямата мотивация.\"", "date": "2019.01.27", "title": "Шампионката Осака отказа стилист и гримьор"}
{"url": "https://www.monitor.bg:443/bg/a/view/maje-i-dalmajer-1-na-masovite-startove-155726", "text": "Французинът Кентен Фийон Майе и германката Лаура Далмайер спечелиха масовите стартове при мъжете и жените от Световната купа по биатлон в Антхолц-Антерселва (Ит), в които нямаше българско участие. Майе свали и 20-те мишени и мина 15-километровото трасе за 34:39,4 мин. при първата си победа. С това прекъсна серията от 5 поредни победи на лидера в класирането Йоханес Тингес Бьо, останал втори, на 14,3 сек. (0+0+1+1). Трети, на 14,3 сек. (0+0+0+0) е Арндт Пайфер (Гер). Далмайер пък мина 12,5 км за 35:32,8 мин. (1+0+0+0) при първата си победа за сезона. Втора, на 13,1 сек. е Маркета Давидова (Чех) с 1 пропуск, а трета, на 16,4 - Ванеса Хинц (Гер).", "date": "2019.01.27", "title": "Майе и Далмайер №1 на масовите стартове"}
{"url": "https://www.monitor.bg:443/bg/a/view/sebastien-ojie-naj-byrz-kraj-monte-karlo-155725", "text": "Световният WRC шампион Себастиен Ожие (Фр) със \"Ситроен С3\" записа 6-а поредна и общо 7-а в рали \"Монте Карло\", първи кръг от първенството на планетата. Той завърши с общо време 3.21:15,9 ч. и остави само на 2,2 сек. зад себе си Тиери Нювил (Бел) с \"Хюндай\" и на 2:15,2 мин. От Тенак (Ест) с \"Тойота\". Битката между Ожие и Нювил беше изключително оспорвана и разликата от 2,2 сек. е най-малката в историята на ралито. Зад тази тройка остана рекордьорът по титли във WRC Себастиен Льоб с \"Хюндай\", по-бавен с 2:28,2 мин. от Ожие.", "date": "2019.01.27", "title": "Себастиен Ожие най-бърз край Монте Карло"}
{"url": "https://www.monitor.bg:443/bg/a/view/globiha-s-600-leva-voenen-sled-jalba-na-tyshtata-155671", "text": "Военен от Пловдив бе глобен от съда с 600 лева заради есемес обиди към бившата си тъща. Военните магистрати освободили от наказателна отговорност рейнджъра, защото приели, че в случая има реторсия, тоест – пострадалият е отвърнал със същото деяние на обвиняемия. Делото срещу военния било образувано след жалба на тъщата. 58-годишната Тодора Кирилова искала 3000 лева от бившия си зет, но съдът не уважил в цялост иска й. Николай Динев ще трябва да плати обаче 1000 лева хонорар на нейния адвокат. Тя твърдяла, че след като младите се разделили, била намразена от бившия си зет. Цели седем месеца военният й пращал есемеси или й звънял по телефона. Позвъняванията достигали до 150 на денонощие и довели до блокаж на апарата. Тъщата била атакувана и по вайбър, както и с есемеси. Униформеният и тъщата си разменяли взаимно обиди. В един от есемесите, който е приложен в кориците на делото, той я обиждал, че е „бидон”, „боклук дебел”, „свиня”, „психопат”. В отговор тя го наричала: „тъпанар”, „педерунгел”, „долен изрод” и „педофил”.  Нажежената обстановка между възрастните се отразила и върху детето. Майка и баба отказали свиждания на таткото с 5-годишния Ивайло. Мотивът им бил, че след свиждания с Николай детето се връщало разстроено у дома. „Тате ми каза да рева, за да се върне той при нас, иначе ще ме бие”, обяснило детето на ошашавената си майка. Наложило се да водят малкия на психолог, за да се успокои. В същото време обаче бащата на рейнджъра свидетелствал пред съда, че е чувал Тодора да кълне зет си и да му казва, че детето не било негово.", "date": "2019.01.27", "title": "Военен отнесе 600 лв. глоба  за обиди към бивша тъща"}
{"url": "https://www.monitor.bg:443/bg/a/view/razkaji-mi-prikazka-ili-nedej-155714", "text": "Обещаващо заглавие, добра идея и звезден актьорски състав. Дотук спират плюсовете на сериала „Разкажи ми приказка“, който успя да разочарова най-върлите фенове на Братя Грим. Да направиш мрачна продукция по едни от най-популярните детски истории в света е златна мина, макар и вече доста експлоатирана в киното. Сценарият е дело на Кевин Уилямсън, отговорен за успеха на “Писък”, “Знам какво направи миналото лято” и “Дневниците на вампира”. Не липсват няколко добри попадения в него, но крайният продукт от 10 епизода е протяжен, безинтересен и не разполага с елементите на добър трилър. Историята е ситуирана в съвременен Ню Йорк, а разгледаните в първи сезон приказки са \"Трите прасенца\", \"Червената шапчица\" и \"Хензел и Гретел\". които се свалят в дискотека , а после се оказва, че са учител и ученичка, гъделичка любопитството на редовия зрител. Но до кой знае какво развитие в първите епизоди не се стига. Трите прасенца са въоръжена банда крадци на бижута, които оставят по някой друг труп след себе си. Хензел и Гретел също се забъркват в убийство. За три епизода време се случва само това и, честно казано, са повече от достатъчно, за да разбереш, че по-интересно едва ли ще стане. Все пак феновете на шоуто коментират, че има градация с всеки следващ епизод. Следователно не е изключено към финала на сезона да има светлина в тунела за зрителите, към които вече не се причислявам. но „Разкажи ми приказка“ привлича вниманието предимно на тийнейджъри. Ролята на Червената шапчица е поверена на младата надежда Даниел Кембъл („Древните“) , а в обувките на нейната баба наперено крачи Ким Катрал, по-известна като Саманта от „Сексът и градът“. Големият лош вълк е изигран от Били Магнъсен („В горите“) , а начело на трите прасенца е Пол Уесли („Дневниците на вампира“) . Като Хензел и Гретел се подвизават съответно Дави Сантос и Даня Рамирес („Подли камериерки“, „Имало едно време“). Засега не бих препоръчала „Разкажи ми приказка“ за занимание покрай сутришното кафе, но със сигурност поредицата е тематична за приспиване. Въпреки неодобрението на критиците, сериалът вече получи зелена светлина за втори сезон.", "date": "2019.01.27", "title": "„Разкажи ми приказка“... или недей"}
{"url": "https://www.monitor.bg:443/bg/a/view/falshivi-profili-na-pisateli-zaljaha-fejsbuk-155722", "text": "Фалшиви профили на писатели, „подсказващи“ кой от тях ще се падне на тазгодишния зрелостен изпит по български език и литература, заляха Фейсбук групата „Матура 2019“. Христо Ботев, Гео Милев, Димчо Дебелянов, Атанас Далчев са част от авторите, които съчиняват оригинални постове с помощта на произведенията си и убеждават учениците, че именно те ще им се паднат на изпита на 21 май. Откакто през 2015-а в нощта преди матурата Пейо Яворов пита дали всички са го научили добре, а на следващия ден зрелостниците умуваха над негово произведение, подобни постове заливат социалните мрежи. И таз година Яворов е от най-активните автори, настоявайки, че именно той ще бъде изтеглен. „Градушка ще падне над всички заточеници на 21.05! Предвиждам го с моите две хубави очи!\", пише в един от постовете си, а в друг „Почвайте да бегате защото на 21.05 ще пада яка градушка“ –– (бел. р. редакцията препечатва постовете в оригиналния им вариант). Елисавета Багряна пък пише кратко и ясно: „Аз ще съм! И без това съм лесна, какво се притеснявате?“ Димитър Димов пък се закача със загубилия окото си в Първата световна война Гео Милев. „Някой чел ли ми е книгата?? (Освен, Гео, който е хвърлил едно)“, пише авторът на романа „Тютюн“. Експресионистът Милев също се включва с пост. „Септември ще бъде Май-ще ви чакам пред училищата! А тези които не вземат матурата-Май ще бъде Септември!“, казвайки на зрелостниците да се готвят по неговата поема сега, за да не им се налага да ходят на поправка наесен. И Димчо Дебелянов съветва гимназистите да залягат над учебниците:„И сега, когато спи градът знайте, че тихата победа ще възтържествува и за един миг сиротната ви песен ще свърши...и ще остави светъл спомен! ❤️Сядайте да учите!“, пише поетът. Тази година фалшивите профили са стартирали и образователна рубрика. Освен че пишат част от произведенията си в статусите, „авторите“ качват и подробни анализи на част от произведенията си. Йордан Йовков се е постарал гимназистите да научат нещо и в поредица от постове е писал за творчество си, героите, както и анализи на „Индже“, „Шибил“, „През чумавото“. По същия начин Христо Ботев припомня за първото си стихотворение „Майце си“, Елин Пелин разказва сюжета и основните мотиви в „Косачи“ и „Мечтатели“, а Атанас Далчев прави бърз преговор на „Болница“. Новата тактика на авторите изглежда е допаднала на зрелостниците. „Моля всички автори в групата да публикуват по-тактични постове, да вземем да научим нещо, че положението е трагично!“, пише един от членовете на групата. На поста пък Ботев отговаря с „Ше се постараем чрез простотия да помогнем поне малко, щото иначе е напразно тва че ни следвате, ако не е продуктивно.“Зад идеята пък някои гимназистите виждат иновативен метод за обучение. „Възможно ли е хората зад профилите на възрожденците да са учителки и учители по БеГе ?“, се пита друг от членовете на групата.", "date": "2019.01.27", "title": "Фалшиви профили на писатели заляха Фейсбук"}
{"url": "https://www.monitor.bg:443/bg/a/view/mo-f-16-bie-gripen-po-mnogo-pokazateli-155709", "text": "Американският F-16 превъзхожда шведския Gripen по много показатели. Този извод е залегнал в становище на МО във връзка с обществените консултации по проекторешението на МС за стартиране на преговори със САЩ за закупуване на ескадрила от нов тип изтребили за родните ВВС, което бе парафирано от парламента. В отговор на въпрос на гражданин за избора на страната ни да се насочи именно към най-масовия изтребител в Света F-16, а не например към Gripen, от силовото ведомство посочват, че комисията, която оценяваше офертите за освежаване на военния ни авиопарк, който все още разчита на старите руски МиГ-ове и отличи като фаворит предложението на САЩ за заводски F-16 от най-новото поколение Block 70 пред тези на Швеция и Италия за самолети Gripen и Eurofighter, не си е позволила никакви интерпретации по отношение на оперативните способности на машините извън подадените данни, за да бъде максимално обективна в изводите си. В същото време спецификата на американското законодателство за международни военни продажби не позволявала предоставянето на пълната информация за предлагания от САЩ самолет на този етап от процедурата, подчертават от МО в изготвената във връзка с обществените консултации справка, която е публикувана на сайта на ведомството. Въпреки това с оглед на публичната информация, предоставяна например от специализирани и неутрални издания, не било трудно да се съпоставят F-16 и Gripen. подчертават от военното министерство, пропускайки да отбележат например, че и при ресурса ситуацията е подобна, като съотношението е 12 000 срещу 8000 часа във въздуха в полза на американските машини. По отношение на цената пък от МО уточняват, че за Block 70 тя е обосновано по-висока, тъй като в него са вложени супермодерни системи, разработени за изтребители от 5-о поколение като F-35 и правят този модел най-съвременния от своя клас на 4-то поколение, както и че за разлика от шведската оферта към самолетите е включено т.нар. специално оборудване и въоръжение-Government Furniture Equipment (GFE). Ако и към шведските самолети се прибавели тези екстри, цената им щяла да надвиши значително заложения първоначално съгласно проекта за модернизиране на ВВС бюджет от 1,8 млрд. лв., което на практика означава, че в шведската оферта по начало е заложено оскъпяване на машините. От коментар на вицепремиера и военен министър Красимир Каракачанов по темата пък вече стана ясно, че офертата на САЩ, която страната ни ще опита да оптимизира в преговорите с Белия дом и така за разлика от шведската цената даже дори да намалее, е за около 300 млн. лв. отгоре. По отношение на евентуалното плащане на „неустойки“ вследствие на липсата на изчерпателна информация за финансовите параметри в офертата на САЩ и необходимостта от допълнителни екстри към самолетите пък, от МО потвърждават изказаното в позицията на компанията производител „Lockheed Martin”, според която с включването на пълния пакет от обслужване и въоръжение в офертата на практика се избягва риска от допълнителни разходи и проблеми с допълнителното осигуряване на въоръжение от трета страна. „Наличието на неясноти и несподелена информация по параметрите на придобиване е логическата предпоставка, която направи процеса на оценка и вземане на решение по избор на изпълнител на проекта невъзможен и предопредели решението за промяна на подхода за реализацията му. Това е една от основните причини да се предложи на министър-председателя да създаде организация и преговорен екип за изготвяне на проект на международен договор и провеждане на преговори с правителството на САЩ за придобиване на нов тип боен самолет. Единствено в предложението на САЩ е включен пълният пакет на т.нар. GFE, което ще игнорира зависимостта на изпълнение на проекта от трета страна“, посочват от МО. От ведомството са категорични също така, че избора на новите изтребители е стратегически за страната ни. „Изборът на нов боен самолет не е едноличен акт, било на министър на отбраната, премиер или президент. F-16 е основен боен самолет на страните от НАТО и това в изключителна степен определя оперативната съвместимост и използването му в операциите на Алианса“, категорични са от военното министерство.", "date": "2019.01.27", "title": "МО: F-16 бие Gripen по много показатели"}
{"url": "https://www.monitor.bg:443/bg/a/view/zaradi-gripa-razkrivat-dopylnitelni-legla-v-bolnicite-v-plovdiv-155666", "text": "Заради грипната епидемия в Пловдив болниците разкриват допълнителни легла, за да могат да поемат наплива от пациенти, установи проверка на Агенция Монитор. 15 легла допълнителни са разкрити в детското отделение на „Централ Хоспитал” в града. 10 допълнителни легла са разкрити в Клиниката по инфекциозни болести към УМБАЛ \"Св. Георги\". 20 допълнителни легла заради епидемиологичната обстановка са разкрити със заповед на директора на болницата проф. д-р Карен Джамбазов и в Отделение по пневмология към Клиника по пневмология и фтизиатрия, съобщи началникът на Клиниката доц.д-р Владимир Ходжев. Така там от 28 леглата в отделението стават 48, като тази бройка ще бъде валидна за период от 1 месец. В този период допълнителните 20 легла предоставя Клиника по инфекциозни болести. Те се намират във Втори блок на клиничното звено, което в съседство с Хирургичния блок на бул. „Пещерско шосе“ №66, където се помещава Отделението по пневмология. Девет допълнителни легла разкри и отделението по пулмология в УМБАЛ „Пловдив” (бившата Окръжна болница в града), което е препълнено с усложнения след прекарани вирусни инфекции. Девет болни хлапета са били приети по спешност в Клиниката по педиатрия в УМБАЛ „Св. Георги” през уикенда, сочи справката от клиниката до 11 часа в неделния ден. Притеснени родители на други 4 деца са настоявали малчуганите им да бъдат приети за лечение в болницата, но лекарите са преценили, че състоянието на малките болни не е спешно и не изисква специализирано лечение в болнично заведение. Хлапетата са били прегледани от специалисти, предписано им било лечение, което да прилагат в домашна обстановка. Лекарите от Клиника по пневмология и фтизиатрия съветват родители и деца да се ваксинират всеки октомври, за да не получават усложнения при боледуване. Грипният вирус наистина дава усложнения, като бронхопневмонии, менингити и отити, уточниха от РЗИ – Пловдив. Оттам припомниха, че в Пловдив и областта се запазва високата заболеваемост от остри респираторни заболявания – 129 на 10 000 души.", "date": "2019.01.27", "title": " Заради грипа: разкриват допълнителни легла в болниците в Пловдив"}
{"url": "https://www.monitor.bg:443/bg/a/view/bezrabotnite-se-registrirat-v-burata-bez-trudova-knijka-155710", "text": "Безработните, които се регистрират в бюрата по труда, вече няма да трябва да предоставят трудова книжка. Вместо това даните за професионалния им опит ще се събират по служебен път. Безработните вече ще трябва да носят само документ за самоличност, диплома за завършено образование и сертификати за придобити допълнителни квалификации, съобщава БНТ. Причината за облекчението е, че голяма част от българите, който прибягват до услугите на бюрата по труда, са загубили трудовите си книжки, обяснява Лилия Тошева, директор на \"Бюро по труда\"-Възраждане: „Освен в нашата страна трудовият стаж на хората от 2002г. е в електронен вариант“, добави Тошева. Трудовите посредници също могат да проверят по електронен път професионалния опит на регистриращите се безработни, като целта е тази информация да ги подпомогне в търсенето на подходящата работа. Регистрацията на безработните отнема до 15 минути, а проверка на трудовия стаж по служебен път ще се прави само ако посредниците не получат достатъчно информация за професионалния опит на безработния.", "date": "2019.01.27", "title": "Безработните се регистрират в бюрата без трудова книжка"}
{"url": "https://www.monitor.bg:443/bg/a/view/eksplozija-v-haga-razrushi-sgrada-155727", "text": "Експлозия причини срутване на триетажна сграда в Хага, предаде Ер Те Ел нюз. Според местната пожарна първоначалната версия за причината за взрива е изтичане на газ. Под развалините може да се намират хора. На мястото са пристигнали спешните служби, в ход е евакуация. Друго местно издание помести снимка и съобщение, според което е рухнала само фасадата на една сграда. Холандските спасители вече извадиха двама ранени от рухналата триетажна жилищна сграда в Хага и търсят още хора под развалините, предаде Асошиеейтед прес. Говорител на градските спешни служби заяви, че не е ясно колко хора са в неизвестност. Властите подозират газова експлозия. Срутването е повредило и съседните къщи, чиито обитатели са евакуирани. Отломките, засипали улицата и паркираните коли усложняват издирването.", "date": "2019.01.27", "title": "Експлозия в Хага разруши триетажна сграда"}
{"url": "https://www.monitor.bg:443/bg/a/view/bezplaten-vhod-za-uchenicite-za-sofia-open-155708", "text": "Учениците от столичните училища ще могат да гледат безплатно първите дни от Sofia Open 2019. Пропуските за желаещите да видят на живо АТР турнира ще бъдат осигурени от Българска федерация по тенис. Организаторите поставят основен фокус на третия ден от турнира – 5 февруари. Тогава те са предвидили всички деца 14-годишна възраст да влизат безплатно, като също така са организирани много допълнителни забавления и награди. За пръв път в историята на турнира, чрез томбола от предварително регистрирали се на 4 февруари и 5 февруари деца, ще се определят 18 щастливци, които ще придружат участниците в елиминационната фаза при излизането им на корта в заключителната фаза на турнира. Турнирът ще се проведе в многофункционалната зала „Арена Армеец София“. Специален гост на Sofia Open 2019 ще бъде сърбинът Новак Джокович, който днес спечели титлата на Откритото първенство на Австралия след убедителна победа на финала над Рафаел Надал. За основната схема на сингъл ще се включат 7 играчи от топ 30 на света, както и бившият №3 Стан Вавринка (Швейц). Останалите са: №11 Карен Хачанов (Рус), №15 Стефанос Циципас (Гър), №16 Данийл Медведев (Рус), №21 Николоз Басилашвили (Груз), №24 Роберто Баутиста Агут (Исп), №28 Фернандо Вердаско (Исп) и №29 Гаел Монфис (Фр). С тях ще мерят сили и българските тенисисти Димитър Кузманов и Адриан Андреев, които получиха „уайлд кард“ от организаторите. Директорите на училищата, в които има желаещи да гледат на живо някои от най-добрите световни играчи, трябва да изпратят писмо на електронен адрес office@lgtennis.bg Крайният срок за заявки 31 януари (четвъртък).", "date": "2019.01.27", "title": "Безплатен вход за учениците за Sofia Open"}
{"url": "https://www.monitor.bg:443/bg/a/view/otkradnaha-banksi-ot-bataklan-155696", "text": "Неизвестни лица са откраднали от концертната зала \"Батаклан\" работа на британския стрийт-арт художник Банкси, посветена на жертвите на атентата в парижката зала, извършен през 2015 г. Рисунката беше направена на една от вратите за авариен изход от зданието. За кражбата на творбата беше съобщено във фейсбук страницата на \"Батаклан\". На нея беше написано, че парижани са дълбоко възмутени от кражбата на работата на Банкси, която принадлежеше на всички - на столичани, на гостите на Париж, на хората от цял свят. Неговата творба беше символ на преклонението и повод за размисъл\". Престъпниците са били заснети от охранителни камери, а на местопрестъплението е била открита отвертка. Работата е била сътворена върху черната врата с бяла боя, в която е изобразен силует на жена с воал, която в скръбен жест е свела глава. В резултат на терористичното нападение от 13 ноември 2015 г. в зала \"Батаклан\", извършено от „Ислямска държава“, загинаха 90 души.", "date": "2019.01.27", "title": "Откраднаха Банкси от Батаклан"}
{"url": "https://www.monitor.bg:443/bg/a/view/v-rivyrdejl-archi-ostava-bez-gadje-155712", "text": "Новият любимец на зрителите, скочил от страниците на комикс директно на екрана – Арчи, влиза в графата „необвързани“. Младият актьор Кей Джей Апа разкри в интервю за изданието Huffington Post, че героят му ще остане сам до края на трети сезон на „Ривърдейл“. С това разочарова редица фенове, които симпатизират на връзката му с мафиотската наследница Вероника Лодж (Камила Мендес). Отношенията между двамата се разклатиха, след като Арчи стана заподозрян в опит за покушение срещу бащата на любимата си. Чаровната брюнетка пък уплътни кратката им раздяла с уж незначителна афера с напористия спортист Реджи Мантъл. Зрителите сравняват отношенията й с него с тези на Блеър и Чък в хивотия сериал „Клюкарката“ и ако прогнозите им се окажат верни - т. нар. двойка „Варчи“ няма да просъществува отново.", "date": "2019.01.27", "title": "В \"Ривърдейл\": Арчи остава без гадже"}
{"url": "https://www.monitor.bg:443/bg/a/view/dejvid-bekym-spasil-kompanijata-na-viktorija-ot-falit-155677", "text": "Със скромната сума от 23 милиона паунда Дейвид Бекъм подпомогна бизнеса на съпругата си – Виктория. Модната марка на бившето попълнение на Spice Girls е била пред фалит, затова легендарният футболист й се притекъл на помощ, съобщава в. „Дейли мейл“. Според публикацията, за 2017 година компанията на Виктория е претърпяла загуба от над 10 милиона паунда. Дрехите на Бекъм са популярни сред знаменитости като херцогинята на Съсекс Мегън Маркъл, риалити сензацията и модел Кендал Дженър и певицата Лейди Гага. Въпреки звездната подкрепа обаче компанията отчита големи загуби от 2008 година насам. Лошите резултати са в следствие на разходите съобщи говорител на модната компания на Бекъм. Миналата година дизайнерката се наложи да съкрати част от персонала си и да увеличи разходите за реклама, което доведе до леко повишаване на продажбите през април. За разлика от съпругата си Дейвид Бекъм, който е част от управителния съвет на компанията „Ди Би венчърс“, е отчел печалба за миналата година в размер на 23 ,2 милиона паунда и е получил дивиденти за близо 19 милиона паунда.", "date": "2019.01.27", "title": "Дейвид Бекъм спасил компанията на Виктория от фалит"}
{"url": "https://www.monitor.bg:443/bg/a/view/razbojnici-bliznaci-pobyrkaha-italija-155692", "text": "Трийсет и четири годишните близнаци – албанци Едуард и Едмонд Туши крадат на поразия из Северна Италия, от време на време полицията ги сгащва, но продължават да са си на свобода. Ами още не се е намерил съдията, който да ги прати зад решетките, тъй като са еднояйчни близнаци, приличат си като две капки вода и ДНК-то им е абсолютно еднакво. Различни са само отпечатъците на пръстите им, но двамата винаги действат с ръкавици и по отделно, което ще рече, че следите, които оставят по фасове, чаши и дрехи водят и към единия, и към другия. Съответно не само съдиите не могат да се произнесат кой от двамата близнаци е извършил поредната голяма кражба, но не могат да го кажат и специалистите от нарочния научен институт към корпуса на карабинерите. Миналия четвъртък Едуард и Едмонд застанаха за последен, четвърти път, пред Темида във Верона. Почти както винаги досега, основен обвиняем бе Едуард, но в съда по установилата се поне от пет години традиция се явиха двамата. Обирът, за който Едуард бе изправен на подсъдимата скамейка, е извършен в края на есента в село недалеч от града на Ромео и Жулиета. Крадецът влязъл по малките часове на нощта в къщата на пенсионер, започнал да тараши наред, но собственикът на дома се събудил и се нахвърлил върху необичайния си гост. Последвала кратка схватка, бандитът успял да се отскубне и да избяга с докопаната плячка, но в ръцете на пенсионера останала шапката му. По нея имало яки следи от пот и полицаите протрили ръце доволно, надявайки се този път най-после да заковат Едуард и да го пратят в затвора. Да, ама в трибунала той набедил брат си за престъплението, оня пък му „върнал топката“ и председателката на съдебния състав Лаура Донати вдигнала безпомощно ръце. И Едуард бил освободен, тъй като магистратката и колегите й не могли да посочат, кой точно близнак е сгазил лука - ДНК-то в потта на шапката, тоест основното доказателство на обвинението, било като на двамата. Иначе при обиск в дома на албанците в градчето Кастильоне деле Стивиере полицията намерила 24 хил. евро в брой, 5 часовника „Ролекс“, диаманти и други бижута на обща стойност 300 хил. евро. Не били конфискувани, тъй като поне досега и Едуард, и Едмонд, не са осъждани за кражби. Но органите на реда се надяват те скоро да влязат зад решетките, защото учените - карабинери от специалния институт са се заканили да се съоръжат с модерна техника. С която да могат да установяват и най-малките генетични разлики в ДНК-то...", "date": "2019.01.27", "title": "Разбойници близнаци побъркаха Италия "}
{"url": "https://www.monitor.bg:443/bg/a/view/2-000-leva-globa-ako-posegnem-na-policaj-155697", "text": "2000 лв. глоба предлагат от МВР за всеки, който посегне на полицай, докато той изпълнява служебните си задължения. Мярката е залегнала в промени в Закона за МВР, които са публикувани за обсъждане в strategy.bg. Предложенията се отнасят и за служителите на пожарната. В новия текст се казва, че „който наруши физическата неприкосновеност на полицейски орган или на орган за пожарна безопасност и защита на населението чрез употреба на физическа сила или предмет, ако извършеното не съставлява престъпление, се наказва с глоба от 2000 лева“. Според авторите това се налагало, защото сега в закона имало само прокламирана особена закрила на закона, но нямало никаква административно-наказателна разпоредба, която да я защитава. От МВР предлагат още и обединение на Специализирания отряд за борба с тероризма и жандармерията в една нова, голяма структура Главна дирекция „Жандармерия и противодействие на тероризма“. Според авторите на законопроекта от вътрешното министерство, това било необходимо за „повишаване на ефективността на дейностите по предотвратяване и пресичане на терористични действия, освобождаване заложници, задържане и/или обезвреждане на особено опасни престъпници или престъпни групи, осигуряване на зона за безопасност срещу потенциални атаки, опазване на обществения ред при провеждане на масови мероприятия, възстановяване, поддържане и опазване на обществения ред при масови безредици\". Новата мегаструктура, която се предвижда да бъде създадена ще се занимава с „откриване, идентифициране и неутрализиране на взривни устройства и взривни вещества, разработване на технически средства и способи за извършване на тези дейности, извършване на физикохимическо изследване и експертна оценка на взривни устройства и техните елементи, на взривни вещества, документи и непознати вещества“, овладяване на кризисни ситуации, както и охрана на специални товари. В готвените промени се предлага и създаване на изрично изискване да не се назначават за служители на МВР кандидати, при установена зависимост от или злоупотреба с наркотични вещества или техни аналози, както и при отказ да бъдат изследвани за зависимост от или злоупотреба с наркотични вещества или техни аналози.", "date": "2019.01.27", "title": " 2000 лв. глоба ако посегнем на полицай"}
{"url": "https://www.monitor.bg:443/bg/a/view/despodov-chupi-transfernija-rekord-za-bylgarin-155713", "text": "До дни Кирил Десподов ще счупи трансферният рекорд за най-скъпо продаден български футболист от родното първенство в чужбина. Интересът към звездата на ЦСКА е огромен, а на масата има и оферта от 5 милиона евро. Предложението вече е прието от шефовете на „червените“ и в момента играчът уточнява личните си условия. Трансферният прозорец затваря на 31 януари (четвъртък), а досега най-скъпият изходящ трансфер на българин бе на Георги Иванов-Гонзо, който премина от „Левски“ в „Рен“ срещу 4.1 милиона долара. Първоначално цената на Десподов бе около 3,5 милиона евро, но спечелването на приза „Футболист на годината“ вдигна мизата. Според информация от ЦСКА в битката за Десподов се е включил и елитният английски „Уест Хем“. Британците са изпратили мениджър в София, който на място да договори с шефовете на „червените“ детайлите около сделката. В рулетката за трансфер на Десподов са още италианският гранд „Милан“, „Уотфорд“, „Кардиф“, холандски и белгийски тимове. В ЦСКА пазят в пълна конфиденциалност преговорите за бъдещето на Десподов, след като преди дни се опариха от провалена сделка за продажбата на Мауридес в „Рапид“ (Виена). Тогава главният скаут Стойчо Стоилов се оплака, че от „Армията“ изтича информация и недоброжелатели провалят трансферите. В момента „армейците“ продължават подготовката си в Испания, като утре ще играят контрола с „Виктория“ (Пилзен). Възможно е Десподов да пропусне мача, за да не се рискува евентуална травма, която да осуети готвения мегатрансфер. Междувременно от ЦСКА съобщиха, че е договорена още една контрола. На 9 февруари в София тимът ще се изправи срещу „Етър“ на стадион „Българска армия“, като това ще е генерална репетиция за подновяването на сезона в Първа лига. Освен с „Виктория“ (Пилзен) пък, „армейците“ в Испания ще премерят сили още със „Спарта“ (Прага) на 31 януари и с „Динамо“ (Киев) на 2 февруари.", "date": "2019.01.27", "title": "Десподов чупи трансферния рекорд за българин"}
{"url": "https://www.monitor.bg:443/bg/a/view/mediite-razdeliha-amal-i-djordj-kluni-155720", "text": "Новини за крах в отношенията между холивудския ас Джордж Клуни и половинката му – адвокатката Амал, разбуниха духовете. В медийното пространство се появиха редица публикация в които се твърди, че двамата са в жестока кавга, че Амал се е изнесла от семейния дом и дори е изчислено, че ако подпишат документи за развод ще разделят състояние от 520 милиона долара. Наскоро семейството се сдоби с къща на остров Сардиния, където се твърди, че се е установила 40-годишната адвокатка. 57-годишната звезда от „Спешно отделение“ пък живеел сам в дома си във Великобритания. По последни данни, актьорът е отрекъл раздялата пред сп. US Weekly. Джордж Клуни и Амал Аламудин си казаха заветното „да“ през 2014 г. на скромна церемония във Венеция. През лятото на 2017-а на бяр свят се появиха близнаците им Ела и Александър.", "date": "2019.01.27", "title": "Медиите разделиха Амал и Джордж Клуни"}
{"url": "https://www.monitor.bg:443/bg/a/view/kanada-i-sa-sht-zasjakoha-ruski-bombardirovachi-do-granicata-si-155706", "text": "Американски и канадски изтребители засякоха руски бомбардировачи до въздушното пространство на Канада, съобщи АП. Изтребителите са ескортирали два руски бомбардировача, които са летели до северноамериканското крайбрежие. Северноамериканското военновъздушно-космическо командване (НОРАД) информира, че два изтребителя F-22 и два изтребителя CF-18 са засекли два руски стратегически бомбардировача Т-160 в събота сутринта. Бомбардировачите са навлезли в зона, в която патрулират канадските Военновъздушни сили. Няма информация за конфликтна ситуация между самолетите. От НОРАД поясняват, че бомбардировачите са останали в международното въздушно пространство и не са навлизали в суверенна територия. Допълва се, че са използвани радари, сателити и изтребители за патрулиране в небето и следене на самолети до въздушното пространство на САЩ и Канада. И преди канадски изтребители са прихващали руски бомбардировачи. Такива случаи имаше през април 2017 г. и декември 2014 г. От НОРАД са съобщили, че три американски и два канадски самолета, включително американски самолет за далечно радиолокационно откриване E-3 AWACS, са прихванали руските бомбардировачи.  ", "date": "2019.01.27", "title": "Канада и САЩ засякоха руски бомбардировачи до границата си"}
{"url": "https://www.monitor.bg:443/bg/a/view/za-d2-i-kosmicheskata-lubov-155701", "text": "Фактите накратко: D2 пуснаха нова песен в събота вечер. Казва се „Марс“. Представиха я с концерт в София Лайв Клуб. Клипът е заснет „между“ Земята и Марс т.е. в обсерваторията в Рожен. Отново работят с Руши Видинлиев по текста. А сега какво чух аз? - Руши да е в екипа на проекта ти може да гарантира само едно – нямаш гаранция за нищо и не трябва да имаш очаквания, защото няма начин да не те изненада. Няма как да не сте чули предишното им парче „Егоист“, която бандата пусна преди няма и година. Еми, двете песни нямат нищо общо, освен темата – любов и слоу темпото, което групата налагат в последно време. Новият проект е с подчертани „марсиански“ синтове, за които на клавишните са се трудили отбор от трима юнаци Боян Христов, Петър Съмналиев и Мартин Стоянов, като според кредитите и Димитър Кърнев се е включил в творческия процес. Ефектът от предозирането с клавишите идеално пренася през космоса и в случая е по-скоро ефект, въпреки че не ни се струва типично за D2. След синтовете, веднага в полезрението ни попадна текста. Всъщност той там попадна първи, но го оставихме за десерт. Минималистичен, но перфектно променящ минимални детайли, за да градира към финала. Сюрреалистичен сюжет в основата, на който е любовта „Казват, че там има живот/ Мога и без, без кислород/ Стига да си близо до мен“. И повтарящ се рефрен, което го прави грабващ, и веднага започваш да си пееш „Ела на Марс!“ като просъскваш последната буква, както прави Дидо. Това съскане в припева на думичките „Марс“ и „транс“ е наистина маниашко и да си признаем, малко зловещо. С беквокали в парчето се включват и няколко големи имена. На Деян Каменов пригласят Любо Киров, Владо Михайлов и Татяна Йосифова. И всичко това е допълнено от доста добро видео, дело на Валери Милев, което те кара да се чувстваш като стопаджия на прашна американска магистрала в пустинята. Изящна красива жена от бъдещето и мощна кола са тънките нишки, които камерата на Орлин Руевски улавя, а основна снимачна площадка е обсерваторията в Рожен, която служи като телепорт между Земята и Марс. В заключение – необикновен проект, който с някаква налудничавост в идеята си е ужасно интересен и симпатичен за слушане.", "date": "2019.01.27", "title": "За D2 и космическата любов"}
{"url": "https://www.monitor.bg:443/bg/a/view/britanskata-veriga-tesco-sykrashtava-15-hil-rabotni-mesta-155721", "text": "Най-голямата британска верига за търговия на дребно Tesco, имаща 732 магазина, планира съкращаването на 15 хил. работни места до края на следващата година, пише The Mail on Sunday. По информация на изданието собствениците на фирмата искат да съкратят разходите с 1,5 млрд. паунда. Плановете предвиждат от много супермаркети на Tesco да изчезнат щандовете с риба, месо и гастрономическите отдели. Във фурните на веригата вече ще пекат хляба не от прясно замесено тесто, а от замразено и така ще отпадне необходимостта от майстори-хлебари. Столовите за персонала пък ще бъдат заменени с автомати за готови закуски, уточнява вестникът.", "date": "2019.01.27", "title": "Британската верига Tesco съкращава 15 хил. работни места"}
{"url": "https://www.monitor.bg:443/bg/a/view/bojinov-iskam-v-levski-no-nikoj-ot-gerena-ne-me-e-tyrsil-155700", "text": "Звездата на „Ботев“ (Враца) Валери Божинов за пореден път изяви готовност да заиграе в „Левски“, ако „сините“ се нуждаят от услугите му. В момента играчът е свободен агент и тренира с врачани за удоволствие, като може да премине на „Герена“ без трансферна сума. Божинката обаче призна, че никой от „Левски“ не го е търсил за преговори, като за интерес към него научава само от медиите. „До мача с “Левски” всички си мислеха, че щом съм се върнал във Враца, съм приключил за големия футбол - няма желание, няма воля, не може да играе... Но показах на всички, че все още съм жив!, коментира Божинов в интервю за TV+. - От „Левски“ никой не ме е търсил за преговори. Колкото до ситуацията там – мисля, че промените са за добро. Наистина да са сериозни хора, които ще искат да влагат, да помагат и да се развива този клуб. Да има концепция, структура. Дойде нов треньор, нов директор. Пожелавам успех на Павката Колев! И хората, които стоят зад него също да помагат с инвестиции”, допълни нападателят, който все пак призна, че в момента „организационно „Лудогорец“ са много години пред останалите отбори“. Нападателят на „Ботев“ не пропусна да коментира и това, че ако отиде в „Левски“, ще трябва да бъде в един отбор с Николай Михайлов, с когото преди време смениха жените си Алисия и Николета Лозанова. „Аз нямам проблем с Ники, дори напротив – приятелите сме. Чуваме се почти всеки ден, излизаме по заведения. Ще се радвам да съм съотборник с него, разбрали сме се много отдавна и няма напрежение“, обобщи Божинов.", "date": "2019.01.27", "title": "Божинов: Искам в \"Левски\", но никой от \"Герена\" не ме е търсил"}
{"url": "https://www.monitor.bg:443/bg/a/view/postojanna-mjarka-zadyrjane-pod-straja-za-obvinenite-v-grabej-i-ubijstvo-155698", "text": "Окръжният съд във Варна определели постоянна мярка „задържане под стража“ на 20-годишния Диян В. и 23-годишния Митко И., обвинени в грабеж, придружен с убийство на 80-годишен мъж от Белослав. Според Наказателния кодекс, престъплението, в което двамата са обвинени, е тежко, умишлено и се наказва с лишаване от свобода от 15 до 20 години доживотен затвор или доживотен затвор без право за замяна. И двамата са неосъждани. Диян има наложено административно наказание „глоба“ за притежание на наркотици. Според обвинението, „на 24 януари в Белослав възрастният бай Георги е бил открит мъртъв от брат си, който живее в съседство. От дома на убития 80-годишен самотно живеещ пенсионер липсвали пари. Назначена е съдебно-медицинска експертиза, която да установи начина, по който е била умъртвена жертвата“. Като разгледа събраните до момента материали от досъдебното производство, Варненският окръжен съд прие, че съществува обосновано подозрение, двамата задържани да са съпричастни към деянието, в което са обвинени. Предвид тежестта на престъплението и предвиденото наказание за него, както и високата степен на обществена опасност, съдебният състав счете за реална опасността двамата да се укрият или да извършат друго престъпление, като им определи най-тежката мярка за неотклонение „задържане под стража“. Определението може да бъде обжалвано пред Апелативен съд – Варна.", "date": "2019.01.27", "title": "Задържаните за убийството в Белослав остават в ареста"}
{"url": "https://www.monitor.bg:443/bg/a/view/shef-na-uve-zabravi-transferen-spisyk-v-restorant-155699", "text": "Изпълнителният директор на „Ювентус“ Фабио Паратичи сътвори сериозен гаф и заслужи множество подигравки от медии и фенове. Важният човек в “Юве” е забравил списъка си с трансферни цели в ресторант в Милано. На въпросния лист са изписани имената на Николо Дзаниоло, Сергей Милинкович-Савич, Федерико Киеза и Сандро Тонали. Снимка със стратегията за трансферния пазар на “Старата госпожа” бе публикувана в изданието Il Mattino и веднага се превърна в хит на Апенините. Николо Дзаниоло е оценен на 40 млн. евро, а полузащитникът на “Бреша” Сандро Тонали на 20 млн. До техните имена са тези на защитника на “Дженоа” Кристиан Ромеро, оценен на 20 млн. евро, звездата на “Фиорентина” Федерико Киеза, до когото е поставена сумата 50 млн. Евро, и десният защитник на РБ (Залцбург) Доминик Собослай, чиято цена е 10 млн. Евро. Все още не е ясно дали набелязаните за привличане играчи ще дойдат в „Юве“ още тази зима, но по-вероятно е оферти за тях да има след края на сезона. В същото време „Милан“ и „Наполи“ направиха самоубийствено реми в срещата помежду си от 21-вия кръг на Серия \"А\". Мачът на \"Сан Сиро\" приключи при резултат 0:0, като той не бе добър за никой от двата тима. След него \"росонерите\" са застрашени да бъдат изместени от 4-ото място във временното класиране, а неаполитанците вероятно ще изостанат още от лидера в класирането „Ювентус“, който тази вечер играе с „Лацио“, и до голяма степен ще се сбогуват с шансовете си за титлата. Преди двубоя на торинския гранд разликата между двата тима е 8 точки. В същото време „Сампдория” спечели домакинството си на “Удинезе” с 4:0, а в герой за \"моряците\" за пореден път се превърна неостаряващият Фабио Куалярела, който се отчете с два гола и една асистенция. Нападателят изравни и рекорда на Габриeл Батистута от сезон 1994/95 за отбелязани голове в 11 последователни мача.", "date": "2019.01.27", "title": "Шеф на „Юве“ забрави трансферен списък в ресторант"}
{"url": "https://www.monitor.bg:443/bg/a/view/neizpraven-vagon-stana-prichinil-katastrofata-na-gara-shivachevo-155691", "text": "Неизправен вагон най-вероятно е причината за катастрофата в района на гара Шивачево, при която са били повредени 5850 м от подбалканската жп линия, съобщи ръководителят на звено „Разследвания“ при Министерството на транспорта, информационните технологии и съобщенията Бойко Скробански. Инцидентът е станал около 18,30 часа на 26 януари при транзитно преминаване на дълга 720 м композиция с празни вагони на частния превозвач DB Kargo Bulgaria от Бургас за Пирдоп в района на сливенската гара Шивачево. При преминаването на ешалона дежурният на гарата видял, че един от вагоните е излязъл извън релсовия път и подал светлинен сигнал, но локомотивните машинисти не са го забелязали. Наложило се е аварийно изключване на тока по контактната мрежа при което композицията е спряла след продължило километри движение по инерция. На един от прелезите е дерайлирал и втори вагон в самата среда. Повредени са траверси, потрошени са релси и свързващи звена, унищожена е автоматичната сигнализация. Двата вагона са били вдигнати с кранове след полунощ в неделя, влакосъставът и четирите електровоза са били изтеглени към близката гара Твърдица, уточни Скробански. По предварителни данни влакосъставът се е движел със 75 км / при разрешени 80, не имало нарушения на графика, бригадата е била съставена от правоспособни машинисти. Ремонтът на повредения участък е започнал в ранните неделни часове, движението на пътническите и товарните влакове е било отклонено през гара Стара Загора.Няма пострадали хора, тепърва ще се уточнява размерът на финансовата щета, както и каква е причината неизправен вагон за превоз на меден концентрат от мина Челопеч да бил прикачен в композицията. Очакваше се повредите да бъдат отстранени в рамките на еднонощието. Това е втори по-сериозен жп инцидент от началото на 2019-а година, първият е станал през нощта на 5 януари, когато след гара Павликени се е запалил локомотивът на международния влак №463 от Букурещ за Истанбул.  ", "date": "2019.01.27", "title": "Неизправен вагон причинил катастрофата на гара Шивачево"}
{"url": "https://www.monitor.bg:443/bg/a/view/novo-svlachishte-v-hvostohranilishte-ochakvat-v-brazilija-155694", "text": "Най-малко 40 души са загинали при срутването на стена на хвостохранилище на мина в щата Минас Жераис, съобщи АП. Службата за пожарна безопасност в щата оповести тези данни след ден на спасителни операции в калта. Издирвателната операция бе преустановена през нощта и подновена отново по светло. Все още има между 200 и 300 души в неизвестност.  Хвостохранилището се срути в събота следобед, докато много служители са обядвали. Столовата е изцяло погребана под земна маса и спасителните екипи все още не са стигнали до нея. Сред хората в неизвестност са до 200 жители на селския район Брумадиньо, както и 100-150 миньори.  Кадри показаха река от кал, течаща през Брумадиньо, заливаща домове и пътища. Спасителни хеликоптери откарват хората в безопасност. Спасителните работи продължават и в тях участват над 200 души. Властите на щата обявиха тридневен траур.  Заради срутването на стената са се излели 13 милиона кубични метра тиня. Бразилската Национална агенция за минодобива нареди на Вале (Vale), компанията собственик на мината, да спре дейността й. На компанията бе наложена глоба от 250 милиона реала (66 млн. долара) заради екологичните щети, причинени от инцидента. По-рано властите замразиха като превантивна мярка 1 млрд. реала (265 млн.д.) по сметките й. От компанията предупредиха, че има непосредствена опасност от скъсване на стената на още едно хвостохранилище в Брумадиньо. Пожарникарите съобщиха, че са започнали евакуация на населението от близките селища. Заради операцията по евакуирането са временно преустановени действията по издирване на евентуални оцелели след скъсването на първата стена, казаха спасителите.  Израелските военни съобщиха, че 130 израелски спасители вече пътуват за Бразилия, за да окажат помощ при издирването на оцелели, посочва Асошиейтед прес. Групата включва подразделение със специално обучени кучета, пожарникари и специализирано звено от водолази. Очаква се те да останат около седмица. По данни на АП жертвите на петъчната трагедия до момента са 40.", "date": "2019.01.27", "title": "Ново свлачище в хвостохранилище очакват в Бразилия "}
{"url": "https://www.monitor.bg:443/bg/a/view/nakylcaha-s-noj-fen-na-evertyn-155702", "text": "Феновете на “Милуол” с основание са смятани за едни от най-лудите в Англия, като за пореден път се проявиха около триумфа на любимия им отбор за ФА Къп срещу “Евертън”. Преди двубоя двете агитки си спретнаха здраво меле, след което един от феновете на \"карамелите\" е постъпил в болница с накълцано от нож лице. Лекарите успокояват, че раните на човека, който е малко над 20-годишен, не са животозастрашаващи и скоро ще бъде изписан, но може да се наложат пластични операции за прикриване на белезите. Лондонската полиция вече е запозната със случая и е започнала разследване, като то ще бъде улеснено от факта, че цялото меле е заснето от любителска камера и видеото от него е получено в участъка. Дисциплинарната комисия на ФА пък също е започнала разследване за расистките скандирания на \"Дъ Ден\" от феновете на “Милуол”. Това може да донесе много сериозна санкция на \"лъвовете\", които се добраха до драматична победа с 3:2 и се класираха за 1/8-финалите. Успехът дойде инфарктно в последните секунди на мача, макар да останаха съмнения, че два от головете им са отбелязани след игра с ръка.", "date": "2019.01.27", "title": "Накълцаха с нож фен на „Евертън“"}
{"url": "https://www.monitor.bg:443/bg/a/view/cherveni-shalcheta-izljazoha-sreshtu-jyltite-jiletki-155705", "text": "След поредната акция на „жълтите жилетки“ в събота, на която се стигна до нови безредици, в Париж се състоs контрапротест срещу насилието и в защита на френските институции и ред. Участниците са избрали а символ червени шалчета. „Червени шалчета“ срещу „жълтите жилетки“ - това е днешното действие на протестите във Франция. Следобед в центъра на Париж трябва да се проведе митинг в защита на „републиката и институциите, медиите и правовата държава срещу насилието“, проявявано на продължаващите два месеца антиправителствени протести. Организаторите отправят призив до „мълчаливото мнозинство“ от французи, които си остават вкъщи по време на съботните протести. Митингът не е в подкрепа на управляващите, уточняват те във Фейсбук, където са се записали за участие около 9000 души. Успехът на начинанието обаче не е сигурен, а някои от участниците твърдят, че са били заплашвани в социалните мрежи.", "date": "2019.01.27", "title": "Червени шалчета излязоха срещу жълтите жилетки"}
{"url": "https://www.monitor.bg:443/bg/a/view/italiansko-presledvane-sybra-stotici-avtolubiteli-vyv-varna-155686", "text": "Автомобилно състезание по италианско преследване събра в неделния ден на картинг пистата във Варна стотици любители на високите скорости. Независимо от прохладното време, трибуните бяха изпълнени с почитателите на автомобилния спорт, а на 1050-метровата писта водиха битка с времето близо 30 кандидати за славата на майстори на волана. Състезанието се провежда за 16-та поредна година и е единственото у нас Италианско преследване на картинг писта, коментира дългогодишният автомобилен съдия и главен съдия на проявата Симеон Симеонов. Директорът на състезанието Галин Иванов добави, че така дават възможност на утвърдени състезатели да поддържат форма през зимата, на младите - да покажат таланта си, а на публиката - възможност да се забавлява. Затова, освен състезателния елемент, организатовите включиха и шоу с участието на 6 дрифт-автомобила, които запълваха паузите между състезателните серии в различните класове. След повече от три часа пилене на гуми и рев на двигатели, победител в клас „А“ – немодифицирани автомобили, стана Ангел Ангелов с „Хонда Сивик“, следван от Жеко Христов също с „Хонда“ и Емил Петров  с „Опел“. В клас „Б“- немодифицирани автомобили от 1600 до 3000 куб. см. надделя Даанаил Маринов с БМВ, следван от Иван Владимиров и Станимир Сотиров - и двамат с „Опел“. В клас „С“ победи Мирослав Нейчев с ВАЗ 2105, следван от Николай Авджиев с ВАЗ 2101 и Чавдар Чернев – с ВАЗ 2107. Всички победители получиха купата на Varna karting track, a подгласниците им в призовите тройки – медали.", "date": "2019.01.27", "title": "Италианско преследване събра стотици автолюбители във Варна"}
{"url": "https://www.monitor.bg:443/bg/a/view/papata-deva-marija-ne-e-bila-influensyr-155681", "text": "Папа Франциск предупреди стотици хиляди богомолци, събрали се в Панама за Световните дни на младежта, да не се поддават на изкушението да живеят във виртуалния свят на интернет, предаде Франс прес. \"Не е достатъчно да си по цял ден в мрежата, за да се чувстваш признат и обичан\", заяви Франциск пред 600 000 души, по данни на организаторите, събрали се на огромно открито пространство, близо до международното летище в Панама.  Дева Мария \"не е излизала по \"социалните мрежи\" на своята епоха. Тя не е била \"инфлуенсър\", но без да го е искала и търсила, се е превърнала в жената, която най-много е повлияла на историята\", заяви папата.  Той говори за това колко е трудно за младите да намерят смисъл в живота, когато са \"без работа, без образование, без общност и без семейство\". \"Накрая се чувстваме празни и запълваме тази празнота с безсмислени неща. Защото още не знаем за кого да живеем, да се борим и да обичаме\", добави той. \"Само любовта ни прави по-човечни, по-пълноценни, всичко останало е хубаво, но изпразнено от съдържание\", каза в заключение Светият отец.", "date": "2019.01.27", "title": "Папата: Дева Мария не е била \"инфлуенсър\""}
{"url": "https://www.monitor.bg:443/bg/a/view/dmx-izleze-ot-zatvora-155684", "text": "Рапърът DMX отново може да се разхожда на свобода. Звездата, чието име по паспорт е Ърл Симънс, прекара няколко месеца в затвора заради данъчни измами. Присъда за една година той получи миналия март, когато се призна за виновен в съда в Манхатън. Поради добро поведение, Симънс бе освободен по-рано. Макар прокурорите тогава да настояваха за присъда от 5 години, съдията Джед Рейкаф заяви, че DMX е „добър човек“ и затова получава само 12 месеца зад решетките. За смекчаване на обстоятелствата, адвокатът на рапъра пусна в залата и парчето му Slippin, в което се пее колко е труден животът му. Симънс се озова зад решетките, защото не беше декларирал приходите си, които възлизат на няколко милиона долара, от периода 2010 до 2015 г. Той не е използвал банкова сметка на свое име и е давал лъжливи декларации за доходите си в съда, когато е започнал процедура за несъстоятелност. Изпълнителят на Party Up е имал проблем със закона и преди, поради отказа си да плаща детски издръжки, което го прати в затвора за два месеца. Той има общо 15 наследника от 9 различни жени. DMX е задържан няколко пъти и за носене на оръжие без разрешително, притежание на наркотици, превишена скорост, агресивно поведение и проявена жестокост над животни.", "date": "2019.01.27", "title": "DMX излезе от затвора"}
{"url": "https://www.monitor.bg:443/bg/a/view/ch-ez-vliza-v-proekt-za-inteligentna-mreja-155683", "text": "„ЧЕЗ Разпределение България“ се включи в проект INTERRFACE, в рамките на който ще бъде проектирана, разработена и експлоатирана интергрирана паневропейска архитектура за мрежови услуги. Тя ще действа като интерфейс между енергийната система и клиентите и ще позволи безпроблемна и координирана работа на всички заинтересовани страни, съобщиха от ерепето. Основната цел на проекта е да се изгради система, чрез която операторите на преносните и разпределителните мрежи, като и пазарът на електроенергия да осъществяват умно управление на мрежата и взаимодействие с клиентите, като успоредно с това се създадат нови правила за нейното ползване. Запасяването на електроенергията, произведена от възобновяеми източници, и употребата й, когато е необходима, е една от възможностите, които умната мрежа трябва да предлага. Стартът на новия четиригодишен изследователски проект беше даден на 16 януари 2019 г. в Брюксел. Начинанието се изпълнява от консорциум от 42 организации (университети, мрежови и пазарни оператори, доставчици на услуги и технологии) от 16 държави и се финансира от европейската програма за научни изследвания и иновации „Хоризонт 2020“.", "date": "2019.01.27", "title": "ЧЕЗ влиза в проект за интелигентна мрежа"}
{"url": "https://www.monitor.bg:443/bg/a/view/aleks-petkanova-propja-155685", "text": "Звездното семейство Алекс и Дани Петканови хич не си губят времето докато очакват първия си наследник. Въпреки че красивата моделка трябва да роди всеки момент, нито тя, нито съпругът и намалят темпото в социалните мрежи. Днес, навръх рождения ден на бъдещата майка, тя реши да направи подарък на феновете си в Инстаграм като ги изненада с новината, че хваща микрофона. „Happy Birthday to me!!! Вместо вие на мен обаче, аз на вас съм ви подготвила изненада!? Знам, че не сте предполагали, че мога да пея... ама в днешно време не е задължително, за да си певица. Абонирайте се за канала ми в YouTube „Mama Model“, за да чуете и видите съвсем скоро какво забавно видео ви спретнахме с моя мъж“, загатна тя и провокира последователите си в социалната мрежа да дават предположенията си на кой голям български хит ще направи пародия. За да визуализира новото начинание Дани Петканов подари за рождения ден на любимата си големи рамки, с които да я снима за реклама на канала. Дори запечата на видео, как Александра си отваря подаръците. Първият беше кошче за бебето, на което хубавицата реагира с: „А кога за мен?“, а в отговор получава: „Ми, то е в теб, значи е за теб!“ След като заблуди любимата си, че й е купил подарък, който всъщност не е за нея, той й поднесе опаковани рамките, с които минути по-късно вече заснеха фотосесия и обявиха новото си начинание в Youtube. По повод празника на жена си пък Петканов написа: „Моята жена днес има рожден ден! Каквото съм й пожелал е за нея, а на вас ще кажа, че решихме да възродим youtube канала ни. Той е с ново име и ще стартира ударно? с първата песен с клип на Александра. Не пропускайте да я чуете, като се абонирате за канала.  Айде и дано да роди днес вече, че ако са на една дата с бебето ? няма как да им пропускам рождения ден“.", "date": "2019.01.27", "title": "Алекс Петканова пропя"}
{"url": "https://www.monitor.bg:443/bg/a/view/konclageristi-se-vyrnaha-v-osviencim-155682", "text": "Бивши концлагеристи посетиха полския град Освиенцим по повод днешния Международен възпоменателен ден на Холокоста. На тази дата преди 74 години съветската Червена армия освобождава нацисткия концентрационен лагер Аушвиц-Биркенау (Освиенцим). Някои от оцелелите разказаха отново спомените си за деня на освобождението. \"Беше много студено и хладно. Имаше много сняг. Бяхме уплашени и гладни\", разказва Здислава Влодарчик, затворена в лагера на 11-годишна възраст. През януари 1945 г. тя успява да остане в лагера с по-малкия си брат и да не бъде отведена на \"марша на смъртта\", когато нацистите отвеждат концлагеристи на запад. Много от тях не оцеляват при извършения пеша преход. \"Слънцето вече клонеше към залез, когато, стоейки до вратите на нашата барака, видяхме надалеч няколко души в бели комбинезони, носещи оръжие. Хората се хвърляха да ги прегръщат\", разказва Влодарчик. Тя си спомня, че за тях моментът на освобождението настъпил, когато в бараката влязъл офицер и извикал: \"Деца, какво правите тук?\" \"Същата вечер ни дадоха котел с доматена супа - първата нормална храна от дълги години. За нас това беше щастие\", спомня си бившата концлагеристка. Оцелелите концлагеристи смятат за свой дълг да разказват за преживяното и това се е превърнало в тяхна мисия в живота. Те идват всяка година в Освиенцим, за да напомнят за престъпленията на нацистите. \"Правя го за тези, които загинаха тук. Те не могат да кажат нищо\", заявява Влодарчик. \"Хората днес не разбират, не вярват, не искат да вярват, че човек може да причини нещо подобно на друг човек\". \"Много неща няма да бъдат написани в книгите\", казва Станислав Залевский, попаднал в Освиенцим на 18-годишна възраст. Той е прекарал в лагера само месец, но помни газовите камери и пещите за кремиране. В Аушвиц-Биркенау са били ликвидирани над 1 милион евреи, както и представители на полската интелигенция и съветски пленници. Смята се, че общият брой на жертвите е между 1,5 и 2 милиона души. При боевете за освобождаването на концлагера и съседния град Освиенцим загиват над 200 съветски войници и офицери.", "date": "2019.01.27", "title": "Концлагеристи се върнаха в Освиенцим"}
{"url": "https://www.monitor.bg:443/bg/a/view/hiljadi-karaha-ski-na-bynderishka-poljana-i-shiligarnika-155689", "text": "Хиляди подкараха ски на Бъндеришка поляна и Шилигарника. Въпреки снежната виелица от миналите 3 дни днес слънцето над Банско изведнъж се усмихна и няколко хиляди почитатели на ските се изкачиха на Бъндеришка поляна с  отново работещия, макар и  единствен кабинков лифт. Времето е слънчево, обстановката е  прекрасна, другите  лифтове и влекове също работят на пълни обороти. На Шилигарника също се чува освен българска, но и руска, английска и гръцка реч. Пистите в ски зоната бяха обработени в по-долната си част, благодарение на денонощната работа на концесионерите. Планинските спасители чукат на дърво и се надяват да няма повече безумни почитатели на силния адреналин. Над 1 м е снегът в необработените места и вероятността от предизвикване на лавини е голяма.", "date": "2019.01.27", "title": "Хиляди карат ски на Бъндеришка поляна и Шилигарника"}
{"url": "https://www.monitor.bg:443/bg/a/view/vyzrastna-jena-zagina-pri-pojar-v-doma-si-v-devnja-155690", "text": "Възрастна жена загина при пожар в дома си в Девня. Пламъците за минути са унищожили дома на жертвата, а тя не е могла да се спаси, разказват нейни съседи. Трагичният инцидент се е разиграл в неделната утрин към 9 часа. 83-годишната самотна жена е намерила смъртта в дома си на улица „Здравец” 51 в градчето. От пресцентъра на полицията във Варна потвърдиха информацията, като съобщиха, че самоличността на жената е установена. Предстои да се изяснят причините за пожара, за който по разкази на огнеборците, които са го потушили, най-вероятно е предизвикан от печка с твърдо гориво. Според официалната информация от полицията, сигналът за пожара е постъпил на 27 януари в 8,58 часа. На мястото веднага е изпратен противопожарен автомобил, екипът на който е погасил огъня. В една от стаите е намерена починала 83-годишна жена, собственичка на къщата.", "date": "2019.01.27", "title": "Възрастна жена загина при пожар в дома си в Девня"}
{"url": "https://www.monitor.bg:443/bg/a/view/futbolisti-sybirat-pari-za-izdirvane-na-sala-155687", "text": "Добра новина получиха близките и приятелите на изчезналия футболист Емилиано Сала, след като властите обявиха, че спират да търсят него и пилота на частния самолет, изгубил се от радарите над Ламанша. Хиляди дариха пари за възобновяване на издирването, а сред тях има и много футболисти. Нголо Канте, Адриен Рабио, Димитри Пайе, Илкай Гюндоган са сред първите, които се отзоваха на призива. Инициативата \"Не спирайте да търсите Емилиано Сала\" ще позволи покриването на разходите за две лодки и водолази, които търсят играча и пилота на самолета в следващите дни. Към момента са събрани над 220 хиляди паунда, като целта на кампанията е да бъдат осигурени около 300 хиляди. Вече пети ден от самолета няма и следа, като угасва и последната надежда за намиране на Сала жив. „Тук вече говорим по-скоро за издирване на останките от самолета, а не за спасителна операция“, призна говорителят на бреговата охрана.", "date": "2019.01.27", "title": "Футболисти събират пари за издирване на Сала"}
{"url": "https://www.monitor.bg:443/bg/a/view/grisho-iznenadvashto-se-pojavi-v-rodnija-haskovo-155670", "text": "Най-добрият български тенесист Григор Димитров се прибра за няколко дни в родния Хасково, съобщиха на страницата на общината. Гришо се разходи в събота до Монумента Света Богородица, с който родния му град влезе в рекордите на Гинес за най-високото триизмерно изображение на Светата Майка в света. Топ тенисистът посети параклиса „Рождество на Света Богородица“ под статуята на Божията Майка. Гришо беше придружен от майка си Мария. Появата на мегазвездата на световния тенис е придизвика истински фурор. Десетки фенове се снимаха със своя идол и бяха щастливо изненадани от неочакваната му поява. „Григор и Богородица са нещата, които прославиха Хасково по света“, бяха най-често срещаните коментари в социалните мрежи. В неделя Гришо вече е далеч от родния град, казаха запознати.        ", "date": "2019.01.27", "title": "Гришо изненадващо се появи в родния Хасково (СНИМКИ)"}
{"url": "https://www.monitor.bg:443/bg/a/view/deo-bashtata-s-dusha-na-dete-155673", "text": "„Хайде да се говорим утре. Към 7:30 водя Боби на градина и след това... всъщност май е раничко за останалите хора. Звънни ми към 9:30 или както ти е удобно“. Ето такъв Деян Славчев открих тези дни. Ежедневието му е подредено и разчетено по минути, ходи на работа всеки ден и чака да каже съвсем скоро „здравей“ на второто си дете. Вятърничавият и инертен рус веселяк, както сам се описва, седи мирно и дава път на бащата, който се грижи за любимата си Мариана и малкия Боби (през април прави 3 г), и мисли за сигурността на семейното огнище. „Наскоро водих откриването на ски сезона в Банско. Пътувах сам, защото втората бременност на Мариана е малко по-специфична и й забраниха много да обикаля. Като се връщах се замислих, че всъщност е добре да съм жив и здрав в следващите 10-15 години. Не че преди съм карал лудо, в никакъв случай, но осъзнах, че вече е добре да съм във физическа кондиция, да се пазя, защото отговорностите като че ли са се увеличили. Много хора разчитат на мен да съм добре, да ги нахраня, обгрижа“, с един ей такъв ежедневен пример и дежурната си ведра усмивка казва големите истини, до които е достигнал Део, след като животът му се превъртя на 180 градуса и вече е мъж със семейство и потомство. То е като житейска клетка, която пада върху теб но ако човек го приема така сигурно би се побъркал. Когато го види като игра, в която се случват нови неща, дори би могъл да разцъфне“, описва състоянието на душичката си в момента той, но не може да прецени дали реално се е променил. Знае само, че отговорностите са се увеличили, с което и редът, който трябва да следва, за да вървят нещата. Дали преди 10 години му е минавала и най-бегла мисъл, че ще води такъв живот и дори ще му харесва? Разбира се, има си и трудности, колкото и педантично подредено да му е времето. „Хубаво е да имам един двигател за работа и един двигател, за когато се прибера вкъщи. Защото като се прибереш няма как да си уморен. В началото се опитвах да се отпускам у дома, но не става. С течение на времето и това развих“, признава Део и веднага пуска шега, че да не стане сериозен разговорът: „влизам в една такава възраст, в която мога да се отпусна и да легна“. Следва гръмовен заразителен смях и опит да се сети на колко години е всъщност – 43. „Замислих се и колко е по-добре децата по-рано да се родят. Но пък човек тогава не е толкова оформен и двойките често се разделят. И аз съм отраснал в такова семейство“, ето я и тази нерешителност, за която неведнъж е признавал той. Затова и двигателят на семейството е съпругата му Мариана. Още преди да имат деца тя е взела решението дали да са двойка, тя е предложила брак, тя е водила борбата с него да имат деца, защото Део не се е чувствал готов. „В един момент усетих, че съм стигнал до някаква повтаряемост - имам си любими места, по които да ходя, хобита, които обичам да правя. Тогава срещнах Мариана, която беше твърда в решенията си за важните неща. Аз съм малко инертен. Имам чувството, че ако бъда оставен в някой ъгъл, ми трябват 2-3 дни да се адаптирам и в този ъгъл ще се чувствам добре. Живота, които си бях наредил беше стигнал до някаква граница Жена ми донесе промяната. И сега като гледам и втората бременност какви неща преживява и как се бори, за да си имаме още едно детенце... Това, което жените преживяват според мен мъжете никога не бихме могли да издържим. Просто трябва да сме полезни в тези моменти. Да сме един хубав домакински уред, готин домакински робот, който да си включва двигателя като се прибере“, пак гледа от веселата страна на нещата Део. Като всеки родител и той си задава въпроса дали се справя и дали успява „да победи екранчето на лаптопа и телефона“. Затова и честичко сяда на пода с Боби, за да побръмчат с колички. Малчуганът обича да танцува и рисува. И въпреки това водещият на „Спорт тото“ по bTV не е сигурен дали споделя достатъчно време с наследника си. Сутрин също Део е на смяна като в неговите задължения е да заведе малкия на градина. За да е весело го правят с колело, без значение дали е минус 15 градуса. Пък така го и калява. Дори бил планирал да го качи на ски тази зима, но заради бременността на Мариана отложили. Мечтае да му даде хобита. Но не на всяка цена. Да го подтикне сам да си ги поиска, както се е случило със самия него като малък. Видял маската за фехтовка на баща си и поискал и той да тренира. После дошло каратето. Малко съжалява, че любимият му уиндсърф се появил късно в живота му, едва когато снима филма „Прогнозата“ на Зорница-София. „Аз съм телевизионен водещ под прикритие. Всъщност съм уйндсърфист“, шегува се той. Затова и му се иска Боби да открие любимите си занимания по-рано. От майка си обаче Део е запомнил, че възпитанието до някъде е насилствено нещо И се страхува, защото не знае дали ще може да е такъв родител, а му се и иска да е повече приятел с децата. „Знам майка ми колко е свободомислеща и как ме е възпитавала за някои неща, а в други моменти как ми се е сърдила и ме карала да се чувствам виновен за нещо, което съм обещал и не съм направил. Без да се кара просто обърна гръб и ми каза: „Ти обеща и не го направи!“. Съсипа ме тази реплика“, спомня си част от възпитанието, което е имал и е било необходимо във важните моменти. От бащите си пък иска да вземе чувството за сигурност, което вдъхват в останалите, усещането, че винаги има вариант за действие. „Бащата, който ме е отгледал – Серьожата, който беше руснак, прегръща и целуваше хората, беше контактен, обичаха го всички и много лесно падаха стените покрай него. Това виждах като малък и смятах че така трябва да се държа. Истината е, че моят баща Геодар не е по-различен, и той е много топъл човек. Преди и аз бях точно такъв, но животът като се завъртя и тази моя известност, която аз наричам липса на анонимност, ме направи малко по-дебелокож, циничен на моменти Но се надявам да не е много различен от двамата си бащи“, признава Део, който привлича симпатиите не само от телевизионния и кино екрана, но и с веселите си рап парчета. В следващите месеци обаче ще отсъства от светския живот. След 20 януари отказва всякакви участия на живо, защото чака с трепет появата на новия член на фамилия Славчеви. Дори с Мариана вече имат екшън план за големия ден. Щом тръгнат да се случват нещата сестрата на Део идва да гледа Боби, а двамата продължават към болницата и ако всичко е наред той иска да присъства на раждането, както и първия път. След като проплаче и вторият им наследник обаче, не планират повече деца. Може би заради усложненията с бременността на Мариана, която заради неподозирано заболяване прави два спонтанни аборта в началото на 2018-та преди да се изследва и разбере, че трябва да си бие инжекции всеки ден, за да задържи второто им дете. Следващото, което ще чуете след новината „Део стана татко за втори път“ е премиерата на новата му песен с Лео и Мойсей „Сладките й устни“. Парчето, което им е подарък от „СкандаУ“, се работи вече две години, защото клипът е анимиран, но вече е на финалната права и трябва да излезе до април.", "date": "2019.01.27", "title": "Део – бащата с душа на дете"}
{"url": "https://www.monitor.bg:443/bg/a/view/mlad-rusenec-se-bori-s-kovarno-zaboljavane-155672", "text": "Млад русенец се бори вече две години с тежко онкологично заболяване. 30-годишният Георги Атанасов страда от сарком на меките тъкани – рядко срещан тумор, чиито клетки се разпространяват много бързо в тялото. При Жоро и до сега, въпреки консултациите в няколко реномирани европейски клиники, не е установено от кой орган първоначално са тръгнали метастазите. В света не са известни много случаи точно на този вид рак. В битката с него Георги е заедно с майка си Иванка и техни близки, които искат да го видят отново усмихнат. Надеждата е разпространението на метастазите в органите да спре. Окончателната диагноза е поставена в клиника в Германия през март 2017 г. Националният консултант по онкотерапия проф. Асен Дудов излиза със становище, че в България липсва опит с лечението на това заболяване и спасение за страданията на Георги трябва да се търси в чужбина. Издават му формуляр, който позволява лечение в страна от Европейския съюз. Майката на Жоро израща документи в четири клиники в Германия, откъдето отговор получават само от тази в Хайделберг. Впоследствие и тази клиника изпраща писмо, че не се наема със случая. Надеждата идва от болницата Memorial Hospital в Истанбул, но терапията тук се заплаща изцяло. Проф. Байрактар предлага да се започне първоначално с шест курса химиотерапия и вливанията започват през април 2017 г. Те вече са проведени, след като средствата са събрани чрез дарения. В момента Георги приема скъпи медикаменти. Едномесечният курс на лечение с тях струва 836 евро, отделно са необходими средства за витаминозна терапия, хранителни добавки, допълнителни изследвания, за пътуване до Истанбул. Следващият преглед при турския професор е на 6 март, когато ще стане ясно как ще продължи лечението.   Всеки, който иска да помогне в битката на Жоро с коварното заболяване, може да дари средства на откритата банкова сметка. Дарителска сметка  Инвестбанк IBAN: BG94IORT80485088077800  BIC: IORTBGSF Георги Атанасов Атанасов", "date": "2019.01.27", "title": "Млад русенец се бори с коварно заболяване"}
{"url": "https://www.monitor.bg:443/bg/a/view/vnosnite-domati-na-borsite-poskypnata-s-pochti-16-155669", "text": "Вносните на едро поскъпнаха с почти 16% и през работните дни на седмицата се търгуваха средно по 2,30 лева за килограм, сочат данни на Държавната комисия по стоковите борси и тържищата (ДКСБТ). Импортните краставици пък скочиха с 13,3 на сто до 2,47 лева за килограм. Картофите поевтиняха с 2,3 на сто и се продаваха по 0,85 лева за килограм на едро. Най-голямо поскъпване от 17,8% е отчетено през седмицата при морковите, които се търгуваха по 1,06 лв./кг. Зелето е бе с 3,4% по-високи цени и се продаваше на борсите средно по 0,90 лв./кг. Ябълките поевтиняха с 6,1 на сто до 0,98 лв./кг. Цената на портокалите се понижи с 1,8% до 1,18 лв./кг. Мандарините се търгуваха по 1,31 лв. за килограм. Бананите поскъпнаха с 1,5 на сто до 1,99 лева за килограм. Лимоните се продаваха по 1,73лв./кг . Кравето сирене за периода поскъпна с 3,4 на сто до 6,05 лв./кг. Кашкавалът, тип \"Витоша\", се купуваше по 10,02 лв./кг, а олиото поевтиня с един процент до 1,89 лева за литър. Каймата се търгуваше през миналата седмица по 4,60 лева за килограм. Пакетче краве масло от 125 грама поевтиня с 3,9 на сто и се продаваше на едро по 2,35 лева. Пилешкото замразено месо поскъпна с 1,9% и се купуваше средно по 3,85 лв./кг на едро седмицата. Захарта се търгуваше по 1,12 лв./кг, а брашното тип \"500\" - по 0,87 лв./кг. Яйцата се продаваха по 0,20 лева за брой. Индексът на тържищните цени (ИТЦ), който отразява цените на хранителните стоки на едро, се повиши за седмица с 2,17 на сто до 1,504 пункта, съобщава От началото на годината ИТЦ отчита ръст от 4,15 на сто. Базовото му - 1,000, е от 2005 г.", "date": "2019.01.27", "title": "Вносните домати на борсите поскъпнаха с почти 16%"}
{"url": "https://www.monitor.bg:443/bg/a/view/djokovich-s-rekordna-sedma-titla-na-australian-open-155674", "text": "Сърбинът Новак Джокович спечели титлата на Откритото първенство на Австралия по тенис след победа на финала над Рафаел Надал (Исп) с 6:3, 6:2, 6:3 за 2.06 часа. С това той оглави класацията по трофеи на турнира от Големия шлем в Мелбърн. Джокович е шампион там през 2008, 2011, 2012, 2013, 2015, 2016, 2019 година. След него в класацията е Рой Емерсън (Авл)с 6 - през 1961, 1963, 1964, 1965, 1966, 1967-а, а третото място държи Роже Федерер (Швейц) също с 6 - 2004, 2006, 2007, 2010, 2017, 2018-а. Титлата е и 15-а за Ноле в турнири от Големия шлем. Пред него са само Надал със 17 и Федерер с 20. Французите Пиер-Юг Ербер и Никола Маю станаха победители в турнира на двойки при мъжете. Във финалния мач поставените под №1 5 в схемата Ербер и Маю се наложиха с 6:4, 7:6 (7:1) над австралиеца Джон Пиърс и финландеца Хенри Континен. Ербер и Маю играят заедно като двойка от 2014-а г. и за четвърти път печелят турнир на двойки от Големия шлем. Предишните им победи са на Откритото първенство на САЩ през 2015-а година, на \"Уимбълдън\" през 2016-а и на Ролан Гарос през 2018-а. По този начин двамата французи и след днешната победа станаха притежатели на т.нар \"Кариерен Голям шлем\", ставайки шампиони във всичките четири турнира в различни години. Те стават под номер 23 и 24 в историята на тениса, които имат това постижение. Играещите за първи път заедно Раджийв Рам (САЩ) и Барбора Крейчикова (Чех) пък спечелиха турнира на смесени двойки при жените.На финала американско-чешкия дует се наложиха със 7:6 (3), 6:1 над представителите на Австралия Астра Шарма и Джон-Патрик Смит. Крейчикова, която е №1 в ранглистата на двойки, си подели титлите на \"Ролан Гарос\" и \"Уимбълдън\" през 2018-а със сънародничката си Катерина Синиакова. За Рам единственото участие на двойки на финал е през 2016-а, когато си партнираше с американката Коко Вандевеге, но загубиха мача.", "date": "2019.01.27", "title": "Джокович с рекордна седма титла на Australian Open"}
{"url": "https://www.monitor.bg:443/bg/a/view/gyrcija-naj-shtedra-na-pasportite-za-investitori-155680", "text": "Гърция се оказа страната най-щедро раздаваща разрешение за пребиваване и гражданство срещу инвестиции, пише Investment Migration Insider. За първите 11 месеца на миналата година Атина е дала паспорти за временно право за пребиваване срещу инвестиция на 9756 души и отделно на техните семейства. За сравнение в САЩ, където икономиката е много по-голяма, са си позволили да дадат подобни документи за цялата 2018 г. по програмата EB-5 на 9602 души. За първи път Гърция задмина американците по брой на издадените инвестиционни визи още през 2011 г. Според експерти причините за това са няколко. Първо в щатите има годишен лимит от 10 000 визи, а в южната ни съседка няма ограничения. Вторият фактор е, че янките дават подобен документ срещу половин милион долара, а гърците - срещу 250 хил. евро. Не бива да се забравя, че Гърция е в ЕС и шенгенското пространство, даващо право на безпрепятствено пътуване в цялата Общност. За това основни получатели на инвестиционни визи на юг от Кулата са китайците и руснаците. На трето място в общата класация по инвестиционните разрешения за пребиваване, наричани още „златна виза“ е Португалия. Там са издали през миналата година 3909 такива документи срещу инвестиция. За последните 5 години в България едва 50 души са получили гражданство, защото са инвестирали поне 1 млн. лв. в държавни ценни книжа, акции на предприятия или доверителни сметки.", "date": "2019.01.27", "title": "Гърция най-щедра на паспортите за инвеститори"}
{"url": "https://www.monitor.bg:443/bg/a/view/kejt-uinslet-slaga-detektivskata-znachka-155678", "text": "Осем години след като грабна „Еми“ и „Златен глобус“ за последната си роля на Милдред Пиърс в едноименния сериал на HBO, Кейт Уинслет пак си стисна ръцете с телевизионния гигант. Носителката на „Оскар“ ще изгрее на малкия екран отново в главна роля, този път в поредицата \"Mare of Easttown\". За момента се планират лимитирано количество епизоди, но от продукцията не издават много подробности. Знае се, че Унслет ще е “детектив от малко градче в Пенсилвания, който разследва местно убийство в момент, в който личния й живот се разпада около нея”. За телеманиаците описанието на героинята напомня ужасно много на централния образ в друг хит на HBO - “Отворени рани” по романа на Джилиян Флин, където Ейми Адамс е разследващ журналист по следите на сериен убиец в малкия си роден град, а живота й буквално се срива. Освен с централна роля Кейт Уинслет ще се разпише в кредитите на сериала и като изпълнителен продуцент, заедно със сценариста Брад Ингълсби и режисьора Гевин О'Конър. Актрисата, която е известна с филмовите си роли ще си партнира с екип, които също работи основно за голям екран. Може би затова, преди няколко години звездата от „Титаник“ заяви: „Работата в телевизия е толкова по-трудна“.", "date": "2019.01.27", "title": "Кейт Уинслет слага детективската значка"}
{"url": "https://www.monitor.bg:443/bg/a/view/film-za-djako-kato-nasilnik-obra-ovaciite-na-syndans-155675", "text": "Премиерата на филма „Да напуснеш Невърленд“, който разказва за двама мъже - предполагаеми жертви на сексуален тормоз от страна на Майкъл Джексън, обра овациите по време на кинофестивала „Сънданс“. Зрителите аплодираха на крака 4-часовата лентата, чийто режисьор е Дан Рийд. На сцената излязоха и главните герои - Уейд Робсън и Джеймс Сейфчък. Те признаха за претърпените насилия от страна на Краля на попа като възрастни, след неговата кончина през 2009 година. Четиричасовата кинотворба разказва за травмата, преживяна от двете деца. Уейд Робсън е бил насилван от Майкъл Джексън от 7 до 14-годишна възраст. Не по-завидна била участта и на Джеймс Сейфчък. Съдбите на двете деца се кръстосали с тази на Джако на върха на славата му в края на 80-те и началото на 90-те години на миналия век. В лентата са включени и интервюта с майките на жертвите и с техните съпруги на по-късен етап от живота. Чува се и гласът на Майкъл Джексън чрез гласовите съобщения, оставени на Робсън, показани са и многобройни негови факсове до двете му жертви. Не можем да направим нищо и за Майкъл. Нещата бяха такива, каквито са!\", заяви Робсън пред публиката в Парк сити. Сейфчък добави, че с Уейд не са получили пари, за да участват в документалния филм. Единствената им цел била техните истории да бъдат чути. Фондацията, управляваща наследството на Майкъл Джексън, остро осъди филма. Според нейните представители, Джако още приживе е бил подложен на линч от страна на жълтата преса, а сега убийството му продължава и след кончината му. Те обвиниха двете жертви, че са клетвоотстъпници, тъй като навремето под клетва били свидетелствали, че не са били насилвани от Джексън.", "date": "2019.01.27", "title": "Филм за Джако като насилник обра овациите на „Сънданс“ "}
{"url": "https://www.monitor.bg:443/bg/a/view/pajner-tyrsi-novi-zvezdi-155676", "text": "Музикалната компания „Пайнер“ се оглежда за свежи попълнения в редиците си. Кастингът с мотото „Търсим новите звезди“ ще се проведе тази пролет. Кандидатите за слава могат да изпълнят парчета от всякакъв жанр. Единственото условие е те да са на възраст от 16 до 26 години. Състезанието за по-по-най ще се проведе в три етапа: изпращане на записи, изпълнение пред жури и прослушване в студио. Тези, които преминат успешно през всички кръгове, могат да получат шанс за подписване на договор. От подобен кастинг стартира музикалната кариера на поп-фолк звездите Мария, Райна, Борис Дали, Теди Александрова, Соня Немска, Димана и други.", "date": "2019.01.27", "title": "\"Пайнер“ търси нови звезди"}
{"url": "https://www.monitor.bg:443/bg/a/view/6-mlrd-shteti-za-us-ikonomikata-ot-35-dnevnata-administrativna-pauza-155662", "text": "Американската икономика е загубила поне 6 млрд.долара заради най-дългото в историята спиране на работата на държавната администрация, продължило цели 35 дни, сочат данни, публикувани от S&P Global Ratings. Според експертите от рейтинговата агенция проблемът временно е преодолян с компромиса между Капитолия и Белия дом, но случилото се ще се отрази на увереността на бизнеса и настроенията на инвеститорите на финансовите пазари. В петък Доналд Тръмп направи отстъпки пред Конгреса, доминиран от демократите, за временен бюджет от 3 седмици. Спирането на работата на администрацията остави без заплати около 800 хил. държавни служители в САЩ.", "date": "2019.01.27", "title": "$6 млрд. щети за US-икономиката от 35-дневната административна пауза"}
{"url": "https://www.monitor.bg:443/bg/a/view/stan-parkira-avtomobili-sam-155679", "text": "Паркингите за автомобили, дори на най-добрите летища, причиняват единствено разочарование, но малък френски робот за паркиране иска да промени това. След успешни изпитания в Париж и Лион, автономната система за паркиране Stan се отправя към летище Gatwick, Лондон. Една от тези възможности, представлява малък гараж, в който се паркира автомобила и системата сканира потребителя, който после се отправя към самолета. След това роботът взима автомобила го откарва до отдалечен, охраняем паркинг и го връща до подобен малък гараж, когато потребителят пристигне. Френската компания Stanley Robotics, е изградила тази система и успешно е преминала проби на две от най-големите летища във Франция, включително Шарл де Гол в Париж. Робота Stan, прилича на уголемен тостер с голяма плоскост за товари, която влиза под автомобила, захваща гумите му и го повдига, за да го премести. Робота може да завива със всичките си колела, което го прави изключително маневрен в тесни пространства. Системата предоставя удобство и сигурност за пътниците, като единственото ограничение е броя на наличните паркоместа, а освен това използва по-добре пространствата, от настоящите паркинги. На местата, където има малко свободна земя и пространство, системи като Stan могат значително да подобрят положението. Компанията е сключила сделка с лондонското летище Gatwick, да започне изпитания на технологията през август, когато стотици хиляди лондончани отиват на лятна ваканция. Автомобилите ще се съхраняват на паркинга за дълъг престой на Южния терминал (South Terminal), където благодарение на роботите 170-те паркоместа ще бъдат увеличени до 270.  ", "date": "2019.01.27", "title": "Stan паркира автомобили сам"}
{"url": "https://www.monitor.bg:443/bg/a/view/naj-malko-pet-trupa-pri-dve-strelbi-v-luiziana-155660", "text": "Най-малко пет човека са загинали при две престрелки в два квартала на Ливингстън, Луизиана, предаде АП. Според медиите, полицията е идентифицирала заподозрения за стрелбите, които са свързани, но той е избягал.  Стрелецът е 21-годишният Дакота Териът. Според Ей Би Си две от жертвите са баща му и новата му съпруга. Териът и друг път е бил задържан с марихуана от властите.", "date": "2019.01.27", "title": "Най-малко пет трупа при две стрелби в Луизиана "}
{"url": "https://www.monitor.bg:443/bg/a/view/2-6-pyti-shte-se-uvelichat-prez-2037-g-grajdanskite-avioprevozi-v-kitaj-155664", "text": "Към 2037 г. обемът на пътническите авиопревози в Китай ще достигне 1,6 млрд. души или с над 2,6 пъти повече, отколкото за миналата година, сочи прогноза на Международната асоциация за въздушен транспорт (IATA), цитирана от „Синхуа”. В момента най-голямата комунистическа държава има вторият по величина пазар на гражданските авиопревози. От IATA смятат, че най-късно до 2024-2025 Китай ще стане номер едно в тази сфера. Според анализите на международната авиоасоциация световният пазар на пътническите превози по въздух се измества на изток, към Азия, като най-голям принос за това има Китай. През миналата година китайските авиолинии са обслужили 610 млн. пътувания, което е с 11,4% повече отколкото през предходната, сочи статистиката на Управлението за гражданска авиация на КНР.", "date": "2019.01.27", "title": "2,6 пъти ще се увеличат през 2037 г. гражданските авиопревози в Китай"}
{"url": "https://www.monitor.bg:443/bg/a/view/mvr-kupuva-sportni-patrulki-sreshtu-djigitite-po-magistralite-155668", "text": "Има идея МВР да закупи скоростни автомобили за контрол по магистралите у нас. Това съобщи главният секретар на МВР Ивайло Иванов, цитиран от БНР. „Пътната безопасност е сред приоритетите на ръководството на министерството и заради това ще бъдат взети и още мерки“, допълни Иванов. „Въпреки лошите данни искам да кажа, че през 2018 година регистрираните ПТП-та са минус 198, загиналите са минус 73, ранените са минус 207 – не е цифрата, която ние очакваме и искаме да постигнем, но все пак с мерките, които са предприемани досега и които смятаме да предприемем за в бъдеще има 73 човешки живота, които са спасени. Трябва да затвърдим тази тенденция. Много мерки сме набелязали“, каза още главния секретар.  „Въпреки че има увеличение на доверието в МВР, то не е на нивата, на които на мен би ми се искало да бъде. За да има доверие в служителите на МВР, това е един двупосочен процес. Както хората трябва да ни вярват на нас, така и колегите трябва да реагират адекватно, бързо на сигнал за извършено правонарушение. Аз като главен секретар ще се стремя това нещо да се изпълнява от всички служители“, каза той.  „Такива действия са неприемливи за нас. Няма как да бъдат толерирани. Тук пак опираме до доверието, няма как когато има такива служители, да се повишава доверието“, каза Иванов, коментирайки последния случай с полицаи от 4-то РПУ в София, обвинени за участие в престъпна група. Ивайло Иванов заяви също, че по никакъв начин няма да толерира посегателства срещу полицаи, които изпълняват служебните си задължения.  „Няма как да не следвам основните цели и приоритети на Министерството. Знаете, че това са активното противодействие на битовата престъпност, противодействието на престъпленията срещу личността и собствеността на гражданите, опазване на обществения ред. Да не забравяме, че аз наследих поста от министъра на вътрешните работи Младен Маринов и тенденцията през последните две години е за ясно намаляване на регистрираните престъпления“, продължи главния секретар.  По отношение на набелязаните мерки срещу битовата престъпност той коментира: „Това е моят основен приоритет, защото, когато гражданите не се чувстват сигурни, съответно се намалява и доверието в нас. Ежемесечно докладите от областните дирекции пристигат при нас, те се анализират, вижда се къде има пропуски и също така се вижда и къде има добри практики, които се стремим да наложим навсякъде“. Според него наличието на повечето служители не е гаранция за решаване на проблема.  “Наличието на полицейски служители в дадено населено място не е гаранция, че там не могат да бъдат извършени престъпления. И в големите градове има много полиция, но продължават да се извършват престъпления. Знаете, че има сформирани мобилни екипи от областните дирекции, които извършват такива посещения, отделно се правят изненадващи полицейски операции“, поясни Иванов.", "date": "2019.01.27", "title": "МВР купува спортни патрулки срещу джигитите по магистралите"}
{"url": "https://www.monitor.bg:443/bg/a/view/desetki-zaginali-i-raneni-pri-atentat-v-cyrkva-vyv-filipinite-155663", "text": "Най-малко 19 души са загинали, а 48 други са били ранени при атентат във Филипините. Сред жертвите и ранените има и деца.  Кървавият акт на насилие е бил извършен в близост до римокатолическа катедрала на остров Джоло, намиращ се в южната част на страната. Съобщава се за двойна експлозия. Първото взривно устройство е избухнало в самия храм, а второто - в близост до него. Атаката е била извършена след неделната литургия, удобно избран момент, за да се съберат повече хора на мястото и да има повече жертви. Кадри в социалните мрежи показват ужаса в района след взривовете. Вероятно отговорността за атентата носи джихадистката групировка \"Абу Саяф\", която е активна на остров Джоло.", "date": "2019.01.27", "title": "Десетки загинали и ранени при атентат в църква във Филипините"}
{"url": "https://www.monitor.bg:443/bg/a/view/zapoznajte-se-s-marulka-slaninkova-155661", "text": "Случвало ли ви е да подадете ръка за запознанство и отсреща вместо \"Приятно ми е, Ива Георгиева\", да чуете нещо необичайно.  Като Марулка Сланинкова или Ягода Вампирова. Според Единната система за гражданска регистрация и административно обслужване на населението (ЕСГРАОН) в България съществуват следните лични имена, които съчетани с фамилните звучат направо куриозно. Ето някои от тях, подредени по азбучен ред: А Автономка Торимацова Автономка Шестакова Анна Кокошкова Африкан Симеонов Б Босилчо Кърков Братухчо Въчев Братухчев Брилянт Иванов Букетка Градинарова Буря Куртакова В Ваньоздрав Яназов Великан Тодоров Веселазасмяна Тодорова Винету Келешев Г Генчо Бърборков Георги Дришльов Георги Макаронски Гита Пътечкова Графиня Скринска Гуца Контопишева Гъргурин Китов Гьончо Горчев Гьоков Д Делчо Кукуряшков Джанка Таралингова Дойничка Многознаева Е Европ Европов Кирилов Етко Хвърчилков Ефремилия Сопаджиева Жана-Дарк Илиева Златохрист Месаров И Идеал Тухчиев Изгрев Топков Изографил Яков Иконом Иликьов Исперих Бурханларски Испиридон Вражалски К Касиер Бранков Кимирсен Зенгинов Кинче Кривошапкова Кокона Катърова Куцар Фенеров Л Ласкар Възвъзов Левент Кьоров Лимонка Крушовска Лука и Лушка Тъпанарови М Марулка Сланинкова Менто Ментешев Мечтати Андонов Мочо Мочев Мучачо Младенов Н Надежден Тошев Нана Певецова Нягул Тумангелов Обретен Негрилов Олимпия Първанова П Паганини Канчин Партизан Миленков Патко Патков Патьо Пондьов Бътовски Патьо Самоходов Паун Четрафилски Паца Пачаръзка Пацка Куртажова Пеперудка Йоткова Перко Смърдански Петилетка Пенджакова Плутон Вакрилов Портокал Портокалов Прошко Прошков Пульо Пулев Р Рад Манавски Райна Точева-Клопова С Салфетка Габровлиева Самолетка Първанова Семка Пройкова Симфония Младенова Славка Кочеткова Солидар Кесьов Спасител Златков Стадион Колев Станетко Пикянски Стенограф Николов Стихия Балканска Столетник Стойков Стоман Каракашев Стоян-Клод Чуканов Сърнела Докова Т Ташо Мераков Телефонка Негритова Коритарова Тинтява Мустакова Титко Педалов Тодор Тъпчилещов Тонет Въртунински Трендафил Кукуригов Трендафил Юрганчев Трифон Клатикрушев Трошка Пръндачка Трудолюб Монтянов У Унчо Топчийски Утеха Яркова Ф Фото Костов Франчешко Колипатков Х Хамомилия Васовa Харалампи Чукчуков Храбър Геройски Храбър Кобиларов Христо Лимонадов Христос Цоцов Ц Цоликофер Недялков Ч Чайка Бележкова Черешка Червенкова Ш Шумейкър Йорданов Шунка Сапунджиева Щ Щильон Щърбов Щраус Занов Я Ягода Вампирска", "date": "2019.01.27", "title": "Запознайте се с... Марулка Сланинкова"}
{"url": "https://www.monitor.bg:443/bg/a/view/bedstvenoto-polojenie-v-smoljansko-ostava-v-sila-155667", "text": "Проходите \"Пампорово\" и \"Превала\" все още са затворени за движение заради снегопочистване, но през \"Пампорово\" е въведена организация на контролирано пропускане на автомобили, информира областният управител на Смолян Недялко Славов. Остава в сила въведеното вчера бедствено положение за Смолянска област, причинено от пораженията от обилния сняг. Населените места в общините Доспат и Борино и днес са с прекъснато електричество.  Пътят Стойките - Пампорово също е затворен. Преминаването през прохода \"Рожен\" е задължително с вериги, а товарните автомобили над 12 тона трябва да бъдат без ремаркета и полуремаркета,уточняват от Областното пътно управление.", "date": "2019.01.27", "title": "Бедственото положение в Смолянско остава в сила"}
{"url": "https://www.monitor.bg:443/bg/a/view/mladeji-spasiha-starica-ot-izmryzvane-155665", "text": "Трима младежи спасиха възрастна жена от измръзване. Тя се заблудила и се изгубила посред нощ в покрайнините на панагюрското село Оборище. За доблестната постъпка на момчетата пред Нова телевизия разказа кметът на село Оборище Милко Ангелов, който е убеден, че без тях бабата е щяла да загине. Делчо и Цветан заедно с още един техен  приятел решили посред нощ да се разходят с автомобила из селото. В края на Оборище забелязали самотно вървяща възрастна жена, наметната с одеяло вместо връхна дреха. Усъмнили се, че нещо не е наред и я последвали. \"Стори ни се подозрителна. Стара жена в 23.30 часа вечерта с одеяло, наметнала отгоре на гърба си и обикаля сама. Почнахме да караме по нея.  Спрях да си налея вода, жената идваше отпред и докато наливах вода тя клекна до колата. Явно много беше измръзнала и даже като я качихме в колата тя едва говореше\", споделя Делчо Михов. Навън бил адски студ, а в този район скитат и диви хищници, особено в полето, към където се насочила жената, разказват младежите. \"Минус 7,минус 8 там някъде. Жената беше толкова измръзнала, че не знаеше как се казва дори. Не можеше да се ориентира, нищо. Говореше несвързани работи. Попитахме къде трябва да иде, тя не можа да обясни, не можа да реагира\", разказва Цветан Ралчев. 83-годишната жена дори не казала името си. Младежите я качили в колата на топло и се обади на кмета. \"Момчетата я докараха в къщи. Видях коя е жената. Познавам я. Свързах се с Районното управление на полицията в град Панагюрище, понеже близките й живеят в град Панагюрище, хората веднага реагираха изпратиха патрул. Ние през това време я закарахме до вкъщи. Печката й почти беше изгаснала. Напалихме я. Настанихме я и след половин час близките й пристигнаха\", обясни Милко Ангелов - кмет на село Оборище.Едва след като се стоплила вкъщи, жената възвърнала спомените си. Обяснила, че тръгнала на гости у свой роднина, който живее в другия край на селото. Близките на възрастната жена сега се грижат за нея. Прибрали са я при тях в Панагюрище. Обясниха, че страдала от деменция. В Оборище сега всички говорят за доблестната постъпка на младежите. Делчо е първи курс студент в Техническия университет, а Цветан работи в частна фирма, за да помага на родителите си.", "date": "2019.01.27", "title": "Младежи спасиха старица от измръзване"}
