{"url": "https://www.monitor.bg/bg/a/view/globite-ot-kat-dvojni-v-pochivnite-dni-151243", "text": "Всяко нарушение по празниците, без значение колко е голямо или малко, ще струва по 10 контролни точки на шофьорите, както и двойна глоба. Това обмислят от МВР, които преди седмица са направили заседания по проблема с безопасността по пътищата. Промените се очаква да влязат до седмица, за да могат да обхванат почивните дни по Коледа. След това те ще важат за всеки уикенд и за всеки празничен ден. Така например ако в почивен ден караме технически неизправно превозно средство, ще губим двойно повече точки. Вместо 5, както е по закон, те ще са 10. Ако не носим колан, отново ще следва същото наказание. Говоренето по телефона също ще ни струва десет контролни точки вместо сегашните 4. Ще ни се наложи и да платим двойно по-голям акт. Идеята на промените е да се намалят катастрофите, които стигат своя пик в почивните дни, а загиналите са много повече от тези в делниците. „Шофьорите трябва да бъдат дисциплинирани. Не искаме да събираме повече пари от глоби, а да научим шофьорите, че не са сами на пътя и че отговарят за безопасността и на останалите участници в движението”, обясниха от Пътна полиция пред „Монитор”. От там смятат, че новите правила ще имат положителен ефект най вече за недисциплинираните водачи. От МВР планират още да прибират книжката на всеки, който прави рискови изпреварвания, а за да си я получи отново, да трябва да се явява на нов шофьорски изпит. Санкцията ще се прилага основно на водачи, които изпреварват на двупосочни пътища и най вече на такива, които го правят на завоите. Според статистиката там стават и най-тежките катастрофи, които в повечето случаи са челни и почти всеки път има загинали при тях.", "date": "2018.12.02", "title": "Глобите от КАТ двойни  в почивните дни (ТЕМАТА)"}
{"url": "https://www.monitor.bg/bg/a/view/pyrvi-jertvi-na-studa-v-plovdiv-skitnik-i-psihichno-bolna-zamryznaha-v-synja-si-151187", "text": "Двама души загинаха от студа в Пловдив. Единият е клошар и трупът му е бил намерен сутринта в неделя. Втората жертва е жена, която била намерена в гората над Брестник на 1 декември. И двамата със сигурност са починали от измръзване, обясниха лекари пред Агенция \"Монитор\". Сигналът от 2 декември на 112 и в полицията в Пловдив е от 8,15 часа за намерен труп в изоставената и необитаема от години бивша Гарнизонна фурна в Пловдив. Трупът е на мъж на 58 години, който по информация от полицията в града, е водел от дълго време скитнически начин на живот. Първоначалният оглед на тялото не е открил следи от насилие. Затова дежурният лекар от Центъра за спешна медицинска помощ е предположил, че смъртта е настъпила в резултат от измръзване. Ден по-рано, в събота, в гората над село Брестник край Пловдив, бил открит труп на жена. Разпознаването й се бавело, но се предполага, че тя е била пациентка на Центъра по психично здраве в града. Оттам два дни по-рано установили, че имат избягала пациентка и я обявили за издирване. Намереният труп на измръзнала жена приличал на описанието на избягалата психично-болна. Жената била много слаба и често била засичана в центъра на Пловдив, облечена в парцаливи и странни дрехи, да проси цигари от минувачите. Тя имала сестра, която също била психично-болна и не можела нито да даде данни на разследващите, нито да разпознае дали намереното тяло е това на близката й роднина. „Със застудяването на времето ще зачестят случаите на измръзнали бездомни хора”, прогнозират лекари. Според общинските власти и социалните служби проблемът е, че повечето от клошарите не желаят да бъдат настанявани в приют. Според властите бездомниците в Пловдив са между 100 и 130 души. В града работят в студените месеци Център за временно настаняване и Приют за бездомни хора, капацитетът на които е 45 легла с възможност за увеличаване с още 15. Има възможност за разкриване на още места в Първа и Втора градска болници, както и в Дома за стари хора.", "date": "2018.12.02", "title": "Първи жертви на студа в Пловдив: скитник и психично-болна замръзнаха в съня си"}
{"url": "https://www.monitor.bg/bg/a/view/jylt-kod-za-stud-v-6-oblasti-na-stranata-utre-151245", "text": "Жълт код за ниски температури в 6 области на страната е обявен за днес. Това сочи справка на сайта на Националния институт по метеорология и хидрология (НИМХ) към Българската академия на науките (БАН). Жълтият код ще е в сила за областите: Видин, Монтана, Враца, Плевен, Велико Търново и Русе. Жълтият код означава потенциална опасност. Метеоролозите съветват гражданите да бъдат внимателни, тъй като се очакват много ниски температури. Възможни са здравни проблеми за чувствителни и болни хора, възрастни, деца и бездомници. Над по-голямата част от страната утре ще бъде предимно слънчево, след обяд над Западна България с разкъсана висока облачност. В западната половина от Дунавската равнина ще се задържи облачно и мъгливо и там дневните температури ще останат отрицателни: минус 4° - минус 2°, а в останалата част от страната - между 4° и 9°. Над Черноморието ще бъде предимно слънчево, като в сутрешните часове на места ще има намалена видимост. Максималните температури на въздуха ще са от 6° до 9°. Над планините също ще бъде предимно слънчево. Ще духа до умерен югозападен вятър. Максимална температура на височина 1200 метра около 5°, на 2000 метра – около 0°. все още без валеж. Едва привечер в северозападните райони ще превали слаб дъжд. В планините и планинските райони ще се задържи по-топло, отколкото на места в Дунавската равнина и в котловините, където ниската облачност и мъглата ще останат почти през целия ден; през нощта срещу сряда там са възможни поледици. Минималните температури ще са предимно между минус 7° и минус 2°, в крайните югозападни райони и по Черноморието – малко над нулата. Вятърът временно ще е от северозапад, слаб, в Дунавската равнина до умерен. В сряда на места, главно в Западна и Централна България ще превали слаб дъжд, в планините – слаб сняг. Дневните температури вече навсякъде ще са положителни, в повечето места между 5° и 10°, малко по-ниски в четвъртък. ", "date": "2018.12.02", "title": "Жълт код за студ в 6 области на страната "}
{"url": "https://www.monitor.bg/bg/a/view/10-ot-slavija-shokiraha-cska-151241", "text": "„Славия“ шокира ЦСКА с 1:0 в мач от 17-ия кръг на Първа лига. Янис Карабельов се разписа в 51-ата минута и развали сметките на „червените“, които разчитаха на пълен актив от точки преди дербито с „Лудогорец“ в четвъртък. Наставникът на червените Нестор Ел Маестро остави на пейката възстановения от травма Кирил Десподов и Тиаго, докато колегата му Златомир Загорчич предпочете на вратата да започне със Стергиакис, а Георги Петков да остане резерва. Именно гъркът се превърна в герой с невероятни спасявания. и до четвъртата минута те имаха две добри възможности за попадение. В 8-ата минута ЦСКА като по чудо не откри резултата, след като Манолев центрира от фаул към Мауридес, последва удар с глава, а топката се отби в напречната греда. В 20-ата минута Джеси напусна терена и започна разправия с резервата на „белите“ Георги Петков, за което двамата получиха жълти картони. В 29-ата минута Мауридес нацели за втори път греда след удар с глава. Малко преди края на първата част „Славия“ за малко не поведе, след като Бодуров и Чорбаджийски изритаха топката един в друг и кълбото за малко да се озове във вратата. Шест минути след началото на второто полувреме „белите“ от границата на наказателното поле. Само две минути по-късно Велковски влезе безрасъдно на Малинов, а Волен Чинков не отсъди очевидна дузпа. В 59-ата минута Сашо Александров си изкара наивен втори жълт картон за грубо нарешуние срещу Кирил Десподов и логично бе изгонен. До края Нестор Ел Маестро хвърли всичко в атака и „червените“ имаха куп положения пред себе си, но не успяха да достигнат дори до равенство.", "date": "2018.12.02", "title": "10 от „Славия“ шокираха ЦСКА"}
{"url": "https://www.monitor.bg/bg/a/view/arestuvan-ukrainski-morjak-jivee-s-besarabska-bylgarka-151244", "text": "Трите кораба с вече задържаните 24-ма украински матроси на борда са тръгнали от пристанището в Одеса. Все още няма официална информация нито как са те, нито дали и кога ще успеят да се срещнат с консул. Знае се обаче, че трима от тях са били ранени в крайниците и вече са били оперирани. Единият от задържаните матроси живее с бесарабската българка Татяна Шевченко, съобщи бТВ. В четвъртък пък стана ясно, че сред моряците е и украинецът от български произход Владимир Варимез от село Бановка.  Татяна Шевченко още не може да повярва, че мъжът ѝ го няма от десет дни. „Аз съм българка. Живеем с моя мъж заедно от 5 години”, разказа жената пред бТВ. Любимият ѝ – Виктор Безпалченко е старши матрос. Татяна се страхува да не е един от тримата ранени моряци. „На 24-ти научих, че са около Керченския проток и не ги пускат. После разбрахме, че са ги обстреляли. Чувствах се ужасно, че са задържани и са в плен. Третират ги като военопленници”, каза още жената. Друг близък на задържаните моряци, а именно – Виктор Сорока, е баща на един от задържаните. За сина си той знае единствено, че е ранен и опериран, че няма опасност за живота му, но нищо повече. От украинския флот обясниха, че официална информация по казуса няма. „Цялата държава, ние, армията, президентът и кабинетът работят за освобождаването на моряците”, заяви Андрей Урсал, който е зам.-командир на Военноморските сили на Украйна. А докато конкретна информация липсва, Татяна чака Виктор и си е обещала, че ако скоро освободят мъжа ѝ, ще го заведе при чичо си в Русе. Вече всичките 24 моряци се намират в Москва. 21 – във военния затвор „Лефортово”, трима – във военен лазарет. Те ще останат задържани до 26 януари. След това ще стане ясно дали ще има процес срещу тях или не. Ако процес има, за подобни деяния руският закон предвижда от 2 до 6 години лишаване от свобода.  ", "date": "2018.12.02", "title": "Нова БГ връзка: Един от украинските моряци живее с бесарабска българка (ОБНОВЕНА)"}
{"url": "https://www.monitor.bg/bg/a/view/ivancheva-sama-poiskala-v-aresta-v-sofija-151242", "text": "Подсъдимите за поискания половин милион евро подкуп и получени от него 70 000 евро бивша кметица на район \"Младост\" Десислава Иванчева и нейната заместничка Биляна Петрова сами са настоявали пред Специализирания наказателен съд да бъдат оставени в ареста на следствието на ул. \"М.Векилски\" в столицата, за който в последните дни се разбра, че не харесват, пише „Правен свят“. Това ставало ясно от Протокола на първото заседание по същество пред Специализирания наказатален съд, проведено на 13 септември, публикуван от специализираното юридическо издание. Съдебното заседание започва в 13.30 часа, като по-голямата част от него е посветенa именно на исканията на тримата подсъдими – Иванчева, Петрова и Петко Дюлгеров (също бивш кмет на \"Младост\") - да получат по-леки мерки за неотклонениe и да имат равни възможности за достъп до адвокатска защита. За да настоява да бъде пусната от ареста, първо думата взима Десислава Иванчева, която изразява възмущението си, че в килията й в Сливенския затвор, където била към тогавашния момент, нямало огледало, което се явявало форма на унижение. \"Ще започна малко нестандартно, но сега ми дойде просто така… Едва вчера успяхме, в рамките на 5 месеца борба, да докажем, че имаме право на огледало, особено преди дело. Ние за пет месеца сме се видели само три пъти. Това нечовешко излизане пред камери и хора е вид унижение, което не ни дава правото да се защитим… Не коментирам и че спим в стая, която е в мухъл и плесен. Тоалетната е за 4 човека - клечаща… Ние сме наблюдавани от мъже 24 часа, което тук също са ни нарушени правата. Отделно нямаме топла вода\", посочва Иванчева пред съдия Иво Хинов от Специализирания наказателен съд (СНС). \"Действително арестът не е подходящ\", казва още Десислава Иванчева, визирайки килията в Сливенския затвор, в който към онзи момент двете с Биляна Петрова са приведени. Съобразно чл. 244, ал. 1 ЗИНЗС, когато делото премине от досъдебна в съдебна фаза, обвиняемите се изпращат от следствения арест в затвора. Това става със съставяне на обвинителния акт - чл.245 ал.1 ЗИНЗС. В изпълнение на тази законова норма при внасяне на обвинителния акт  в съда, подсъдимите Иванчева и Петрова са преместени от следствения арест в София в Затвора в Сливен, а Дюлгеров от ареста в Централния затвор. Преместването на двете жени от столицата в Сливен се е наложило, тъй като там е единственият затвор за жени у нас. След Иванчева, думата взима и Биляна Петрова, която застъпва тезата, че докато са в затвора в Сливен, двете нямат възможност за адекватна защита и дори били дискриминирани по полов принцип спрямо третия подсъдим – Петко Дюлгеров, който се намирал в Софийския затвор и не му се налагало да пътува дълги разстояния, а и просто, защото бил мъж. \"Този проблем, че съм в Сливенския затвор пречи на моята лична защита. Това прави ограничен достъпa до адвокати и защитници. За едночасова среща те трябва да пътуват 600 км.  По време на самата среща не може да се проведе ефективно, тъй като не могат да носят всички материали по делото, няма условия да се разположат, няма елементарни за 21 век възможности за интернет, компютър или принтер… Правилата на затвора не позволяват ефективното организиране  на личната ни защита\", казва още Петрова. Подсъдимата изтъква също така, че в затвора в Сливен нямала възможност да чете материалите по делото. Отделно нямалa право да получава и пратки по-тежки от 2 килограма, което затруднявало изпращането на писма с документи. При транспортирането по дестинацията София-Сливен и обратно имала право на не повече от 10 кг багаж, което отново не й позволявало да носи целия обем на делото. \"Дори идването ми в София, аз отново съм поставена в условията на арест \"Векилски\", докато третият обвиняем – мъж е поставен при по-лек режим (в това твърдение има леко противоречие, тъй като Дюлгеров се намира в затвора – бел.ред.). Така че при всички положения съществува дискриминация по пол и то значителна\", казва Петрова на съда, излагайки аргументите си, за да иска по-лека мярка за неотклонение. На заседанието на 13 септември СНС не уважава искането на Иванчева, Петрова и Дюлгеров за освобождаването им от ареста, тъй като има опасения, че могат да повлияят върху показанията на свидетели от Район \"Младост\", които към онзи момент все още не са били разпитани. В същото време, именно по искане на адвокатите на двете жени, а и с оглед заявеното от тях, съдия Иво Хинов, с мотива да не се накърнява правото им на защита, приема, че Иванчева и Петрова може да бъдат оставени в следствения арест в София, вместо да пътуват до затвора в Сливен. \"Доколкото подсъдимите посочиха, че желаят да имат пълна възможност за досег със своите адвокати, което не може да бъде осъществено, ако се намират в Затвора в Сливен, настоящия съдебен състав приема, че те следва да бъдат настанени в следствения арест в София, като по този начин ще им бъде гарантиран този досег. Така поне отчасти настоящият съдебен състав може да отстрани неизбежните вредни последици върху тяхното право на защита, правото да се подготвят за следващото съдебно заседание, които са присъщи на действащата спрямо тях мярка за неотклонение\", мотивира оставянето на Иванчева и Петрова в ареста на ул. \"М. Векилски\" съдията. Само два месеца по-късно двете подсъдими обаче заявиха претенции и към условията в следствения арест, поискаха да бъдат посетени от представители на Омбудсмана и на Българския хелзински комитет, а дори настояха и медиите да им гостуват.", "date": "2018.12.02", "title": "Иванчева сама поискала в ареста в София"}
{"url": "https://www.monitor.bg:443/bg/a/view/ubiecyt-na-malkata-damla-vliza-v-syda-151182", "text": "Осъденият на 23 години затвор Мехмед Хасан, който на 17 декември м.г. уби първата си братовчедка 7-годишната Дамла в Момчилград, влиза отново в съда. Окръжната прокуратура в Кърджали е внесла в апелативния съд в Пловдив протест срещу присъдата, постановена от окръжния съд в Кърджали, съобщиха от Съдебната палата в Пловдив. На първа инстанция представителите на държавното обвинение са искали от съда да наложи доживотна присъда на Хасан. Делото срещу него в Кърджали бе гледано по реда на съкратеното съдебно следствие тъй като подсъдимият признал всички факти и обстоятелства в обвинителния акт. Заради това присъдата му била редуцирана с една трета на първа инстанция. За това, че е влязъл през нощта в чуждото жилище, което отворил със специално техническо средство ключ, е осъден на 1 година и 4 месеца лишаване от свобода. Повечето години зад решетките – 22 от присъдата на Хасан, е че умишлено е умъртвил седемгодишната Дамла, намиращо се в безпомощно състояние, като извършеното е по особено мъчителен начин за пострадалата и с цел да бъде прикрито друго престъпление. На основание чл.24 от НК магистратите са увеличили наказанието на Мехмед Хасан на 23 години лишаване от свобода, което да се изтърпи при „строг“ режим. Той е осъден да изплати по 150 000 лева обезщетение на родителите на пострадалата Седат и Гюнер Муса и 100 000 лева на нейната баба за претърпени неимуществени вреди. В нощта на убийството на момиченцето майка й Седат била нощна смяна в завод до Кърджали. Няколко дни по-рано Мехмед открил ключовете на леля си в колата си и решил да влезе у тях, за да краде. Половин час след полунощ на 17 декември той отключил апартамента, но Дамла се събудила. За да прикрие, че е влязъл да краде, Мехмед удушил детето, след това увил главата и раменете й с тиксо и избягал. Процесът в Апелативния съд в Пловдив е насрочен за 6 декември, четвъртък.  ", "date": "2018.12.02", "title": "Убиецът на малката Дамла влиза в съда"}
{"url": "https://www.monitor.bg:443/bg/a/view/mobilen-ekip-sybira-bezdomni-v-sofija-151227", "text": "Мобилен екип обикаля из улиците на София и помага на бездомните хора да бъдат откарани в кризисните центрове на общината. По този начин от „Московска“ 33 се опитват да намалят нощуващите бездомници из града в студа. В екипа е включена и Общинска полиция, уточниха от кметството пред „Монитор“. И двата кризисни центъра за настаняване на бездомни хора в „Захарна фабрика“ вече работят на пълни обороти. От четвъртък до неделя над 200 човека са потърсили подслон. Преди два месеца от ръководството на центровете поискаха средства за консумативи и препарати за хигиенни цели, които им бяха осигурени от Столичната община. Кризисните центрове осигуряват храна и подслон на бездомни от началото на декември до края на март всяка година. Сигнали за скитници може да се подават на телефон 112.", "date": "2018.12.02", "title": "Мобилен екип събира бездомни в София"}
{"url": "https://www.monitor.bg:443/bg/a/view/gabriela-topalova-sys-zajavka-za-mjasto-v-chelnata-desetka-na-mis-vselena-151228", "text": "Мис Вселена България Габриела Топалова замина за Тайланд, където ще премери красота и чар с 94 хубавици от цял свят за короната на втория по големина международен конкурс за красота. Близки и приятели изпратиха родната претендентка за титлата на летището в София през уикенда. Самата Топалова се подготвя за „Мис Вселена“ в продължение на вече няколко месеца. В Тайланд пловдивският модел ще дефилира в официална рокля, народна носия, а в кръга на талантите ще покаже и певчески потенциал. След като бе избрана да брани честта на България на конкурса, Габриела даде заявка, че ще класира страната ни в първата десетка на бляскавата церемония на 16 декември. Моделът има опит в дефилирането на конкурсите за красота. Година преди да вземе лентата за Мис Вселена на родна територия студентката по българска филология стана първа подгласничка на Тамара Георгиева на „Мис България“. С исторически успех пък се разписва друга наша красавица – Калина Митева, която в момента е в Китай за „Мис Свят“. обявиха от „Бок Стар Моделс“, които държат лиценза и за двата форума у нас. Калина се класира сред 20-те победителки в първия кръг от състезанието Head To Head Challenge, като обра овациите на жури и публика с речта си за произхода на кирилицата. Митева се класира на първо място от своята група, в която участие взеха още представителките на Лаос, Колумбия, Замбия, Португалия и Белгия. Във втория кръг тя направи кратка презентация на благотворителната си кауза – увеличаването на броя приемни семейства в България. „В момента в дома ни живее 5-годишно момиче, което с радост наричам своя сестра. Тя прекрачи за първи път прага ни, когато беше едва на 10 месеца“, обясни чаровната брюнетка. Въпреки трогателната реч тя отстъпи победата в последната част от Head To Head Challenge на представителката на Тайланд. Финалът на „Мис Свят“ ще се проведе през следващия уикенд – на 8 декември.", "date": "2018.12.02", "title": "Габриела Топалова със заявка за място в челната десетка на Мис Вселена"}
{"url": "https://www.monitor.bg:443/bg/a/view/diana-dimitrova-bila-jertva-na-fizicheski-i-psihicheski-tormoz-151225", "text": "Актрисата Диана Димитрова, която редовият зрител обикна в престилката на д-р Огнянова в „Откраднат живот“, призна, че в миналото е била жертва на психически и физически тормоз. Насилието било упражнявано от неин приятел преди години, а след първия побой тя веднага се разграничила от него. Към момента звездата има мъж до себе си. Въпреки това признава, че не вярва във влюбването. „Истината е безусловната обич“, категорична е тя. Макар че героинята й – уроложката д-р Огнянова, бе представена за първи път пред зрителите в четвъртия сезон на сериала, самата актриса се разписва с епизодична роля още в първите епизоди на продукцията. Появата й пред камерата обаче е съпроводена от лична трагедия – смъртта на баба й, която я отглежда от 12-годишна възраст. „Баба ме научи да вярвам повече в себе си. Критикуваше ме за много неща. Почина през 2016 г., ден преди първите ми снимки в първия сезон на „Откраднат живот”, където изиграх малката роля на сестра Мая”, обясни Димитрова пред Нова тв. Само преди дни актрисата подреди и четвъртата си самостоятелна изложба - „Прераждане и 28 сапунени мехура“. Столичната галерия „Artcenter 12“ се оказа тясна да побере всички почитатели по време на откриването в четвъртък вечер. Актрисата призна пред „Монитор“, че е създала творбите за 3 месеца, а последната е плод на будуването й в нощта преди откриването.", "date": "2018.12.02", "title": "Диана Димитрова била жертва на тормоз"}
{"url": "https://www.monitor.bg:443/bg/a/view/baklavata-i-vurstchetata-naj-tyrseni-na-bazara-na-diplomatite-151235", "text": "Баклавата и немските вурстчета бяха първите изчерпани вкусотии на благотворителния базар в столицата, организиран за 24-ти път от Международния женски клуб. Средствата събрани по време на събитието ще бъдат дарени за редица образователни, здравни и социални каузи в България. На официалното откриване присъстваха дипломати от цял свят, като базарът бе подкрепен от съпругите на посланиците у нас, както и от дамите, ръководители на дипломатически представителства в страната. Сред двадесетте жени бяха и представителите на Индонезия, Азербайджан и Унгария. Те разгледаха изложените продукти по време на събитието. В залата на Интерекспо център бяха разположени щандове на 60 държави. Те представиха своята С най-големите щандове се отличиха Китай, Турция, Италия и САЩ. За първа година в базара пък участваха Ватикана, Монако и Гватемала. Като домакин, българският щанд предложи на посетителите разнообразие от традиционни продукти. Изложени бяха мед, бутилки вино, питки, баници, пататник и сушени билки, сред които цветове от роза. Съседките ни също заложиха на характерни вкусове. Студено пресован зехтин и парливо узо бяха сред акцентите на гръцкия щанд. Опашки се виеха пред турската сергия, където на място приготвяха гьозлеми. Предварително изнесените тави с баклава пък, свършиха за отрицателно време. Интересът на посетителите бе привлечен и от типичните немски вурстчета, които бяха изкупени още в началото на деня. Работилничката на Германия предложи също бира, греяно вино и сладкиши. Американците продаваха автентични хот-дози, а ирландците – уиски. На сувенири пък заложиха представителите на Мароко, Франция и Мексико. Залата бе огласяна от песните на Рут Колева, Поли Генова, Веси Бонева и други. В музикалната програма се включиха също Софийския духов оркестър и детски танцови състави.", "date": "2018.12.02", "title": "Баклавата и вурстчетата най-търсени на базара на дипломатите (ГАЛЕРИЯ)"}
{"url": "https://www.monitor.bg:443/bg/a/view/vyzduhyt-v-ruse-sofija-i-tyrnovo-naj-mrysen-151231", "text": "През последните две денонощия у нас най-замърсен е бил въздухът в Русе, в някои квартали на София, Велико Търново и Благоевград. Това показват данните, отчитани от Еuropean Air Quatily Index. Като \"много лошо\" се отчита състоянието на въздуха в софийския квартал \"Хиподрума\" и в Русе. В Благоевград, Велико Търново, Видин и Горна Оряховица и още в няколко софийски квартала то се окачествява като \"лошо\". Като населени места с чист въздух са отбелязани Враца, Варна, бургаският квартал \"Меден рудник\". По данни на Изпълнителната агенция по околна среда замърсяване над нормите е отчетено в общо 13 града. Най-голямо превишение на нормите се вижда в кв. Павлово в София. Благоевград, Горна Оряховица и Смолян са също сред градовете с най-мръсен въздух в периода. В изредените места с мръсен въздух отделно са посочени няколко софийски квартала - \"Дружба\", \"Надежда\", \"Хиподрума\", \"Младост\", където съдържанието на прахови частици е било над нормата от 50 мг на куб.м. Това са \"Дружба\", \"Надежда\", \"Хиподрума\", Павлово, \"Младост\". Днес в София замърсяването с фини прахови частици беше под нормата в районите на измервателните станции в \"Дружба\", Павлово, \"Хиподрума\", \"Надежда\". За утре оптимистичната прогноза е само за Павлово.", "date": "2018.12.02", "title": "Въздухът в Русе, София и Търново най-мръсен"}
{"url": "https://www.monitor.bg:443/bg/a/view/izbraha-naj-dobroto-prilojenie-ot-uchenik-151226", "text": "Платформа за колаборация и контрол на версиите в 3D дизайна донесе първото място на Виктор Велев от МГ „Д-р Петър Берон“ Варна в Националния есенен турнир по информационни технологии „Джон Атанасов“.След награждаването бъдещият абитуриент заяви, че е направил проучване и смята да кандидатства за финансиране на своя стартъп компания. Турнирът се проведе в Центъра за подготовка на ученици за олимпиади в София, като участие взеха ученици от 9-и до 12-и клас от цялата страна, които се състезаваха за най-добро интернет приложение. На второ и трето място се класираха приложения за намиране на партньори по проекти и за споделяне на физическа активност чрез Photogram. Четвърти остана проект за надграждане на електронните дневници чрез създаване на електронни картони на учениците. Софтуерът предвижда възможност дори за по-лесно издаване на дипломите от училищата. Ученици от 5-и до 8-и клас пък се състезаваха за най-добра мултимедийна презентация. Те показаха проекти за представяне на видовете енергия, които излъчват Слънцето, огънят и лампите, както и за възможностите за забавление чрез математика. Победители станаха осмокласничките от ППМГ „Нанчо Попович“ в Шумен Дани Стоянова и Елена Гинкова. Призът за най-добра приложна програма взе десетокласникът Иван Златанов от НТБГ с валутната софтуерна програма „DiVault”. Бяха представени още четирикраки роботи, за които учениците са се стремили да използват минимални средства, и др. Целта на турнира е да се стимулира усвояването и използването на дигиталните технологии в учебния процес и училищния живот, както и да осигури възможност учениците да представят собствено виждане по проблемите, свързани с тях.", "date": "2018.12.02", "title": "Избраха най-доброто приложение от ученик"}
{"url": "https://www.monitor.bg:443/bg/a/view/protestirashti-v-kresna-periodichno-zatvarjat-pytja-za-gyrcija-151240", "text": "Протестиращи в Кресна периодично блокират главен път Е-79. Полицейските служители пускат протестиращите през 10 минути да блокират пътното платно, след което го освобождават. Протестът продължава вече около 40 минути. На място е и кметът на Кресна Николай Георгиев, който твърди, че е тук в ролята си на гражданин и не участва в протеста, съобщи „Фокус“.", "date": "2018.12.02", "title": "Протестиращи в Кресна периодично затварят пътя за Гърция "}
{"url": "https://www.monitor.bg:443/bg/a/view/pacienti-napadnaha-speshnija-ekip-v-kozloduj-151238", "text": "Дежурният екип в центъра за спешна помощ в Козлодуй е бил нападнат от пациенти в нощта срещу неделя. Според шефката на бързата помощ в града на първа атомна Рени Красимирова, екшънът се разиграл към 1 часа. Тогава около 20-годишен младеж с изгаряне на ръката пристигнал със свой приятел. По това време в противошокова зала е имало пациент с инфаркт. Тъй като и двамата лекари на смяна били ангажирани с човека, който буквално умирал, младежите били помолени да проявят търпение. Обяснено им било, че изгарянето не застрашава живота и няма да има никакъв проблем, ако превръзката се забави малко. Но младежите нямали никакво намерение да чакат. Те вдигнали лют скандал и нападнали екипа. На помощ на докторите се притекъл шофьорът на линейката, който всъщност отнесъл пердаха. А след побоя агресивният пациент и приятеля му се отказали от превръзката и избягали. Шефката на центъра твърди, че подобни инциденти не са изключение. Затова тя и колегите й от години настояват да се поставят камери за видеонаблюдение, но това не се случва. След поредното нападение на спешни медици, от центъра са уведомили полицията и са подали жалба.", "date": "2018.12.02", "title": "Пациенти нападнаха спешния екип в Козлодуй"}
{"url": "https://www.monitor.bg:443/bg/a/view/zavodyt-v-parachin-zavejda-delo-sreshtu-cvetan-vasilev-151237", "text": "Сръбската фабрика за стъкло в Парачин ще заведе дело срещу Цветан Василев за пропуснати ползи. Това е съобщил председателят на Надзорния съвет Мирослав Пушица пред сръбския вестник „Данас“. До този развой на събитията се стига, след като преди броени дни Търговският съд в Крагуевац прекрати окончателното делото за несъстоятелност на фабриката, щедро финансирана с кредити от фалираната КТБ. Процесът по обявяване в несъстоятелност на фабриката беше стартиран по искане на фирма „Вексилум Балкан“, зад която според медиите в западната ни съседка стои именно Василев. Поводът беше фалшив дълг от 47 млн. евро, а дружеството е било създадено специално, за да може БГ Мадоф, както стана известен банкерът-беглец, източил милиарди от КТБ, да сложи ръка на активите на фабриката. След като стартира разследване на прокуратурата за фалшификация на документи за фиктивен дълг, съдът прекрати производството по несъстоятелност. От статията в „Данас“ става ясно, че това е станало, след като и самият „Вексилум“ е изтеглил иска си по несъстоятелност. Пред сръбското издание Пушица посочва, че не е наясно защо компанията е направила това, но изразява опасения, че се готви нов „пъклен план“. „В следващите седем дни ще повикам всички работници, които бяха съкратени по време на делото за фалит. Ще разгледаме документите им и ще видим има ли начин да ги върнем на работа. Искам да погледна в очите тези хора, тъй като не бяха уволнени от мен, а от онези, които искаха фалит и се опитаха да го прокарат“, е заявил още Пушица. Той е съобщил също, че все още не е приключило делото, което трябва да установи кой точно е откупил дълга в размер на 47 млн. евро от „Глас индъстри“.„Никой не оспорва, че парите са платени във вид на заем от „Глас индъстри“, един от собствениците на фабриката. Но съдът ще реши дали е откупен от „Вексилум“, който въз основа на това поиска фалит, или от ЦПР Импекс, който по този начин увеличи участието си 56%“, е казал съдията по делото за несъстоятелност Саша Йованович, цитиран също от „Данас“.", "date": "2018.12.02", "title": "Заводът в Парачин завежда дело срещу Цветан Василев"}
{"url": "https://www.monitor.bg:443/bg/a/view/monika-valerieva-vodi-fenka-v-dubaj-151224", "text": "Плеймейтката Моника Валериева ще подари 5-дневна екскурзия до Дубай на своя фенка. Жестът е част от рекламна кампания на козметичната й линия, в рамките на която всяка дама, поръчала си артикул от бранда „Мис Моника“ може да се включи в томбола за голямата награда. Победителката ще бъде изтеглена на 5-и януари. Дестинацията, избрана от Валериева, съвсем не е случайна. Миналата година плеймейтката, която в последните месеци се прочу и като любовница на Филип Плейн, се похвали, че линията й вече се подвизава и в дубайски мол. „Хотелът е в непосредствена близост до Бурдж Халифа, най-големият мол в света и пеещите фонтани“, обяви Моника в социалните мрежи. Датата на заминаване е 14 януари, като бизнес дамата ще покрие пътуването и престоя на изтеглената от нея късметлийка.", "date": "2018.12.02", "title": "Моника Валериева води фенка в Дубай"}
{"url": "https://www.monitor.bg:443/bg/a/view/biatlonistite-zapochnaha-sezona-s-18-o-mjasto-151221", "text": "Eдиничната смесена щафета на България се класира на 18-о място в първия старт от сезона за Световната купа по биатлон в Поклюка (Слвн). Даниела Кадева и Антон Синапов финишираха за 41:9,7 мин. с изоставане от 2:53,0 мин. от победителите. Българският дует можеше да завърши доста по-напред в класирането, но Антон Синапов направи лоша последна осма стрелба и трябваше да върти две наказателни обиколки. В седемте стрелби преди това нашите нямаха грешка и бяха използвали само два допълнителни патрона. Зад нашите останаха щафетите на Молдова, Корея, Казахстан, Китай, Литва и САЩ. Победители станаха Текла Брун-Лие и Ларс Хегле Биркеланд от Норвегия с време 38:26,7 мин. (без наказателна обиколка и 4 допълнителни патрона), които изпревариха с 8,5 сек. австрийците Лиза Тереза Хаузер и Симон Едер (0+3), а трети на 20,7 сек. се наредиха украинците Анастасия Меркушина и Артьом Тищенко (0+1). В последвалата класическа смесена щафета тимът ни се нареди на 11-о място, след като използва 9 допълнителни патрона, но без грешка. Нашите бяха в състав Емилия Йорданова, Десислава Стоянова, Красимир Анев и Владимир Илиев и финишираха на 2:59,6 мин. от победителите от Франция. Втори са швейцарците, а трети – Италия.", "date": "2018.12.02", "title": "Биатлонистите започнаха сезона с 18-о място (ОБНОВЕНА)"}
{"url": "https://www.monitor.bg:443/bg/a/view/v-kraja-na-desetiletieto-broim-zemedelcite-151216", "text": "Проект на Закон за преброяване на земеделските стопанства в България през 2020 г. е публикуван за обществено обсъждане, съобщават от БНР. Анкетирането на земеделските стопанства ще се проведе от 1 септември до 18 декември 2020 г. До 18 септември преброяването ще се извършва по интернет чрез предоставяне на данни от земеделския стопанин с помощта на уеб-базирано приложение и попълване на електронен въпросник. В оставащия период данните ще се събират от анкетьор. След преброяването ще се получи изчерпателна информация за броя, типа и размера на земеделските стопанства, за юридическия статут, за използването на земеделската земя, за отглежданите животни, за работната сила и други характеристики.", "date": "2018.12.02", "title": "В края на десетилетието броим земеделците"}
{"url": "https://www.monitor.bg:443/bg/a/view/myri-sreshtu-belgija-i-rusija-holandija-i-germanija-pak-zaedno-pylen-jrebij-151218", "text": "Най-успешният български треньор в чужбина Станимир Стоилов и неговият Казахстан попаднаха в група „I” на жребия за Евро 2020. Възпитаниците на Мъри ще трябва да премерят сили с Белгия, Русия, Шотландия, Кипър и Сан Марино, а Стоилов бе един от четиримата отсъстващи на церемонията. Голям интерес сред футболните специалисти пък породи група „C“, където Холандия и Германия се срещнаха отново в спор за първите позиции. Преди две седмици „лалетата“ огорчиха Бундестима след като завършиха при равенство 2:2 като гост и се класираха за финалната фаза на Лигата на нациите. Месец по-рано пък възпитаниците на Роналд Куман разпиляха немците с 3:0. Компания на Холандия и Германия ще правят Северна Ирландия, Естония и Беларус. Актуалният шампион Португалия се падна в сравнително лека група с Украйна, Сърбия, Литва и Люксембург. Световният първенец Франция има Исландия и Турция като най-сериозни опоненти, сребърният медалист Хърватия пък ще играе с Уелс, Словакия, Унгария и Азербайджан Испанците ги очакват тежки изпитания срещу скандинавците от Швеция и Норвегия, както и сблъсък с Румъния, а италианците ще премерят сили с Босна и Херцеговина, Гърция, Армения и Лихтенщайн. ЖРЕБИЯТ: Група \"А\": Англия, Чехия, България, Черна гора, Косово Група \"В\": Португалия, Украйна, Сърбия, Литва, Люксембург Група \"C\": Холандия, Германия, Северна Ирландия, Естония, Беларус Група \"D\": Швейцария, Дания, Република Ирландия, Грузия, Гибралтар Група \"E\": Хърватия, Уелс, Словакия, Унгария, Азербайджан Група \"F\": Испания, Швеция, Норвегия, Румъния, Фарьорски о-ви, Малта Група \"G\": Полша, Австрия, Израел, Словения, Македония, Латвия Група \"H\": Франция, Исландия, Турция, Албания, Молдова, Андора Група \"I\": Белгия, Русия, Шотландия, Кипър, Казахстан, Сан Марино Група \"J\": Италия, Босна и Херцеговина, Финландия, Гърция, Армения, Лихтенщайн", "date": "2018.12.02", "title": "Мъри срещу Белгия и Русия, Холандия и Германия пак заедно (ПЪЛЕН ЖРЕБИЙ)"}
{"url": "https://www.monitor.bg:443/bg/a/view/dyrjavna-sigurnost-obuchavala-u-nas-agentite-na-kuba-151223", "text": "Злокобната Държавна сигурност е обучавала у нас кадри на кубинското МВР и техни агенти. Причината била, че полицаите и граничарите например имали ниво на образование 4-ти клас, а някои нямали и основно.   Това се вижда от документи в сборника „ДС и страните от Латинска Америка“, част от поредицата на Комисията по по досиетата. Документите показват още, че основната задача на българското външнополитическо разузнаване в тази част на света е била добиване на секретна информация с цел противодействие на опитите на САЩ и другите „империалистически страни“ да засилят влиянието си върху държавите от региона. Сборникът, съдържащ общо 102 документа, тематично е разделен на две групи. В първата са „братските“ Куба и Никарагуа, с които са подписани договори за двустранно разузнавателно и контраразузнавателно сътрудничество срещу САЩ. Втората включва Мексико и Аржентина, които са оперативно интересни поради близките си отношения със Съединените щати. От документите на българските специални служби се вижда, че е изключително интензивно. Постоянно се обменя информация от разнороден характер. Често се разменят делегации с цел обмяна на опит или провеждане на специализирани срещи по конкретна тема. (Документи № 1, 2, 4, 5, 11) Една от основните теми на разговор са начините на добиване на информация от стана на САЩ на територията на Куба. (Документ №21) По силата на този обмен в българското вътрешно министерство постъпва ценна информация за реалното вътрешнополитическото положение в страната. От приложените сводки става ясно например, че в началото на 70-те години напрежението в страната намалява. Спрени са атентатите и няма информация за подготвяне на други, а нивото на саботажите, антидържавната пропаганда, бягствата от страната и общата престъпност спадат значително. В същото време се увеличава битовата престъпност с 8% (крадат се дефицитни за населението стоки - дрехи, храна, радиоапарати и др. (Документ № 21) Същевременно се дава негативна оценка на ниската квалификация на кадрите на кубинските служби за сигурност - като цяло образователното ниво е 6-и клас, а в граничните служби дори 4-5-и. Затова от 1969 г. в България се подготвят интензивно кадри за кубинското МВР, като до 1975 г. всички кадри трябва да са минали подготовка (Документ № 21). Сътрудничеството на българското разузнаване с Никарагуа по време на управлението на Сандинисткия фронт за национално освобождение (1979-1990) има същият характер, но е ограничено във времето. Освен чрез обучаването на кадри за никарагуанските служби България изпраща материална помощ във вид на техническа апаратура (Виж документ № 54), униформи, оръжие и други неща, необходими за техните нужди. В началото на 1990 г. се провеждат избори, на които СФНО губи в полза на Националния опозиционен съюз. За хода на събитията непосредствено след изборите и за условията, които се поставят от сандинистите за предаване на властта, службите в България получават редовна и своевременна информация (документи №58 до № 62). През 1949 г. е открита първата българска легация в Буенос Айрес, което дава възможност за изпращане на служители на ДС в Аржентина. Тя е поставена в разузнавателната линия Н заедно със САЩ и Канада, което е показателно за значението, което й се отдава сред страните от Латинска Америка. Оперативната обстановка в страната се оценява като неблагоприятна за развиване на разузнавателна дейност въпреки голямата българска колония там, поради факта, че на аржентинска територия работят активно ­разузнавателните служби на Англия и САЩ. От друга страна обаче, по време на Фолклендската война през 1982 г се докладва че общественото мнение е настроено благоприятно към страните от социалистическия лагер с надеждата, че той ще застане на страната на Аржентина (документ № 99). В Справка от 1986 година се пък се казва, че: „ [...] президентът на Аржентина (Раул Алфонсин – б.р.) смята, че едностранната ориентация на Аржентина към Вашингтон не отговаря изцяло на националните интереси, тъй като ще доведе до пълна икономическа и политическа зависимост на страната от САЩ” (документ № 102) и че широките отношения, които Аржентина се стреми да поддържа с държави, независимо от обществено политическият им строй, я прави оперативно интересна за българските разузнавателни служби. След 1944 г. правителството на НРБ прави неколкократни сондажи за възстановяване на дипломатическите си отношения с Мексико през Втората световна война. След дълги преговори, това става чак през 1974 г. ДС бързо преценява, че обстановка там е много подходяща за водене на разузнавателни мероприятия срещу САЩ чрез огромния емигрантски поток от мексиканци, които отиват да учат или работят в САЩ, който може да бъде използван за внедряване на българска агентура (документ №68). В докладите си българските резиденти отчитат стремежа на Мексико да се стреми да спазва неутралитет спрямо сблъсъка между Съединените щати и СССР (документ № 75). С цел да отслаби икономическата си зависимост от САЩ правителството на Лопес Портильо търси пътища за разкриване на връзки със социалистическите страни. (Документ № 66)", "date": "2018.12.02", "title": "Държавна сигурност обучавала у нас агентите на Куба (ДОКУМЕНТИ)"}
{"url": "https://www.monitor.bg:443/bg/a/view/nikol-kidman-zaplita-golemite-malki-lyji-3-151195", "text": "Холивудската красавица Никол Кидман вече обмисля трети сезон на хитовия сериал   „Големите малки лъжи“, още преди на екран да е излязъл втори. Това разкри 51-годишната актриса в интервю за сп. Variety. Но много ще се радваме, ако успеем“, призна тя, визирайки колежките си Рийз Уидърспун и Шайлин Удли, които допълват основното трио в сюжета на сериала. Кидман сподели и какво е чувството да си партнира с трикратната носителка на „Оскар“ Мерил Стрийп, която във втори сезон се разхожда в токчетата на нейната свекърва Мери Луиз Райт.  Тя ще направи опит да разнищи смъртта на сина си Пери, изигран от Александър Скарсгард. Бях нервна за всичко – да съм до нея и да не си помисли: „Коя е тази аматьорка?“, както и от нуждата да й осигурим стойностни серии.“, разказа тя. Междувременно в медийното пространство се завъртяха слухове, че името на Скарсгард ще  фигурира в списъка на актьорския състав, макар персонажът му да не е измежду живите. Тъй като вероятността да вкарат свръхестествени елементи и Пери да се появи като дух е нищожна, може би ще видим ретроспективни сцени с негово участие. Очаква се втори сезон на „Големите малки лъжи“ да излезе на малкия екран през 2019 година.", "date": "2018.12.02", "title": "Никол Кидман заплита „Големите малки лъжи“ 3"}
{"url": "https://www.monitor.bg:443/bg/a/view/ludogorec-brani-vyrha-s-klasika-151222", "text": "„Лудогорец“ победи с лекота „Витоша“ с 3:0 на своя стадион и остана едноличен лидер преди сблъсъка с ЦСКА в междинния кръг на Първа лига. Първото попадение бе дело на Вандерсон в 13-ата минута. Две по-късно Лукас Саша удвои, а в 81-ата минута Якуб Шверчок направи резултата класически. Шампионите можеше да се поздравят и с много по-изразителен успех, но направиха куп пропуски. След двубоя наставникът на „Лудогорец“ Антони Здравков изрази задоволство от сериозния подход на футболистите му. „Вкарахме бързо голове и решихме мача, промените ги направих заради болежки, за да може да са готови за четвъртък. След като отбелязахме бързо два гола успокоихме мача, не допуснахме и грешки в отбраната. Мачът с ЦСКА е като този с „Витоша“, но е с различен заряд. Ако победим това ще даде допълнително самочувствие на отбора. Ще влезем в мача с предимство. Би трябвало самочувствието и увереността да са на наша страна\", коментира треньорът на шампионите. Успехът осигури актив от 44 точки за лидера в класирането, докато „Витоша“ е с 16 точки на 11-то място до момента.", "date": "2018.12.02", "title": "„Лудогорец“ брани върха с класика"}
{"url": "https://www.monitor.bg:443/bg/a/view/osyden-za-bludstvo-se-jali-ne-iska-da-e-sred-banditi-151220", "text": "Изтърпял половин дузина присъди за кражби, грабежи, изнасилвания и отново осъден на 4 години затвор за опит да блудства насред Чирпан се ожали пред върховния касационен съд за „прекалено тежко наказание“. Роденият преди 51 години  Атанас Иванов, който за пореден път попаднал зад решетките малко след полунощ на 9 септември м.г., твърди в жалбата си, че извършеното от него спрямо 27-годишна чирпанлийка „не заслужава толкова дълъг престой в килията“. Мъжът „напомня“, че оказал пълно съдействие на разследващите, показал им къде е хвърлил ножа, с който  „само плашел“ жертвата си. Освен това задигнатите при така и недовършения опит да изпита „френски ласки“ две вафли и кенче бира стрували едва 2 лева, което не го правело непоправим крадец.  В жалбата си до ВКС мераклията настоява за преразглеждане на наложеното му наказание от старозагорския  окръжен съд с допълнителния аргумент, че „още при залавянето си поискал да се извини на момичето, но полицаите не му позволили и дори му отнели вафлите и бирата“. „Уважаеми върховни съдии, моля да ми влезете в положението, имам болна майка, за която няма кой да се грижи. Съжалявам за стореното, но то така и не беше сторено, защото госпожицата се развика и стана голямо струпване от хора на мястото, където я заприказвах…“, саморъчно е написал завършилият в детството си 6-и клас насилник. На финала на прошението си Иванов изразил надеждата, че „за поправянето ми ще стигне и година време затвор, ако прецените може и още 6 месеца да прибавите, но 4 години на едно място с бандити – са прекалено много и няма да се отразят добре на психиката ми!“. В края на ноември състав на ВКС е разгледал жалбата на чирпанлията и е оставил в сила решението на апелативния съд в Пловдив, с което е била потвърдена присъдата на старозагорските съдии за размера на ефективното наказание. От ВКС припомнят, че Иванов е бил на свобода едва 11 месеца, а предходното му престъпление също е било в условията на тежък рецидив.", "date": "2018.12.02", "title": "Осъден за блудство се жали, не искал да е сред бандити"}
{"url": "https://www.monitor.bg:443/bg/a/view/merkel-vecherja-s-prostosmyrtnite-v-buenos-ajres-151219", "text": "Канцлерът на Германия Ангела Меркел опита прочутото аржентинско говеждо, като след края на форума на Г-20 се разходи из Буенос Айрес и вечеря в известен ресторант (стекхаус).  На кадри, показани от телевизия \"Тодо нотисиас\", личи, че ресторантът в квартал Палермо не е бил затворен за обичайните му посетители. Меркел била съпроводена от малък антураж. Присъствието на европейския лидер предизвикало огромен интерес сред жителите на квартала. Макар че околните улици са били затворени за автомобилно движение, на минувачите било позволено да надзъртат през витрините на заведението. А когато Меркел излязла от ресторанта, била заобиколена от хора, желаещи да я снимат.", "date": "2018.12.02", "title": "Меркел вечеря с простосмъртните в Буенос Айрес"}
{"url": "https://www.monitor.bg:443/bg/a/view/dlyjnik-zaplashi-s-pistolet-slujiteli-na-vi-k-151205", "text": "Некоректен потребител заплаши с пистолет служители на ВиК дружеството в Монтана, докато те прекъсвали водоснабдяването в дома му. Това не е първият подобен случай. Само в малката монтанската Община Бойчиновци задълженията на нередовните абонати са за хиляди левове, съобщи Нова ТВ. „При започване на изкопни дейности излезе собственикът, извади пистолет и ни заплаши, че ако не спрем, ще стреля. Извади два патрона, каза че единият е за мен, а другият - за багериста“, разказа служителят на ВиК Монтана Еня Иванова. Така си мислил, че ще ги сплаши и ще си тръгнат, без да го прекъснат, но служителите извикали полиция. В Бойчиновци тези, които не са си плащали редовно водата, са над 1000, което е 1/4 от ползващите вода. А натрупаните им задължения са за близо 180 000 лева. „Винаги влизаме в ситуацията на хората, но и те трябва да влязат в нашата. Задълженията ще трябва да се платят, тъй като започват законово да текат лихви и стават все по-тежки нещата, а всяко едно прекъсване е свързано с разходи за прекъсване и възстановяване“, заяви инженерът от ВиК - Монтана Илия Методиев.", "date": "2018.12.02", "title": "Длъжник заплаши с пистолет служители на ВиК"}
{"url": "https://www.monitor.bg:443/bg/a/view/pyrva-jertva-na-studa-v-plovdiv-151214", "text": "Студът в Пловдив взе първата си жертва. Тялото на 58-годишен мъж е открито в районна на Гарнизонна фурна в Пловдив, съобщи говорителят на Областната дирекция на МВР. Сигналът е подаден в 08.15 ч. днес. По първоначални данни починалият е водел скитнически начин на живот. Няма данни за насилие. Според екипа на Центъра за спешна медицинска помощ, отзовал се на сигнала, смъртта е настъпила в резултат на измръзване. Образувано е досъдебно производство.", "date": "2018.12.02", "title": "Първа жертва на студа в Пловдив "}
{"url": "https://www.monitor.bg:443/bg/a/view/izraelskata-policija-preporycha-obvinenija-za-premiera-netanjahu-151217", "text": "Израелската полиция съобщи, че е препоръчала да бъдат повдигнати обвинения в измама и корупция на министър-председателя Бенямин Нетаняху и съпругата му Сара, предаде АФП, като уточни, че това е третата такава препоръка за тази година. Сега предстои главният прокурор да реши дали да повдигне обвинения срещу съпрузите Нетаняху, заподозрени, че са се опитали да си осигурят благоприятен имидж в информационния сайт \"Валла\" в замяна на правителствени услуги, които може да са донесли стотици милиони долари на собственика на сайта, най-голямата израелска телекомуникационна компания – \"Безек\". Израелският премиер незабавно отхвърли заключенията на полицията.", "date": "2018.12.02", "title": "Израелската полиция препоръча обвинения за премиера Нетаняху"}
{"url": "https://www.monitor.bg:443/bg/a/view/mreja-ot-sateliti-shte-dostavja-bezplaten-internet-151207", "text": "Достъпът до интернет вече се приема за даденост, но в много райони от света достъпа не е толкова лесен. За това китайската компания LinkSure Network ще създаде до 2026 г. система от сателити, която ще осигурява безплатен достъп до интернет по целия свят. Подобно на другите предлагани системи от този тип, включително и изпробваната от SpaceX, идеята е да се предава интернет свързаност от сателит към сателит, като по този начин, се осигури сигнал в области, които нямат необходимата наземна инфраструктура за високоскоростен достъп до интернет мрежата. Така, когато устройство има връзка със сателит, то ще може да се бъде онлайн. LinkSure стана известна,  разработвайки приложението Wi-Fi Master Key, което е изключително популярно в Азия, осигуряващо безопасен достъп онлайн, предпазвайки поверителността на потребителите. Екипът, натоварен със създаването на новата сателитна система, включва членове от Китайската космическа академия (China Academy of Space).   Възможността за безплатен достъп до интернет, ще е от голямо значение за много от отдалечените и развиващи се части на планетата, но разходите ще трябва да бъдат изплатени по някакъв начин. LinkSure казва, че партньорства и приложения ще осигурят финансиране, като вероятно потребителите ще трябва да използват приложенията на LinkSure, за да получат достъп и да се справят с реклама по едно и също време. Всички данни все още предстои да бъдат уточнени, но LinkSure твърди, че общата цена на проекта ще бъде около 3 милиарда юана ($ 432 млн.). Facebook също проучва възможността за разполагане на сателити, за да се осигури интернет връзка и Facebook в повече части от земното кълбо, отказвайки се от първоначалната си идея да използва автономни дронове, излъчващи интернет сигнал до районите над които прелитат. Възможно е, потребителите в части от света без надеждна интернет връзка, скоро да имат избор от няколко сателитни мрежи, към които да се свържат, за да получат достъп до интернет.", "date": "2018.12.02", "title": "Мрежа от сателити ще доставя безплатен интернет"}
{"url": "https://www.monitor.bg:443/bg/a/view/za-nikulden-5-50-lv-kg-sharan-prognozirat-proizvoditeli-151208", "text": "Цената на шарана за предстоящия Никулден ще варира около 5,5 лв./кг. Това прогнозира изпълнителният директор и представляващ Асоциацията на производителите на рибни продукти „БГ ФИШ” д-р Йордан Господинов, цитиран от агенция „Фокус“. Той припомни, че цените на шаранът и за най-търсената риба от българите за празника. „Дали ще е бъде точно 5,50 лв./кг или малко по-нагоре или по-надолу, зависи колко риба ще се изкара“, допълни браншовикът. Той обърна внимание, че поверието на Никулден повелява на празника да се консумира шаран. „Според мен българинът е традиционалист, не променя традицията“, коментира той. По думите му освен шаран обикновено на Никулден се купува доста пъстърва, както и морски риби. „Хората, които са свикнали с морските риби, предпочитат чернокопът, който е една прекрасна риба“, допълни още той. „Пъстърва ще има достатъчно. Шаран също има голямо количество. Мисля, че всичко ще бъде наред и бих успокоил всички ваши читатели и слушатели, че за Никулден ще има риба в изобилие“, допълни още д-р Господинов.", "date": "2018.12.02", "title": "Производители: 5,50 лв. за килограм шаран за Никулден "}
{"url": "https://www.monitor.bg:443/bg/a/view/sokolov-spori-za-svetovna-titla-sreshtu-bivshija-si-klub-151209", "text": "Цветан Соколов и неговият „Кучине Лубе“ ще спорят за титлата на световното клубно първенство по волейбол за мъже, което се провежда в Полша. Тази вечер (21,30 ч.) българинът се изправя в изцяло италиански финал в Честохова срещу бившия си тим „Трентино“. До този сблъсък се стигна, след като Соколов изведе своите до успех с 3:1 над полския „Асеко Ресовия“, а тимът от Тренто победи със същия резултат руския „Факел“ (Нови Уренгой), воден от бившия селекционер на „лъвовете“ Камило Плачи. Българският диагонал изигра много силен полуфинал, в който отбеляза 20 т. След 4 мача в турнира той е на трето място в листата на реализаторите с 61 т. Пред Цецо са двама играчи на „Факел“ - води Артур Удрис с 67 т., следван от Дмитрий Волков. Интересното е, че последните загуби и на двамата финалисти са от руския „Зенит“ (Казан), който отпадна в групите на тазгодишната надпревара. „Лубе“ отстъпи на финала през 2017 г., а „Трентино“, който не игра миналата година - на полуфинал през 2016-а.", "date": "2018.12.02", "title": "Соколов спори за световна титла срещу бившия си клуб"}
{"url": "https://www.monitor.bg:443/bg/a/view/cveta-karajancheva-ne-trjabva-da-bydem-nemi-svideteli-na-domashnoto-nasilie-151210", "text": "Като своя лична кауза определи в Стара Загора председателят на парламента Цвета Караянчева промените в Наказателния кодекс, свързани с предоставяне на защита на жертвите на домашно насилие.  \"Важно е да се включат в обсъждането и неправителствени организации, да дадат своите предложния, нямаме претенцията, че сме всезнаещи и всеможещи, всяко е едно предложение е добро дошло. Важно е да дадем сигурност на жертвите“, заяви тя при откриването на регионалната академия на младежите от ГЕРБ в Града на липите и припомни, че промените предвиждат криминализирането на психологическия тормоз и системното преследване.  „Някои казват, че са много строги санкциите, включващи до 5 години затвор и пробация за насилниците, но дори и една година затвор все пак е нещо, вместо административното наказание, които се налагаше досега“, добави тя. Според парламентарния председател освен държавата и общините трябва да се  включат в защитата на пострадали от домашно насилие. Защото на много места нямало места, където да се предложи адекватна защита и помощ на жертвите. „С промените ще може полиция и прокуратура да се самосезира за случаи на насилие, близки и познати също могат да сезират компетентните органи, а като общество трябва да сме непримирими, не трябва да бъдем неми свидетели на това което се случва. Това е дълъг процес който трябва да се възпитава“, уточни Караянчева. По думите й с наближаването на евроизборите дори най-малките партии ще станат по-агресивни и активни, но изрази надежда, че споровете ще бъдат принципни, а не популистки. През тази седмица се очаква в залата да влезе предложението на Данаил Кирилов от ГЕРБ за налагане на санкция от 750 лв за отсъствие на народен представител от заседание, Караянчева коментира идеята с думите: „Не бива обаче да бъдем популисти, не бива да правим неща, които ще се харесат на хората за кратко време и след това отново ще попаднем в спирала на взаимно обяснение и обвинение“.", "date": "2018.12.02", "title": "Цвета Караянчева: Не трябва да бъдем неми свидетели на домашното насилие"}
{"url": "https://www.monitor.bg:443/bg/a/view/maks-franc-povede-za-svetovnata-kupa-pri-alpijcite-151213", "text": "Австриецът Макс Франц постигна втора победа през сезона, след като спечели супергигантския слалом за мъже от Световната купа по ски алпийски дисциплини в Бийвър Крийк (САЩ). Франц, който триумфира и в спускането в Лейк Луис, се възползва най-добре в ужасните за каране условия на пистата, тъй като видимостта бе максимално намалена заради обилен снеговалеж. По тази причина стартът бе забавен от организаторите с час, а стартовата къщичка бе свалена. В тези условия Франц даде време от 1:01,91 мин., като остави на 0,33 сек. зад себе си швейцареца Мауро Кавицел. Третото място бе разделено от цели трима скиори. Норвежците Аксел Лунд Свиндал и Александър Аамот Килде и италианецът Доминик Парис дадоха с по 0,41 сек. по-бавно време от това на победителя Франц. С успеха си австриецът излезе начело в класирането за Големия кристален глобус с 238 т., следван от Кавицел с 227 и Крихмайр с 211. При жените австрийката Никол Шмидхофер постигна втора победа в спускането в рамките на два дни в Лейк Луис (Кан). 29-годишната Шмидхофер, която до петък никога не бе печелила състезание от СК, сега отново триумфира. Тя финишира за 1:47,68 мин., като остави на 0,44 сек. зад себе си сънародничката си Корнелия Хютер. Третото място остана за швейцарката Мишел Гизин, която бе по-бавна с 0,47 сек. Водачката в генералното класиране Микаела Шифрин (САЩ) остана четвърта, но продължава да е начело за трофея с 389 т., следвана от Гизин с 233 и италианката Федерика Бриньоне с 201. Шмидхофер е четвърта с 200 точки.  ", "date": "2018.12.02", "title": "Макс Франц поведе за Световната купа при алпийците"}
{"url": "https://www.monitor.bg:443/bg/a/view/uvolnenijat-direktor-na-rim-stara-zagora-oglavi-muzeja-v-tryn-151211", "text": "Скандално уволненият преди време директор на старозагорския регионален музей д-р Ангел Динев, който бе върнат на поста с решение на ВКС и не бе допуснат да изпълнение на задълженията си, е назначен за директор на музея в град Трън. Динев е бил единствен кандидат за поста след като двамата му опоненти Георги Манолов и Милан Мераков са били дисквалифицирани от комисията. Единият поради нередности при документите, а другият – тъй като не отговаря на изискванията за професионален опит. Музеят ще се помещава в сградата на местното народно читалище „Гюрга Пинджурова-1895“, под неговата шапка са  музеят на киселото мляко в село Студен извор и музеят на бусинската керамика в село Бусинци, коментира д-р Ангел Динев.Той вече е обжалвал в старозагорския районен съд заповедта за недопускането му в РИМ на кмета на Стара Загора и очаква да бъде насрочено първото заседание по казуса. Ангел Динев беше освободен дисциплинарно от директорския пост в Града на липите на 6 август 2015 година с мотива, че е „злоупотребил с доверието на работодателя“, но след обжалване през няколко инстанции с публикувано на 31 юли т.г. решение на ВКС бе върнат обратно. Буквално на следващия ден от екипа на РИМ разпространиха отворено писмо до кмета Живко Тодоров, в което се казваше „връщането на г-н Ангел Динев на ръководния пост ще компрометира работата на музея, поради липсата на управленски качества на г-н Динев и непригодността му за заемането на тази длъжност.“ /Пълният текст на писмото и до днес е на сайта на регионалния исторически музей/. След острата реакция кметът Тодоров издаде нова заповед за освобождаване на Динев от поста с аргумента, че „като директор е наложил авторитарен стил на управление, несъвместим с принципите за работа с хората и със специалистите от музея. С действията си е създал среда на страх у подчинените си, негативизъм и невъзможна за работа професионална среда. В поведението и отношението си към подчинените си е безпардонен и груб, което поражда страх у музейните служители. Еднолично, без използване на възможностите за диалог със служителите, конфронтира възможностите за реален социален диалог при вземане на решения свързани с възнагражденията на служителите и синдикалните председатели. Неприемливи в тази връзка са личните качества г-н Динев, които не му дават възможност адекватно да изпълнява длъжността ръководител на музейната институция.“. От три години РИМ – Стара Загора е с временен директор поради точещата се съдебна сага и невъзможността да бъде обявен конкурс за длъжността.    ", "date": "2018.12.02", "title": "Уволненият директор на РИМ – Стара Загора оглави музея в Трън"}
{"url": "https://www.monitor.bg:443/bg/a/view/francija-obmislja-izvynredno-polojenie-151212", "text": "Франция ще обмисли въвеждането на извънредно положение, за да предотврати повторението на съботните безредици в центъра на Париж, предаде Ройтерс, като цитира правителствения говорител Бенжамен Гриво. Групи млади мъже с маскирани лица, някои въоръжени с метални щанги и брадви, участваха в може би най-тежките безредици от десетилетие, като подпалиха коли, разбиха магазини и вандализираха Триумфалната арка с графити. Ще трябва да помислим какви мерки може да се вземат, за да не се случат отново тези инциденти, заяви Гриво по радио Европа 1. \"Изключено е всеки уикенд да се превръща в ритуал на насилие\", каза той. Няколко полицейски профсъюза призоваха правителството да въведе извънредно положение, за да предотврати повтаряне на насилието следващата събота. Запитан за тази възможност, Гриво отговори, че президентът, премиерът и вътрешният министър ще обсъдят всички опции, с които разполагат, на спешна среща, и че извънредното положение е сред вариантите. На срещата ще се обсъжда и как да се започне диалог с протестното движение на \"жълтите жилетки\", което няма реална структура или ръководство. Във Франция от 17 ноември започнаха протестни акции срещу поскъпването на горивата, участниците в които носят жълти отражателни жилетки. Тази и миналата събота демонстрациите прераснаха в масови погроми. По последни данни на парижката полиция при сблъсъците вчера са пострадали 133-ма души, 23-има от тях - полицаи, а 412 души са задържани. Френският президент Еманюел Макрон отиде при Триумфалната арка, веднага след като се завърна в Париж от срещата на Г-20 в Буенос Айрес, за да види с очите си щетите, нанесени от участници в съобтните безредици, предаде Ройтерс. Телевизионни кадри показаха разбита статуя на Мариана, символа на Френската република, във вътрешността на монумента, и многоцветни графити отвън, с различни антикапиталистически лозунги или социални искания. Преди това Макрон осъди насилието, съпътстващо протестите. \"Никоя кауза не оправдава силите на реда да бъдат атакувани, магазини да бъдат разграбвани, минувачи и журналисти да бъдат заплашвани, Триумфалната арка да бъде омърсена\", каза Макрон след края на срещата на върха на Г-20 в Буенос Айрес. \"Никога няма да приема насилието\", защото то няма \"нищо общо с изразяването на един легитимен гняв\", даде да се разбере френският президент. Той обвини \"виновниците за тези насилия\", че \"не искат промяна, не искат никакво подобрение\". \"Те искат хаос: предават каузите, на които претендират, че служат, и които манипулират\", подчерта Макрон. Той обеща, че отговорните за насилието ще бъдат идентифицирани и изправени пред правосъдието. Същевременно френският премиер Едуар Филип отмени визитата си в Полша заради протестите в Париж. Филип трябваше да участва в откритата в неделя в Катовице Конференция на страните по Рамковата конвенция на ООН за промените в климата (COP24). По последни данни на френските власти 270 души са били арестувани в Париж, съобщи АФП. Най-малко 110 души, сред които 17 полицаи, са ранени при сблъсъците.", "date": "2018.12.02", "title": "Франция обмисля извънредно положение"}
{"url": "https://www.monitor.bg:443/bg/a/view/700-kilograma-chist-kokain-podaryk-za-italianski-kojar-151197", "text": "Собственик на фабричка за кожарски изделия от италианския град Виченца бе изненадан от необичаен подарък - 700 кг чист кокаин! Наркотикът бил разфасован в 690 „тухли“ от по 1 кг, които били надиплени в контейнер под дебел пласт обработени кожи. От товарителницата ставало ясно, че контейнерът бил потеглил преди три седмици от Бразилия с кораб, като преди да стигне до Апенините бил претоварен в португалско пристанище. Но вместо да се зарадва на „подаръка“, кожарят здравата се уплашил и веднага се обадил в близката казарма на карабинерите. Защото той не само че не бил поръчвал никога на бразилските си партньори стоката в тухли, но и не знаел какво да я прави. Според свидетели човекът дори не мигнал, когато пристигналите на място ченгетата хвърлили едно око на дрогата и му казали, че ако бъдела продадена на дребно, той можел да спечели между 60 и 70 млн. евро. Тоест пари, които фабричката на кожаря можела да му докара за няколко живота. Независимо от това предприемачът помолил служителите на реда веднага да разкарат от хангара му неочакваното съкровище и да правят с него каквото си поискат. Бързо разследване на антимафиотите от националната дирекция за борба с наркотиците установила, че нито кожарят, нито някой от работниците му, нито шофьорът на докаралия контейнера ТИР, имат нещо общо с „подаръка“. Според служителите на силите на реда най-вероятно контейнерът бил разменен по погрешка в Португалия с този, който наистина трябвало да стигне до Виченца. И сега антимафиотите работят денонощно, за да установят къде е бил откаран предназначения за кожаря контейнер. Или получателя, до когото „легендираните“ като кожи почти 700 кила кокаин е трябвало да стигнат.", "date": "2018.12.02", "title": "700 килограма чист кокаин подарък за италиански кожар"}
{"url": "https://www.monitor.bg:443/bg/a/view/uajldyr-i-furi-gotovi-za-revansh-151198", "text": " остави Дионтей Уайлдър и Тайсън Фюри без поражение на професионалния ринг. Американецът е с баланс от 40 победи, 0 загуби и 1 равенство при 39 нокаута, докато Фюри е с 27 успеха, 0 загуби и 1 равенство при 19 нокаута. След края на срещата двамата заявиха, че са заинтересовани да проведат среща реванш. Американецът смята, че в хода на мача е бил по-добрият на ринга. „Като се отчетат и двата нокдауна, аз определено победих. Ние сме войни, но тези нокдауни обезпечиха победата ми. Както и да е, гарантирам, че във втория ни мач аз ще се справя с Фюри”, заяви Дионтей. Тайсън Фюри пък призна, че не знае как се е изправил след втория нокдаун: „Единственото обяснение е, че Исус Христос ме вдигна на крака в този момент. Изобщо не знам дали съм бил в безсъзнание, не знам какво се случи. Но, хей, аз съм линейният шампион, а той се изправя и продължава да се бори. Няма да стоя пред вас и да се оплаквам като бебе, но мисля, че спечелих битката. Феновете ще преценят, но няма и да омаловажавам постигнатото от Уайлдър, защото той е достоен шампион“, заяви британецът. Фюри допълни, че за него Антъни Джошуа е страхливец и с право бяга от Уайлдър, което бе подкрепено и от американеца. „Разбирам защо Джошуа отказа да се бие с Уайлдър, той не иска да бъде около тази дясна ръка. Разбирам го, защото аз я усетих. Уайлдър има динамити в ръцете си. Аз не съм особено лесен за удряне, а той го направи няколко пъти. Джошуа не може да се движи като мен и ще получи дясна ръка в лицето си. Уайлдър е страхотен боец и смятам, че е най-силно удрящият в историята на тежката категория“, сподели Тайсън Фюри.", "date": "2018.12.02", "title": "Уайлдър и Фюри готови за реванш"}
{"url": "https://www.monitor.bg:443/bg/a/view/parlamentyt-na-makedonija-prie-pyrvata-popravka-kym-konstitucijata-151215", "text": "Парламентът на Република Македония прие с 67 гласа \"за\", четирима въздържали се и 23 \"против\" проектоизменение в конституцията на страната, свързано с нейното наименование, съобщи МИА. Приетата поправка предвижда името \"Република Македония\" в конституцията да бъде заменено от \"Република Северна Македония\", а думата \"Македония\" да се замени с думите \"Северна Македония\". Македонският парламент дебатира по общо четири конституционни поправки. Втората е за добавяне на Охридското споразумение в преамбюла на македонската конституция. Третата поправка гласи, че Република Македония ще зачита териториалната цялост на другите страни, а четвъртата защитава македонското население, което живее в чужбина, без намеса във вътрешните работи на други държави.", "date": "2018.12.02", "title": "Парламентът на Македония прие първата поправка към конституцията"}
{"url": "https://www.monitor.bg:443/bg/a/view/richard-klajderman-prosylzi-varnenci-s-hubava-si-moja-goro-151201", "text": "Варна няма да забрави разтапящото сърцата изпълнение на българската възрожденска песен „Хубава си, моя горо“, аранжирана за пиано лично от Ричард Клайдерман. С изпълнението си на четвъртия по ред концерт във Варна, пианистът успя да просълзи 5-хилядната публика, изпълнила до краен предел зала „Фестивална“ на Двореца на културата и спорт в морския град. Заедно с големия артист на сцената бяха и музикантите от оркестъра на Classic FM радио. П осрещан у нас всеки път с огромна любов, деликатният френски пианист, който завърши в морския град 2-годишният си световен юбилеен тур, посветен на неговите 40 бляскави години на сцената, уважи и  своите най-малки почитатели. Специално за тях, след приключване на всяко свое изпълнение по време на концерта, той им раздаваше за спомен партитурите си. Мегазвездата на романтичното пиано, радваща се на феноменално преданата си през годините многомилионна публика на всички континенти, представи пред варненци включените в юбилейния двоен диск 40 от най-популярните му композиции - тотални хитове, които докосват сърцата на публиката по цял свят по неповторимо нежния начин, който е неговата запазена марка. В отговор, варненската публика го заля с аплодисменти, цветя и много любов. До момента Клайдерман има над 90 милиона продадени албума, сред които невероятните 267 златни и 70 платинени диска. Рицарят на романтичното пиано стартира тази юбилейна година с дълго и изключително успешно турне в Китай, продължи по големите сцени на Румъния, Бразилия, Япония, Иран и Русия. През септември бяха гастролите му в САЩ със серия концерти в Сиатъл, Сан Хосе, Лос Анжелис, Бостън и Ню Йорк. След това през октомври бе в Австралия, а в България Клайдерман пристигна след тур в Саудитска Арабия. Варненският концерт сложи бляскава и незабравима финалната точка на 2-годишния му световен проект.  ", "date": "2018.12.02", "title": "Ричард Клайдерман просълзи варненци с „Хубава си, моя горо“"}
{"url": "https://www.monitor.bg:443/bg/a/view/hasen-ademov-skandalite-s-op-moje-da-predizvikat-predsrochen-vot-151206", "text": "Скандалите около Обединените патриоти са причина по-скоро да има предсрочни парламентарни избори. Това заяви председателят на социалната комисия в Народното събрание Хасан Адемов пред БНР. Той коментира, че за ДПС предсрочния вот е неизбежен и многократно са го заявявали. Адемов поясни обаче, че все пак отговорността за управлението е на ГЕРБ, защото са поканили патриотите в управлението. Депутатът изтъкна също, че още от самото началото на структурирането на кабинета от ДПС са били против участието на патриотите в управленската коалиция. \"Те нямат място в управлението\", категоричен бе Адемов. Той отбеляза също, че едва сега БСП са се присъединили към техните идеи, както за оставката на Валери Симеонов от поста вицепремиер, така и участието на патриотите в управлението. Колегата му Рамадан Аталай също коментира поведението на патриотите пред Канал 3. По думите му вицепремиерът Красимир Каракачанов вече се е изморил да примирява патриотите и да носи синята каска. „Покрай всичките скандали той загуби ореола си“, заяви Аталай и допълни, че в политиката лидерите трябва да носят отговорност за случващото се в партиите им. Относно предложението на ДПС да подкрепи кабинет на малцинството Адемов обясни, че това е друга теза, а работа в социалната комисия няма нищо общо с нея. „В комисията работим не само с колегите от ГЕРБ и БСП, но и с другите партии, защото социалната политика, трябва да почива на консенсусни решения“, обясни Адемов.", "date": "2018.12.02", "title": "Хасен Адемов: Скандалите с ОП може да предизвикат предсрочен вот"}
{"url": "https://www.monitor.bg:443/bg/a/view/iran-planira-dogodina-da-iznasja-po-1-mln-barela-petrol-na-den-151200", "text": "Иран планира да експортира догодина по 1 млн. барела петрол на денонощие, съобщава агенция Shana. Приходите от износа на тези количества суров нефт ще бъдат заложени в бюджета за 2019 г., чийто параметри ще бъдат обсъждани на 5 декември, уточнява медията. Плановете на Техеран се обявяват почти месец след въвеждането от САЩ на санкциите срещу Ислямската република, които засягат износа на петрол, а също така дейността на 700 банки, фирми и физически лица.", "date": "2018.12.02", "title": "Иран планира догодина да изнася по 1 млн. барела петрол на ден"}
{"url": "https://www.monitor.bg:443/bg/a/view/zadyrjaha-myjyt-kojto-se-barikadira-v-nadejda-151196", "text": "Столични полицаи задържаха преди обяд 33-годишния мъж, който се беше барикадирал в дома си в кв. „Надежда 2”. Той ще бъде предаден на съдебните власти, съобщиха от пресцентъра на МВР. 33-годишният мъж се барикадира в дома си в кв. „Надежда 2” вчера, като сигналът бе получен в 10.20 часа. Той се барикадира, след като в апартамента пристигнали служители от „Съдебна охрана”, за да го отведат в затвора. Мъжът е криминално проявен и с влязла в сила присъда. Заплашвал е да скочи от 12-ия етаж на сградата. Районът беше отцепен, а на място бяха изпратени криминалисти, психолози на МВР, пожарникари и медицински екипи.", "date": "2018.12.02", "title": " Задържаха мъжа, който се барикадира в \"Надежда\" "}
{"url": "https://www.monitor.bg:443/bg/a/view/zatlystelite-deca-u-nas-dvojno-poveche-za-15g-151202", "text": "Процентът на затлъстелите деца у нас е скочил повече от двойно за 15 години. Това става ясно от ежегодния Глобален доклад за храненето на ООН. Освен до проблеми с наднорменото тегло нездравословното хранене на нашенците довело и до зачестяване на хора, заболели от анемия. Момчетата по-често имали проблем с теглото, отколкото момичетата, става ясно от доклада. 33.6 на сто от момчетата, които страдат от затлъстяване в България, са на възраст между 5 и 19 години. За сравнение през 2000г. те са били 20 на сто. Момичетата с наднормено тегло сега са 23%, като през 2000г. те са били 14%. Докладът дава Амстердам като добър пример за справяне със затлъстяването. През 2012г. градът е въвел програми за борба с наднорменото тегло при децата. Мерките са включвали чешми за достъп до питейна вода на публични места, ограничения на рекламите на храни и ръководства за снабдяване на училищата със здравословни закуски. Значителни проблеми с теглото има и при възрастните у нас - 68.9% от мъжете са затлъстели, а при жените процентът е 54.4 на сто. През 2000г. те са били съответно 58.2% и 49.1%. Броят на жените с наднормено тегло е скочил с близо 10 процентни пункта до 25.5%, а при мъжете - с около 5 пункта до 24.3%. Междувременно процентът на недохранените сред населението е паднал от 6% през 2004 г. до 3% през 2006 г. Това се вижда и от статистиките за децата с тегло под нормата на възраст 5 – 19 г. Сред момичетата те са намалели от 16.7% през 2000 г. до 13.8% през 2015 г.; при момчетата – от 15.2% до 11%. Процентът на хората с повишено кръвно налягане намалява – при мъжете това са 33.6%, а при жените – 23%, като преди петнайсет години показателите са били съответно 38.6% и 29.3%. От доклада става ясно, че българите приемат по-малко от необходимото калций, плодове, зеленчуци, мляко, ядки и семена. Подобно е и положението за Европа и за целия свят. Същевременно нашенците консумират повече от препоръчителното месо, сол и подсладени напитки. Анемията засяга сериозен брой от жените във фертилна възраст – 26.4% от небременните и 28% от бременните. Храната е основният фактор за влошеното здраве на хората по целия свят, показва докладът. На проблем с храненето се дължи един от всеки пет смъртни случая, което означава, че той е по-опасен от замърсения въздух и тютюнопушенето, сочи Джесика Фанзо, която работи в Университета \"Джонс Хопкинс\" и е водещ автор на изследването. Недохранването може да коства на света 3.5 трлн. долара годишно, а наднорменото тегло и затлъстяването – 500 млрд. долара.", "date": "2018.12.02", "title": "Двойно повече затлъстели деца за 15 години"}
{"url": "https://www.monitor.bg:443/bg/a/view/lars-fon-trier-s-pyrva-izlojba-151199", "text": "Режисьорът Ларс фон Триер съчетава диаманти и технологията виртуална реалност в първата си изложба, която ще бъде открита през 2019 г. в Музея за съвременно изкуство в Антверпен. Изложбата е озаглавена \"Меланхолия. Диамантът\". Тя ще бъде открита на 7 февруари 2019 г. и ще продължи до 5 май. Датския режисьор я замисля от 7 години. Той ще представи на нея първото си художествено произведение, създадено с новаторска технология. То се нарича \"Меланхолия\" като фантастичната драма на Триер от 2011 г. През следващите три години режисьорът ще създаде още 12 \"арт-обекта\" - по един за всеки свой филм. Много музеи проявяват интерес към творбите на Триер. \"Без колебание избрахме Музея за съвременно изкуство в Антверпен за изложбата\", каза продуцентът Леонид Огарьов. \"Директорът на музея Барт де Бар, както и Триер са безкомпромисни новатори. И двамата са мащабни мислители. Това е абсолютно иновационен проект. Досега никой не е съчетавал диаманти и виртуална реалност.\" Още повече Антверпен е един от традиционните центрове на търговия с диаманти, отбеляза Огарьов. Самият Триер сподели, че неговият първи документален филм - заснет още през студентските му години - също е посветен на диамантите. \"Досега съм заснел общо 13 игрални филма. Но винаги съм имал чувството, че в тях нещо липсва. И изведнъж се сетих да допълня всеки филм с паметник - паметник от диаманти, който е ненарушим\", обясни режисьорът. Проектът е поглед както към миналото, така и към бъдещето - благодарение на виртуалната реалност, обясни Ларс фон Триер. Ако се сравнят диамантите и киното, и в двата случая се борави със светлина и тъмнина. Но в киноиндустрията трябва да се противостои на безсмислените специални ефекти и блясък.", "date": "2018.12.02", "title": "Ларс фон Триер с първа изложба"}
{"url": "https://www.monitor.bg:443/bg/a/view/30-policai-ohranjavaha-2-ma-protestirashti-i-shepa-pensioneri-v-kustendil-151193", "text": "Близо 30 полицаи охраняваха единствения по рода си протест, състоящ се от 2-ма млади мъже в Кюстендил. Въпреки, че дни по-рано беше обявено в социалните мрежи за мястото и часа на недоволството, малцина бяха тези, които се събраха на паркинга зад сградата на Театър в областния град. Т. нар. недоволство беше организирано от 34-годишния Димитър Василев. Единствено той дойде на уреченото място, заедно с приятеля си Мартин Пеянски /27 г./. „Поне 3-4 дни по-рано извадихме разрешително. Обявихме го сред всички кюстендилци, публикувахме в социалните мрежи, но уви. Виждате – никой не желае да протестира. Ние сме тук, за да заявим категорично, че сме против високите цени на горивата и ниските доходи. Искам ние, младите да променим нещата и да направим България по-добро място за живеене“, коментира, Димитър, който работи в строителството. Минути по-късно беше съобщено, че група от около 10 пенсионери с развети знаме стоят пред сградата на Община Кюстендил. „Помолихме ги тези хора да дойдат и да се включат в нашия протест, но те отказаха. Именно заради това ние отидохме при тях, за да покажем, че дори и да сме малко, можем да отстояваме позициите си“, обясни още Димитър. Кюстендилци пък иронично коментираха, че подобен протест не са виждали никъде. „Цялата полиция е изкарана на крак да охранява една шепа хора. Те момчетата си вършат работата, но поне с това нещо сме единствени в цялата страна“, коментира млада кюстендилка. Това е трети пореден протест в Кюстендил, който завършва с провал.", "date": "2018.12.02", "title": "30 полицаи охраняваха 2-ма протестиращи в Кюстендил"}
{"url": "https://www.monitor.bg:443/bg/a/view/otkradnat-jivot-prodyljava-7-i-sezon-v-druga-bolnica-151204", "text": "Краят на снимачния процес на шести сезон на „Откраднат живот“ остави у редица фенове въпроса „Ще има ли следващ сезон“. Много от звездите, които се включиха в „Анатомия на гнева“, както бе озаглавена настоящата порция от епизоди на медицинската драма, написаха прочувствени слова в социалните мрежи, с които се сбогуваха с любимата на зрители и актьори болница „Свети Кирил“. Това доведе мнозина да предположат, че следващият сезон е под въпрос – мит, който продуцентът Евтим Милошев опроверга по време на последната среща на екипа с публиката от националното турне на сериала в Бургас. Подозренията, че сагата е към своя край се засилиха, след като в социалните мрежи се появиха снимки на опразнените операционни и кабинети в сградата, която даде терен на събитията в „Откраднат живот“ през последните три години. Причината за това обаче се оказа изместването на снимките в нова постройка, потвърдиха от екипа. Междувременно последните епизоди на „Анатомия на гнева“ ще се завъртят в ефира на Нова тв през следващата седмица. За втори пореден път „Откраднат живот“ ще спази традицията си да излъчи финалната серия на отворена за фенове прожекция. Датата на събитието е 7 декември (петък), а мястото - Cinema City в мол „Парадайз“. „Финалният епизод за пореден път ще изненада зрителите. Както в реалния живот, така и тук за едни ще има щастлив край, а за други ситуации, които ще ги сломят, разочароват и объркат. Може да кажем само, че финалът е изключително силен и повярвайте ни – всяка сюжетна линия има свой момент“, обещават от екипа.", "date": "2018.12.02", "title": "„Откраднат живот“ продължава 7-и сезон в друга болница"}
{"url": "https://www.monitor.bg:443/bg/a/view/sydjat-aktrisa-za-prozrachna-roklja-151203", "text": "Египетска актриса, която носела \"твърде разголена\" рокля по време на Филмовия фестивал в Кайро, ще застане на 12 януари пред съда по обвинения в аморалност , пропганда на пороци и \"подстрекаване към разврат\" пише „Дейли Телеграф“. Рания Юсеф се появила на събитието с черна дантелена рокля, която разкривала твърде голяма част от краката й. Секси тоалетът на 44-годишната звезда предизвика остри критики в страната, въпреки че имаше и хора, които заявиха, че тя е свободна да носи, каквото си поиска. Делото срещу Юсеф е заведено от група адвокати, които я обвиняват в действия, подбуждащи към разврат и съблазън, както и разпространение на порока по начин, който нарушава нормите, установени в египетското общество. Юсеф се извини публично и заяви, че не е предполагала, че роклята й ще предизвика подобно възмущение. Тя бе категорична, че тоалетът не е избран нарочно като провокация под каквато и да било форма.", "date": "2018.12.02", "title": "Съдят актриса за прозрачна рокля"}
{"url": "https://www.monitor.bg:443/bg/a/view/nik-djonas-i-prijanka-chopra-sa-veche-semejstvo-151185", "text": "Актрисата Приянка Чопра и певецът Ник Джонас си казаха заветното „да“ по време на християнската им сватба в двореца Умаид Бхаван в индийския град Джодпур. Церемонията бе водена от бащата на младоженеца Пол Кевин Джонас. Свидетели на Ник бяха братът на Приянка Сидхарт и собствените му трима братя Джо, Кевин и Франки. Ден по-късно влюбените ще се врекат отново във вечна вярност. Това ще стане в рамките на хиндуистката им сватба. Припомняме, че Чопра и Джонас се сгодиха само преди четири месеца. Двамата обявиха намерението си да се разходят до олтара през лятото. Самият Ник пък отбелязал пред майка си, че ще се ожени за Приянка още след третата им среща.", "date": "2018.12.02", "title": "Ник Джонас и Приянка Чопра са вече семейство"}
{"url": "https://www.monitor.bg:443/bg/a/view/djerard-bytlyr-e-hospitaliziran-v-dominikana-151186", "text": "Актьорът с шотландски корени Джерард Бътлър бе приет в частна болница в Доминиканската република. До хоспитализирането на екранния агент Майк Банинг се стигна, след като в продължение на няколко дни звездата изпитвал остра болка в коремната област. Лекарите бързо изключили възможността Бътлър да страда от апендицит, предава Daily Mail. Поставената му диагноза е дивертикулит, като по думите на медиците 49-годишният актьор ще бъде освободен за домашно лечение в следващите дни. Преди броени дни Бътлър бе в Хаити, за да подаде ръка на децата в нужда. Тогава той говори за връзката между глада, причинен от бедността, и липсата на образование. Междувременно стана ясна и премиерната дата на „Код: Ел Ей“ (Angel Has Fallen) - филмът, който върна Бътлър и тази година у нас. Третото заглавие от екшън поредицата за Майк Банинг ще се появи на бял свят на 23 август догодина. Сюжетът ще постави главния герой в светлината на прожекторите като основен обвиняем за убийството на президента. Този път той ще трябва да се изправи и срещу собствените си демони, за да докаже невинността си. Режисьор на проекта е Рик Роман Во, а с участие в него се разписват още Джейда Пинкет Смит, Морган Фрийман и др.", "date": "2018.12.02", "title": "Джерард Бътлър е хоспитализиран в Доминикана"}
{"url": "https://www.monitor.bg:443/bg/a/view/drakoni-prekyrshvat-zaveta-na-drevnite-video-151194", "text": "Добре дошли в училището за надарени младежи „Салваторе“, което дава подслон на главните герои в сериала „Вампири: Наследство“. Тук заложбите на учениците далеч не са в сферата на точните науки и спорта, а часовете по история се въртят около първите проклятия. Възпитаниците на екранния пансион в продължението на „Древните“ са вампири, върколаци и вещици. С изключение на Хоуп Майкълсън, изиграна от младата кинонадежда Даниел Роуз Ръсел, която е смесица между трите свръхестествени създания и вероятно най-силното същество в света. Този спин-оф отново е дело на създателката на „Дневниците на вампира“ и „Древните“  Джули Плек, която прикова телеманиаците към екрана с приключенията на братята Салваторе и фаталното семейство Майкълсън и събра солидна армия от фенове. Поредицата „Вампири: Наследство“ обаче е завладяваща по съвсем различен начин от предшествениците. Тя  пасва идеално на зрителите, които си мечтаят за среща Като в случая най-известният магьосник в историята е вампир, който ловува   други свръхестествени създания. Самото училище „Салваторе“ напомня за Хогуортс, като   героите дори оприличават спортните си състезания с куидич (б. а. - магическа игра в историята за Хари Потър). За разлика от „Древните“, които гравитират около семейната драма, а злодеят върлува поне   сезон време, във „Вампири: Наследство“ всяка серия си идва със съответното чудовище. Още във втори епизод Хоуп и компания се изправят срещу дракон, наличието на какъвто сякаш вече е задължителна съставка в рецептата за добър сериал. Основите на тази тенденция наляха писателят Джордж Р. Р. Мартин и кървавата му сага „Игра на тронове“. Вече порасналата Хоуп ще дели един покрив с близначките на стожера на пансиона Аларик Салцман (Мат Дейвис) – един от малкото оцелели герои след финалните надписи на „Дневниците на вампира“. Близвачките Лизи (Джени Бойд) и Джоси Салцман (Кайли Брайънт) са колкото еднакви, толкова и различни, а заедно могат да практикуват най-сложните магии. В обсега им влизат новите попълнения в училището – доведените братя Рафаел (Пейтън Смит) и Ландън (Ария Шахгасеми). Първият току-що е активирал след като е убил в инцидент любимата си, а вторият притежава неизвестни към момента способности. Ландън всъщност е познат на феновете на „Древните“, тъй като искрите между него и Хоуп пламнаха още в сериала-предшественик. Сега продуцентите дават втори шанс на любовната им история. Те, заедно с други тийнейджъри на прага на зрелостта, се опитват да развият доброто в себе си, независимо от кръвожадните импулси, които ги подтикват да проявят тъмната си страна.  Любими герои от „Дневниците на вампира“ също се разписват с поява в актуалната поредица. Зак Роурих, който раздава правосъдие в униформата на Мат Донован, удари едно рамо на Аларик още в първи епизод. В трети пък виждаме Стивън МакКуин, познат като екранния брат на актрисата с български корени Нина Добрев – Джереми Гилбърт. Първи сезон на „Вампири: Наследство“ разполага с 22 епизода по 45 минути. Българските почитатели на окултната фантастика с точната доза драма могат да се впуснат в приключението на Хоуп по HBO и в стрийминг платформата на гиганта.  ", "date": "2018.12.02", "title": "Дракони прекършват завета на „Древните“ (ВИДЕО)"}
{"url": "https://www.monitor.bg:443/bg/a/view/vyv-vma-izvyrshiha-nova-chernodrobna-transplantacija-151180", "text": "Специалисти от Военномедицинска академия извършиха поредна чернодробна трансплантация, съобщиха от лечебното заведение.   Реципиентът е 52-годишна жена, с последен стадий на чернодробно заболяване, а донорът – млада жена на 28 години.  Сложната петчасова интервенция бе извършена в късния следобед на 1 декември, заяви проф. д-р Никола Владов, ръководител на Клиника по чернодробно-панкреатична и трансплантационна хирургия. Ръководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията, благодарение на която ще бъде спасен човешки живот.  ", "date": "2018.12.02", "title": "Във ВМА извършиха нова чернодробна трансплантация "}
{"url": "https://www.monitor.bg:443/bg/a/view/djado-v-isperih-dade-torba-s-pari-na-telefonni-izmamnici-151184", "text": "72-годишен мъж от Исперих е станал жертва на телефонна измама, съобщават от Областната дирекция на МВР в Разград. На 1 декември в 12.30 часа мъжът съобщил в Районното управление в Исперих, че около 10 часа на 30 ноември получил обаждане на стационарния телефон за провеждаща се полицейска акция за залавяне на телефонни измамници. За да помогне, възрастният мъж трябвало да предаде наличните в дома му пари. Около 10.30 часа той оставил пред къщата си торба с 8100 лв.   По случая е образувано досъдебно производство.", "date": "2018.12.02", "title": "Дядо в Исперих даде торба с пари на телефонни измамници"}
{"url": "https://www.monitor.bg:443/bg/a/view/naum-shopov-mladshi-i-tea-minkova-vdigat-ljatna-svatba-151188", "text": "Наум Шопов-младши и годеницата му Теа Минкова планират да се врекат във вечна вярност през лятото. Звездата от „Откраднат живот“ с лекарски ценз и половинката му са категорични, че не искат да чакат дълго преди да чуят Менделсон. Въпреки това все още не бързат да наливат пищни планове за голямото събитие. Самото предложение за брак екранният д-р Тасев организирал сам в продължение на два месеца. Синът на Христо Шопов и Минкова се сгодиха преди броени седмици, като Наум падна на коляно пред избраницата си по време на събитие на дрифт писта. Двамата дори заснеха годежа си, а видеото бе изгледано близо 20 000 пъти в YouTube само за едно денонощие. Сред последните проекти на бъдещото семейство е отварянето на рекламна агенция съвместно с Александра и Дани Петканови. Освен това Шопов-младши и Минкова работят и по издаването на първата книга на дипломирания лекар. Тя носи заглавието „Булгар звер“, а в нея Наум дава ценни съвети на последователите си във фитнеса. „Това е проект, който седи от години в главата ми, но ето че и неговият момент дойде! Вложих много време и старание, за да се получи нещо, което би се отличило от всички останали фитнес програми. Притежавайки “Булгар звер”, вие получавате моя шест годишен опит в залата - с грешките и уроците, които тя ми е дала“, обясни екранният д-р Тасев в социалните мрежи. Гръбнакът на проекта е т.нар. „Фитнес буквар“ - кратка книжка, в която Шопов събира най-необходимата информация за постигане на желаните резултати в залата. „От това да дам разяснение за най-важните термини отнасящи се за тренировките, до 10-те мита на всеки начинаещ трениращ. Тази информация е добита чрез стажа ми във фитнеса и следването ми по медицина“, обяснява още той.", "date": "2018.12.02", "title": "Наум Шопов-младши и Теа Минкова вдигат лятна сватба"}
{"url": "https://www.monitor.bg:443/bg/a/view/bylgarija-sreshtu-anglija-v-bitka-za-evro-2020-151189", "text": "България ще се бори с Англия, Чехия, Черна гора и Косово за класиране на Евро 2020.  Това отреди тегленият днес жребий в Дъблин. България бе в трета урна. Водач на групата е Англия, а от втора урна е Чехия.  След жребия селекционерът на България Петър Хубчев заяви, че националите имат своите шансове и всичко зависи от тяхната форма и здравословно състояние преди двубоите.  \"За Англия и Чехия е ясно, а за другите отбори ще кажа, че се знае как играят отборите от Балканите и какви мачове се получават между тях. На този етап ме интересува състоянието на българските футболисти. Разбирам, че искате да говорим за противниците, но както казах, мен ме вълнуват повече нашите момчета. Важен ми е нашият отбор. Мачовете ще покажат на какво ниво сме. Да, показахме едно добро равнище в последните три месеца, но това не значи, че след още три месеца ще сме в същото състояние. Националният отбор се различава от тези в клубния футбол. Защо да не сме първи в тази група\", заяви Петър Хубчев след жребия. Капитанът Ивелин Попов пък смята, че нашите могат да се борят с Чехия за второто място. “Реално погледнато Косово и Черна гора са силни отбори. Имат нелоши футболисти, но мисля, че имаме реален шанс да се борим за второто място с тима на Чехия. Усещаме положителната промяна в националния отбор. Играхме добре в Лигата на нациите и дори и като гост. Мисля, че ние трябва да си свършим работата и да бъдем втори. Надявам се да продължим традицията да играем силно със силните вкъщи. Мисля, че във футбола всичко е възможно. Шест седем отбора се отличават в Европа, от другите всеки може да победи всеки. Мисля, че изградихме добър отбор. Лично аз имам варианти и мога да сменя клубната принадлежност през зимата”, каза Попето пред БНТ. Група А:   Англия Чехия БЪЛГАРИЯ Черна гора Косово Програма за мачовете: 1 кръг: 21-23 март 2019 г. 2 кръг: 24-26 март 2019 г. 3 кръг: 7-8 юни 2019 г. 4 кръг: 10-11 юни 2019 г. 5 кръг: 5-7 септември 2019 г. 6 кръг: 8-10 септември 2019 г. 7 кръг: 10-12 октомври 2019 г. 8 кръг: 13-15 октомври 2019 г. 9 кръг: 14-16 ноември 2019 г. 10 кръг: 17-19 ноември 2019 г. Жребий за плейофите от турнира “Лига на нациите”: 22 ноември 2019 г. Жребий за финалите на Евро 2020: 1 декември 2019 г. Полуфинални плейофи от турнира “Лига на нациите”: 26-28 март 2020 г. Финални плейофи от турнира “Лига на нациите”: 29-31 март 2020 г. Финален турнира на Евро 2020: 12 юни - 12 юли 2020 г. Пълният жребий:", "date": "2018.12.02", "title": "България срещу Англия в битка за Евро 2020"}
{"url": "https://www.monitor.bg:443/bg/a/view/tom-hanks-stava-tatko-na-pinokio-151190", "text": "Холивудският ас Том Ханкс е в ранни преговори за ролята на Джепето в игралната версия на рисуваната класика „Пинокио“ (1940 г.). Продукцията е на „Дисни“ и е поредното заглавие на компанията, което ще получи римейк през следващите две години. Клапата се очаква да щракне още през февруари, а режисьор на лентата ще бъде авторът на „Падингтън” Пол Кинг. Освен Ханкс за образа на създателя на дървеното човече, други имена от актьорския състав все още не са обявени. Припомняме, че сред игралните версии, върху които работи медийният гигант в момента, са „Цар лъв“, „Дъмбо“, „Аладин“, „Лейди и Скитника“, „Лило и Стич“ и „Мулан“. Междувременно конкурентно заглавие „Пинокио“, режисирано от Гилермо дел Торо, се готви от стрийминг компанията Netflix. Носителят на „Оскар“ за „Формата на водата“ ще е автор и на сценария, ще влезе и в ролята на продуцент. Неговият „Пинокио“ обаче няма да прави трансфер към игралното кино. Филмът ще бъде дебют на Дел Торо в анимацията.", "date": "2018.12.02", "title": "Том Ханкс става татко на Пинокио"}
{"url": "https://www.monitor.bg:443/bg/a/view/spasiha-myj-v-pirin-151178", "text": "Двама млади мъже полетяха от рисковия хребет Кончето в Пирин при опит да преминат през новия заслон там. Единият е планински водач, който е превеждал турист - свой приятел, по маршрута. При прехода двамата са се подхлъзнали и са полетели в пропастта. Сигналът за инцидента е подаден на телефон 112 малко преди 16 ч в събота от планинския водач. Мъжете са паднали в посока долината на връх Бански суходол. Веднага се е наложила намесата на планинските спасителни служби. В акцията по изваждането им са се притекли 28 планински спасители от Банско, Разлог, Добринище и София. Инцидентът е станал следобед в събота, а окончателното приключване е било в 6 ч днес. За щастие с благоприятна развръзка. 25-годишният планински водач, който не е от състава на ПСС, е превеждал през Кончето 29-годишния Едуард от София, каза за “Монитор“ Румен Баряков, шеф на спасителния планински отряд в Банско. Наложило се е планинските спасители да се спускат с въжета, като алпинисти, за да извадят единия пострадал, паднал в заснежени храсталаци. Между полунощ и 1 ч в нощта срещу неделя спасителите и след това е започнала операцията по транспортирането им, чак до 6 ч сутринта. Двамата пострадали са в разложката болница, докато се възстановят. Те са със сравнително леки наранявания за такова падане. Единият мъж е травма на крака, а другият е с контузена ръка. Когато спасители достигнали до мястото на падането, мъжете са били контактни. \"Цяло чудо е, че след такова тежко падане на 200 - 300 м по скалите са оцелели\", казаха участвали в акцията спасители. Операцията по извеждането от долината е била изключително тежка заради студеното време и района, до който се достигало трудно, без да има пътека. 25-годишният водач е бил добре екипиран, така че да ги открият по-лесно. Имал е и късмет, че е паднал в пряспа сняг. През декември 2009 г. 23-годишно момиче и 27-годишният й приятел прекараха кошмарно денонощие след подхлъзване и падане пак от хребета Кончето. Момичето паднало първо, а приятелят - при опит да се добере до нея. Тогава те бяха спасени почти невредими, като момичето имаше рана на главата, но и двамата бяха силно премръзнали.", "date": "2018.12.02", "title": "Планински водач и турист  полетяха от Кончето в Пирин (ОБНОВЕНА)"}
{"url": "https://www.monitor.bg:443/bg/a/view/za-godina-pazaryt-na-kriptovaluti-zagubi-691-mlrd-151192", "text": "Капитализацията на пазара пазара на криптовалути в света за последните 12 месеца падна 6 пъти - от 826 млрд. долара до 135 млрд. или сега e с 691 млрд. долара по-малка, съобщават световните агенции. Тенденцията на спад продължава от началото на януари, в края на миналия месец се засили и достигна 70%. Най-популярната криптовалута - bitcoin днес падна до 4200 долара, но е все още е доста над дъното от 3709 долара, отчетено на 27 ноември. Според финансови експерти основна причина за срива е пренасищането на пазара с непрофесионални играчи, които се впускат да продават криптовалутата си след края на бума на популярността и. Подобно поведение води и до паника сред немалка част от останалите участници на пазара.", "date": "2018.12.02", "title": "За година пазарът на криптовалути загуби $691 млрд."}
{"url": "https://www.monitor.bg:443/bg/a/view/dadoha-po-25-000-bileta-na-rivyr-i-boka-za-bernabeu-151169", "text": "Аржентинските грандове \"Ривър Плейт\" и \"Бока Хуниорс\" ще получат по 25 000 билета за Суперфинала реванш на Копа Либертадорес. Както е известно, мегасблъсъкът се превърна в мегаскандал, след като беше отложен на 24 ноември заради инциденти с автобуса на \"генуезците\" пред \"Монументал\", при които пострада капитанът на гостите Пабло Перес. Последваха безброй полемики, като накрая КОНМЕБОЛ взе сензационното решение \"милионерите\" да домакинстват на \"Сантиаго Бернабеу\". Това ще се случи другата неделя от 21:30 часа. Футболната централа на Южна Америка реши, че двата клуба ще получат по 25 000 билета, като ще имат право да продават само по 5000 в Аржентина, докато останалите 20 000 ще бъдат купувани от сайта на КОНМЕБОЛ. Интересното е, че от неделя до вторник ще се продават билети за феновете на \"милионерите\", а от вторник за привържениците на шампионите на Аржентина. Точно 22 000 билета ще бъдат раздадени на различните спонсори, като на касите на \"Бернабеу\" билети няма да бъдат продавани. Всеки един билет пък ще бъде по именно, като няма да подлежи на промяна, а освен това ще бъдат раздавани директно в Мадрид. На 6 декември пък ще бъдат пуснати в свободна продажба билетите от останалата квота на стадиона на \"Реал\" (Мадрид), които ще са в продажба до изкупуването им. Двете агитки в момента са настръхнали срещу КОНМЕБОЛ, чийто шефове взеха решение най-важният мач в историята на Суперкласико да се играе на 12 часа път със самолет от аржентинската столица. Стотици фенове на \"червено-белите\" излязоха да протестират, а клубът обяви, че е против домакинството си в Испания. Предвид това, че има продадени 66 000 билета на свои фенове за срещата, която беше отложена няколко пъти миналия уикенд. Освен това \"милионерите\", които получиха и наказание от 400 000 долара и затваряне на \"Монументал\" за следващите две домакинства от Либертадорес, губят домакинството си, където по правило трябваше да играят само пред собствени фенове. Нещо, което Бока Хуниорс стори в първата среща на 11 ноември при равенството 2:2, когато 50 000 препълниха \"Бомбонера\", но бяха само фенове на \"генуезците\". Както е известно, головете на чужд терен не се броят във финала на най-важния клубен турнир в Южна Америка.", "date": "2018.12.02", "title": "Дадоха по 25 000 билета на \"Ривър\" и \"Бока\" за \"Бернабеу\""}
{"url": "https://www.monitor.bg:443/bg/a/view/tejlyr-suift-schupi-rekorda-za-naj-pechelivsho-turne-v-sa-sht-151168", "text": "Тейлър Суифт подобри рекорда за най-печелившо турне в САЩ с приходи от $266,1 млн., предаде Контактмюзик. През турнето Reputation  28-годишната певица изнесе 38 концерта на стадиони в САЩ от 8 май до 6 октомври. За тях бяха продадени 2 068 399 билета. Досегашният рекорд за приходи от концертно турне в САЩ принадлежеше на „Ролинг стоунс“ - $245 млн., от концертите  „Bigger Bang“, изнесени от 2005 г. до 2007 г. Тейлър Суифт вчера беше обявена за  най-влиятелната личност в Туитър, макар и да публикува съобщения много по-често в конкурентните платформи Инстаграм и Тъмблър. Тя получи 98 от възможните 100 точки на компанията за анализ на социалните медии „Брандуоч“. Тейлър Суифт има 83,1 милиона последователи в Туитър.", "date": "2018.12.02", "title": "Тейлър Суифт счупи рекорда за най-печелившо турне в САЩ"}
{"url": "https://www.monitor.bg:443/bg/a/view/zapaliha-svetlinite-na-plavashtata-elha-v-rio-de-janejro-151175", "text": "В Рио де Жанейро запалиха светлините на емблематичната за бразилския мегаполис плаваща коледна елха, съобщава Ройтерс. Така официално бе дадено началото на празничния сезон. Хиляди гости и жители на града се събраха на брега на лагуната Родриго де Фрейтас, за да видят как 70-метровото и тежащо 369 тона дърво е огряно от хиляди светлини. Церемонията бе съпътствана и от 7-минутно шоу с фойерверки.  Събитието по традиция привлича милиони туристи и е една от основните атракции в града по Коледа.   Плаващата елха е издигната за пръв път в Рио де Жанейро през 1996 година и от тогава е една от най-големите атракции за туристите, заедно с карнавала и празнуването на Нова година на плажа Копакабана.", "date": "2018.12.02", "title": "Запалиха светлините на плаващата елха в Рио де Жанейро"}
{"url": "https://www.monitor.bg:443/bg/a/view/investicii-ot-1-2-mlrd-lv-vyv-vi-k-otrasyla-sa-na-startovata-prava-151179", "text": "ВиК дружествата ще подадат предсрочно проектни предложения за финансиране по Оперативна програма „Околна среда 2014-2020“. На стартовата права са инвестиции в размер на 1,2 млрд. лв. в изграждане на водопроводи, канализация, пречиствателни и помпени станции и др. Реализацията им ще започне в началото на 2019 г. Бенефициент ще бъдат ВиК операторите, които вече подготвят проектните си предложения на база изготвените Регионални прединвестиционни проучвания (РПИП) в 14 области на страната, съобщиха от МРРБ. Министерството на околната среда и водите определи 23 април 2019 г. като краен срок за подаване на проектите. Подготовката на документите е в напреднала фаза и се очаква първите формуляри за кандидатстване да бъдат внесени от ВиК операторите в МОСВ много по-рано – още през февруари. Пет от Регионалните прединвестиционни проучвания вече имат зелена светлина от JASPERS (консултант на ЕК, ЕИБ и ЕБВР по големи инфраструктурни проекти). Това са проектите на Видин,  Враца, Стара Загора, Перник и Ямбол. До две седмици положително становище се очаква да получат и прединвестиционните проучвания на Кърджали, Пловдив и Русе. Сега от ключово значение е своевременното съгласуване на размера на бъдещите инвестиции от общинските съвети и Асоциациите по ВиК. Проектите ще се изпълняват на територията на 51 агломерации с над 10 000 еквивалент жители, като от подобрената инфраструктура ще се възползват над 2 млн. българи. Определените за изграждане ВиК обекти включват 800 км водопроводна мрежа, както и канализационни колектори, пречиствателни станции за питейни води и отпадъчни води, съоръжения за третиране на утайки, автоматизирани системи за управление на ВиК системите и др. Предвижда се да бъдат обявени над 190 обществени поръчка. Вече е обявена първата от тях - за строителство на пречиствателната станция за питейни води на Шумен.", "date": "2018.12.02", "title": "Инвестиции от 1,2 млрд. лв. във ВиК отрасъла са на стартовата права"}
{"url": "https://www.monitor.bg:443/bg/a/view/parij-kato-sled-grajdanska-vojna-151174", "text": "270 души са били арестувани във френската столица Париж, след като напрежението по време на вчерашните протести срещу поскъпването на живота ескалира и се превърна в бунт.  Най-малко 110 души, сред които 17 полицаи, са ранени при сблъсъците, съобщава, съобщи Франс прес.   Сградата на префектурата в департамента Горна Лоара в Южна Франция беше опожарена, след като участници в протеста на \"жълтите жилетки\" хвърлиха по нея бутилки със запалителна течност, съобщи радио \"Франс енфо\", цитирано от ТАСС. Френската полиция е успяла да идентифицира около 3000 вандали, участвали в погромите и стълкновенията със силите на реда вчера, съобщи по телевизия Бе Еф Ем министърът на вътрешните работи Кристоф Кастанер. Той уточни, че сред идентифицираните има крайнодесни и крайнолеви, но също голям брой хора, дошли в Париж само и само да вършат погроми. Френският премиер Едуар Филип отмени визитата си в Полша заради протестите в Париж, белязани от ожесточени сблъсъци между демонстранти - т.нар. \"жълти жилетки\" и полицията, предаде Ройтерс. Едуар Филип трябваше да участва в откриващата се днес в Катовице Конференция на страните по Рамковата конвенция на ООН за промените в климата (COP24). Вместо него ще участва министърът на екологичния и солидарен преход Франсоа дьо Рюжи.   Френският президент Еманюел Макрон, вчера след края на срещата на върха на Г-20 в Буенос Айрес, осъди насилието, съпътстващо протестите в столицата, предаде Франс прес. \"Никоя кауза не оправдава силите на реда да бъдат атакувани, магазини да бъдат разграбвани, минувачи и журналисти да бъдат заплашвани, Триумфалната арка да бъде омърсена\", каза Макрон. \"Никога няма да приема насилието\", защото то няма \"нищо общо с изразяването на един легитимен гняв\", даде да се разбере френският президент. Той обвини \"виновниците за тези насилия\", че \"не искат промяна, не искат никакво подобрение\". \"Те искат хаос: предават каузите, на които претендират, че служат, и които манипулират\", подчерта Макрон. Той обеща, че отговорните за насилието ще бъдат идентифицирани и изправени пред правосъдието.   Френският президент съобщи, че е свикал за понеделник сутринта, след като се завърне в Париж, среща с министри и компетентните служби, посветена на протестите на движението на т. нар. \"жълти жилетки\".", "date": "2018.12.02", "title": "Париж като след гражданска война  "}
{"url": "https://www.monitor.bg:443/bg/a/view/sydiite-ostaviha-bez-pobeditel-zrelishteto-uajldyr-furi-151172", "text": "Боксовото зрелище на годината между Дионтей Уайлдър и Тайсън Фюри остана без победител! Колкото и рядко да се случва в света на бокса, съдиите не бяха единодушни в решението си и така битката между двамата титани в тежка категория остана с равен резултат. Един от реферите отсъди в полза на Фюри - 114:112, вторият даде предимство на Уайлдър - 115:111, а третият отсъди резултат 113:113, така че световната титла в WBC не смени собственика си в \"Стейпълс Сентър\" в Лос Анджелис. Така тя остава все още за американеца, но със сигурност ще има реванш. Уайлдър прати на два пъти съперника си в нокдаун - веднъж в деветия и веднъж в 12-ия рунд. Може би точно вторият нокдаун спаси американеца от загубата, защото беше изключително тежък и определено съперникът му извади късмет, че не беше нокаутиран в тази ситуация. \r\n Но още преди мача, особено в Щатите, очакваха Уайлдър да се справи с опонента си. Не за друго, а защото Фюри цели две години и половина беше извън ринга, трябваше да се справи с множество лични проблеми и мнозина се чудеха дали може отново да демонстрира нивото от времето, когато успя да победи Владимир Кличко. Оказа се, че Циганския крал не е забравил как да се бие и направи истинско зрелище за феновете. Той сваляше гарда си, демонстративно предизвикваше опонента си да го удари, като в същото време парираше всеки опасен удар към главата си. И тогава пласираше убийствени крошета и ъперкъти в целта. Определено началото беше по-силно за Фюри и той беше с по-точните удари, пише gong,bg. Уайлдър загуби и много от свежестта си в средата на мача, но като голям шампион показа, че когато е необходимо, може да се мобилизира. Така голямото боксово зрелище на годината остана без победител, а при всички положения това означава, че Уайлдър и Фюри ще ни зарадват с още един сблъсък през 2019 г. Анализаторите и на Острова, и в Щатите обаче са категорични, че британецът е бил ограбен от реферите и е трябвало да бъде обявен за победител в този мач.", "date": "2018.12.02", "title": "Съдиите оставиха без победител зрелището Уайлдър-Фюри (ГАЛЕРИЯ)"}
{"url": "https://www.monitor.bg:443/bg/a/view/vyzobnovjavat-protestite-u-nas-151177", "text": "Възобновяват се протестите срещу високите цени на горивата и ниския стандарт на живот. Шествия ще се проведат в редица градове на страната. В Благоевград протестиращите се събират в 11:30 часа на паркинга на Югозападен университет „Неофит Рилски“. В Бургас хората също роптаят срещу системата и \"социалното убиване на българина\". Протестът в приморския град ще започне в 12:00 часа на паркинга на хипермаркет „Метро“. В Пазарджик протестиращите срещу ниските доходи ще се съберат в 13:00 часа на паркинга пред парк „Стадиона“, след това ще тръгнат пеша по улиците на града до сградите на Общинската и на Областната администрации.   Протести, започващи в обедните неделни часове са насрочени още в Кюстендил, Карлово, Хасково и Перник. Очаква се Подбалканският път София-Бургас да бъде блокиран.", "date": "2018.12.02", "title": "Възобновяват протестите у нас"}
{"url": "https://www.monitor.bg:443/bg/a/view/sa-sht-i-kitaj-s-90-dnevno-primirie-v-tyrgovskija-konflikt-151183", "text": "САЩ и Китай обявиха, че са постигнали 90-дневно прекратяване на огъня в търговския си конфликт, който разтърси финансовите пазари и заплаши растежа на световната икономика, съобщи Асошиейтед прес. Договореността беше постигната на работна вечеря на президентите Доналд Тръмп и Си Цзинпин и техни съветници в Буенос Айрес, след срещата на върха на Г-20.   Тръмп се съгласи да не повишава от 1 януари митата върху китайски стоки за 200 милиарда долара от 10 на 25 процента, както беше заплашил. Китай пък се съгласи да закупи все още недоговорено, но значително количество земеделски и промишлени продукти, енергоносители и други стоки от САЩ, за да се съкрати огромния търговски дисбаланс между двете страни, се казва в съобщение на Белия дом. Освен това Пекин е обещал да засили мерките срещу трафика на фентанил в САЩ, на фона на взрив на смъртни случаи, свързани с употребата на тази синтетична дрога. Произвежданият в Азия наркотик е смятан за 30 до 50 пъти по-силен от хероина и 50 до 100 пъти по силен от морфина. От началото на годината близо 27 000 американци са починали в резултат на употреба на фентанил или подобни наркотици, отбелязва Франс прес. Примирието, постигнато след продължилата повече от два часа среща, ще трае 90 дни и ако през този период Вашингтон и Пекин не успеят да постигнат споразумение по структурните промени в търговските си отношения, митата върху китайските стоки ще скочат от 10 на 25 процента, уточни Белият дом. Китайският външен министър Ван И потвърди паузата в търговската война и описа работната вечеря между двамата президенти като \"много положителна и конструктивна\". По време на срещата си двамата президенти констатираха положителни промени в ситуацията около Северна Корея и изразиха намерение да сътрудничат за денуклеаризацията на Корейския полуостров, се казва в изявление, разпространено от пресслужбата на Белия дом. \"Беше постигнато съгласие, че е настъпил значителен напредък по въпросите, свързани със Северна Корея. Президентът Тръмп заедно с председателя на КНР Си Цзинпин и председателя на Държавния съвет на КНДР Ким Чен Ун ще се стремят към свободен от ядрени оръжия Корейски полуостров\", се казва в изявлението.", "date": "2018.12.02", "title": "САЩ и Китай с 90-дневно примирие в търговския конфликт"}
{"url": "https://www.monitor.bg:443/bg/a/view/jena-propadna-v-dupka-s-vrjala-voda-151176", "text": "Жена пропадна в дупка с вряла вода по асфалтова алея в Русе. Инцидентът станал в междублоково пространство в квартал \"Изток\" в събота вечерта. Пострадалата вървяла по асфалтова алея, която е била пропукана от авария в топлофикационната мрежа. Внезапно се отворила дупка и жената потънала в нея до колене. Тежко наранената жена е откарана е с линейка в болница с втора степен изгаряния по краката. Сигналът е подаден към 19 часа. Пострадалата е откарана с линейка в УМБАЛ “Медика”, където има отделение по пластична хирургия. От лечебното заведение съобщиха, че пациентката е получила Има и частични поражения в областта на кръста. Приета е в тежко състояние и в шок от болката. Към момента е стабилизирана, но й предстои дълъг процес на лечение и възстановяване. След инцидента мястото било оградено от полиция, но нямало екипи на топлофикационното дружество. Те са получили сигнал от медиите за инцидента и са обещали веднага да проверят какво се е случило. Цяло щастие е, че съпругът на пострадалата Нергиз е бил с нея и веднага й е оказал първа помощ, най-малкото като я е измъкнал от врящата яма. Това обясни пред Нова тв пострадалата Нергиз от болничното легло. Заради тежките изгаряния лекарите в Русе са обработили раните й в болницата под пълна упойка. \"В момента чувствам адски болки. Бинтована съм до кръста. Имах шок от пропадането, защото стана неочаквано, а в следващия миг почувствах горещата вода\", разказа тежко пострадалата жена. При инцидента освен съпругът й но веднага се притекъл на помощ. В момента дупката е запълнена с гуми, за да не пострада друг човек. Хора от блока, пред който е станал инцидентът, обясниха, че се подавали жалби до \"Топлофикация Русе“, че от земята се издига пара, но никой не е предприел нищо. Вероятно тръбата е била спукана от доста време, но тъй като водата не е избила навън, това не е предизвикало спешна намеса на топлофикационното дружество, за да отстрани аварията. По случая е образувано досъдебно производство за професионална непредпазливост. Уведомена е и районната прокуратура.", "date": "2018.12.02", "title": "Жена пропадна в дупка с вряла вода (ОБНОВЕНА)"}
{"url": "https://www.monitor.bg:443/bg/a/view/merkel-i-makron-pred-putin-rusija-da-osvobodi-ukrainskite-morjaci-151164", "text": "Германският канцлер Ангела Меркел и френският президент Еманюел Макрон са настояли днес пред руския президент Владимир Путин страната му да освободи украинските моряци, които задържа заедно с три кораба в Керченския проток край Крим в края на миналата седмица, предаде Ройтерс, като се позова на прессекретаря на Кремъл Дмитрий Песков.   Макрон и Меркел са имали отделни срещи с Путин в кулоарите на срещата на върха на Г-20 в Буенос Айрес. Руският президент им казал, че въпросът с моряците е от компетенциите на съда. Вчера стана ясно, че украинците са били прехвърлени в Москва. Двадесет и четиримата украински граждани - военни моряци и представители на Службата за сигурност на Украйна - са арестувани до 25 януари. Те са заподозрени в незаконно преминаване на руската граница и ги заплашва наказание до 6 години лишаване от свобода. Меркел е призовала Путин за успокояване на напрежението между Русия и Украйна, каза нейният говорител Щефен Зайберт, цитиран от Франс прес. Друг акцент в разговора им е била ситуацията в Сирия.   ", "date": "2018.12.02", "title": "Меркел и Макрон пред Путин: Русия да освободи украинските моряци"}
{"url": "https://www.monitor.bg:443/bg/a/view/dvama-zadyrjani-za-kontrabanda-na-valuta-na-lesovo-151165", "text": "Районната прокуратура в Елхово е задържала за 72 часа двама мъже, опитали се да изнесат незаконно в Турция 125 000 евро, съобщиха от държавното обвинение. Турският гражданин Атиф Т. и германският гражданин Ерсин Е. са обвинени в контрабанда на валута в особено големи размери. Акт за административно нарушение е бил съставен на пътувалата с тях турска гражданка, в чийто чанта са намерени други недекларирани 30 000 евро.   Тримата се опитали да преминат границата с лек автомобил \"Мерцедес\" при ГКПП \"Лесово\". Парите са били скрити в личния им багаж, в дрехите им и в тайници на автомобила.", "date": "2018.12.02", "title": "Двама задържани за контрабанда на валута на „Лесово”"}
{"url": "https://www.monitor.bg:443/bg/a/view/strauss-capelle-vienna-v-sofija-originalen-podaryk-ot-shtrausova-viena-151163", "text": "Близо пет хиляди щастливци, събрани в първата декемврийска вечер в зала 1 на НДК, имаха късмета да чуят на живо оркестър на близо двеста години - Strauss Capelle Vienna. Преживяването доказа, че българската публика познава добре произведенията на австрйската династрия Щраус и има нужда да ги слуша не само навръх Нова година. Създаден през 1843 г. от Йохан Щраус баща, оркестърът от 2011 г. до днес е воден от диригента Райнер Рос, който демонстрира освен привързаност към традициите и лекота на общуването с публиката. Със „Сърдечно ви желаем приятно забавление” на сносен български той поздрави присъстващите, а в средата на концерта децата бяха поканени да попеят на сцената срещу подарък „оригинален Щраусов чист шоколад”. Оказа се, че на контрабаса свири българинът Георги, който прикани всички да се забавляват от сърце и без задръжки. И така и стана. Без никакво напрежение, като в детска игра, музикантите увлякоха присъстващите в поредицата от полки и валсове, които свиреха все едно на шега, а публиката често играше ролята на метроном с аплаузите си. Апогеят на ритмичната игра бе достигнат при парчетата „На хубавия син Дунав” и „Радецки марш”. Няма как да е по друг начин, тъй като оркестърът има 3000 представления само за последните 40 години и очевидно музикантите знаят как да раздвижат дори и най-скованите почитатели на превърналите се в класики виенски изпълнения. Българите си заслужиха „Бяхте страхотна публика” и бис с алтернативно изпълнение на валс с мотиви от мексиканското парче „La Cocaracha”. Със сигурност чакаме следващата доза оригинален подарък от Щраусова Виена.    ", "date": "2018.12.02", "title": "Strauss Capelle Vienna в София – оригинален подарък от Щраусова Виена  "}
{"url": "https://www.monitor.bg:443/bg/a/view/ukrajna-syobshti-za-goljamo-strupvane-na-ruski-vojski-po-nejnata-granica-151166", "text": "Украинският президент Петро Порошенко съобщи днес за голямо струпване на руски войски по границата на страната му, предаде Асошиейтед прес. Русия разположи \"над 80 000 войници, 1400 артилерийски системи и установки за залпов огън, 900 танка, 2300 бронирани бойни автомобила, 500 самолета и 300 хеликоптера\" по протежение на границата, каза Порошенко на среща с украински военни. Тези данни не са проверени от независим източник. Порошенко направи това изявление след една седмица, белязана от ескалация на напрежението между Русия и Украйна. В неделя руската брегова охрана задържа в Керченския проток край Крим три украински военни кораба, които плавали към Азовско море, и техните екипажи.   Украинската гранична служба междувременно съобщи, че на около 100 руски граждани е било забранено да влязат в страната, откакто влезе в сила съответната забрана. Вчера Порошенко обяви, че всички руски мъже на възраст между 16 и 60 години няма да имат право да влизат в Украйна по време на въведеното за 30 дни военно положение в страната. Целта е да бъде предотвратено проникването в Украйна на руски военни под прикритие, обясни той.  ", "date": "2018.12.02", "title": "Украйна съобщи за голямо струпване на руски войски по нейната граница"}
{"url": "https://www.monitor.bg:443/bg/a/view/chereshkata-na-tortata-smenja-bradyra-151091", "text": "Чисто новият сезон на „Черешката на тортата“ ще започне веднага след като „Биг Брадър: Most Wanted“ освободи праймтайма на Нова тв. Кулинарното шоу стартира на 11 декември от 20 ч. Старт на първата гурме седмица ще даде кулинарното каре в състав Лили Вучкова, Лили Гелева, Рафи и Стефан Щерев. Кой ще надделее в кухнята – лъчезарният опит на обичаната Лили Вучкова, „овъртолената“ в изкуство талантлива и също толкова красива Лили Гелева, чаровният и гласовит Рафи или любимецът на театралната сцена и телевизионния екран – Стефан Щерев. Арбитър в кулинарната надпревара за сърцето и небцето на зрителите ще бъде строгият, но справедлив шеф Манчев.", "date": "2018.12.02", "title": "„Черешката на тортата“ сменя Брадъра"}
{"url": "https://www.monitor.bg:443/bg/a/view/luk-beson-otiva-na-syd-151167", "text": "Френското правосъдие получи нови свидетелства относно сексуалните посегателства на режисьора Люк Бесон спрямо негови сътруднички и познати, предаде AFP. Агенцията изтъква, че към обвиненията на белгийско-холандската манекенка и актриса Санд ван Рой, предявени през месец май тази година, са се прибавили показанията на още пет французойки. За недопустимото поведение на Бесон съобщиха две сътруднички в ръководената от него компания \"Европакорп\", две бивши студентки от киноцентъра на Бесон и манекенката Карин Изамбер, единствената от пострадалите, която излезе с името си. По отношение на една от тъжителките, бивша сътрудничка на Бесон, били предприети три пъти действия, които могат да се характеризират като секс по принуда. Всички събития, включени в новите обвинения на Бесон, датират от периода 1995-2016 година.   Бивша студентка от киноцентъра на Бесон, разположен на територията на компанията му \"Европакорп\" в департамента Сен Дени, е дала показания в полицията в средата на месец юли. Тя е била подложена на сексуални посегателства през 2016 година, когато е провеждала стаж на снимачната площадка на филма \"Валериан и градът на хилядите планети\". Mедията припомня, че през месец май тази година манекенката Санд ван Рой подаде иск срещу Бесон с твърдение, че е била изнасилена от него в парижки хотел. Впоследствие тя предяви и допълнителни обвинения срещу режисьора.", "date": "2018.12.02", "title": "Люк Бесон отива на съд"}
