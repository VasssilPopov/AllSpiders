{"url": "https://www.monitor.bg:443/bg/a/view/na-evrovota-glasuvame-s-buletina-60-sm-obzor-164129", "text": "Малко над 60 сантиметра ще е дълга бюлетината за евровота на 26 май. ЦИК показа окончателния образец. Разликата тази година е, че числата за преференцията ще са от 101 до 117. Както за предходния парламентарен вот, и сега ще има квадратче „Не подкрепям никого“ в края на бюлетината. Говорителят на ЦИК Александър Андреев поясни, че комисията е приела всички технически характеристики на бюлетината, както и нейната защита. Готов е и окончателният вариант за методическите указания за секциите – от това как да сгъват бюлетината, през това къде се слага печата и кога един вот е действителен или не. По традиция в тъмната стаичка трябва да използваме само син химикал и да отбележим предпочитанието си със знака X или V. Готови са и клиповете за разяснителната кампания. Андреев обясни, че ЦИК прави всички възможно на следващите местни избори машините за гласуване да се закупят, а не да се наемат както за евровота през май. От ЦИК са получили писма от СУ и БАН с готовност да им помагат за сертифицирането и тестването на машините, в едно със софтуера. Той пък трябва да бъде инсталиран на устройствата около 15 май, самото одитиране на машините ще бъде след това. Иначе вече са назначени всички секции в страната. Тези за чужбина обаче ще са ясни на 4 май. В момента тече проверка на заявленията, подадени от българите зад граница, които искат да гласуват на места извън посолство или консулство. Броят на подадените заявления е 8671. Най-много такива има за Великобритания, следвана от Германия, Испания и Гърция. Неуспешно подадените, заради грешки в името, адрес или ЕГН са 745. Регистрираните наблюдатели към момента са 24. На 11 май изтичат три важни срока – за подаване за заявление за гласуване на други място, за гласуване по настоящ адрес и за гласуване в подвижна урна за хората с увреждания. Право да подават заявление за гласуване на друго място имат само членовете на СИК, ЦИК, наблюдателите и кандидатите за ЕП. Междувременно изтече срокът за регистрация в Сметната палата на партиите и коалициите за вота, които те трябва да кажат какви договори за медийни услуги са подписали, имат ли дарения и безвъзмездно преотстъпено имущество. Справката на Монитор“ показа, че ГЕРБ има най-много договори за реклама – 51, ВМРО са със 27, а ДПС само със 7. За сметка на това симпатизанти на ДПС са им представили 130 коли за агитация. Към момента нито една формация няма получени дарения.", "date": "2019.05.02", "title": "На евровота гласуваме с 60 см бюлетина (ОБЗОР)"}
{"url": "https://www.monitor.bg:443/bg/a/view/ne-trjabvat-novi-normativi-a-fizkulturni-saloni-164147", "text": "Надскочи себе си – израз, който от време на време чуваме от приятел или пък ние му го казваме, за му вдъхнем увереност, че може да постигне повече от това, което си мисли, че може да направи. Надскочи себе си – израз, който от време на време чуваме от приятел или пък ние му го казваме, за му вдъхнем увереност, че може да постигне повече от това, което си мисли, че може да направи. Това обаче едва ли ще го разберат 6-годишни първолаци, които са на ръст 1,30 м на пръсти, но ще трябва да успеят да „прелетят“ 141 см, за да зарадват мама и тате с отлична оценка според предложената от МОН система за оценка на физическата дееспособност от 1-ви до 12-и клас. Батковците ще трябва да направят същото, но вече при скока метърът трябва да отчита доста по-внушителната цифра от 258 см. Така че надскочете себе си, деца, ако не искате да имате „слаб 2“ по физическо. Защото експертите от НСА, които са разработвали нормативите, май са имали предвид световния рекордьор на дълъг скок Майк Пауъл, а не ученици от N-ското школо. Тези мъки с физическото са ми отлично познати. За последно подобен норматив покривах преди около 7 години в 12-и клас. Сега момичетата на тази възраст ще трябва да скачат поне 202 см, за да се представят за “отличен“. Не мисля, че с моите връстнички трябваше да скачаме по-малко, което пък стана причина за големи оплаквания пред нашия учител. За да се смили и да не нашляпа на всички ниски оценки, измисли интересна схема - скачаш с ръце в джоба и нормата пада със 70 см. Някак 130 см бяха доста по-реалистични за клас, в който почти всички момичета бяха +160 см. Скоковете от място обаче бяха най-малкият ни проблем. Бягането на 50 или 300 метра също не беше от най-любимите занимания. Проблемът там обаче не беше толкова да изминем разстоянието под норматива, а лошото състояние на част от пистата и страхът да не изкълчим някой глезен. Най-добре се „справяхме“ с коремните преси – едната брои на другата и като почне от 1, отиде на 5, после 12, 15... и така доста бързо покривахме необходимите бройки. Жалко, че следващата година ученичките вече няма да ги правят според предложението на МОН. Освен с нормативи в часовете по физическо се занимавахме и с други неща. По случайност учителката ни по биология ни преподаваше и по спорт. Често се случваше да ни обяснява нещо от материала, което не сме разбрали. Когато не бяхме най-добрите ученици в часовете й, пък ни караше да правим по някоя друга обиколка на салона, за да си знаем за другия път да сме по-послушни. Това обаче се случваше през лятото. Зимата стояхме и пазехме печката в стаята на учителите, защото средната температура в залата беше не повече 10 градуса. А да не говорим, че „салонът“ за физкултура в началното ми училище беше обикновено мазе. Не е кой знае колко по-различна картината и сега в голяма част от школските салони. Затова не е толкова важно да се измислят нови нормативи, а да се оправят салоните и пистите в училищата. Защото едва ли ще се намери малчуган, мотивиран да играе спорт в мазето на школото си.", "date": "2019.05.02", "title": "Не трябват нови нормативи, а физкултурни салони"}
{"url": "https://www.monitor.bg:443/bg/a/view/bivshijat-myj-na-hubavoto-nade-prevzema-avtomobilnija-sport-164125", "text": "Бившият мъж на ексвъншния ни министър и син деятел от миналото Надежда Нейнски разбунва духовете в автомобилният спорт. Камен Михайлов се опитва да „приватизира“ лиценза на Българската федерация по автомобилен спорт (БФАС) - организация с традиция и така да придърпа под шапката си състезатели и клубове. Последните остават без друга възможност, ако искат да се състезават. Преди дни министерството на спорта обяви, че е издало лиценз на нова федерация - сдружение \"Автомобилна федерация на България\" (АФБ), само ден след като е бил отнет лицензът на организацията с история години назад - Българската федерация по автомобилен спорт (БФАС). Шеф на АФБ е именно Камен Михайлов, който има опит в подобни сделки от миналото, когато изкупи на безценица апетитните бивши гаражи на ЦК на БКП в столицата. Последваха остри реакции и разделение в общността, свързана с автомобилния спорт. Десетки подкрепящи БФАС излязоха на мирен протест преди дни заради \"безцеремонното отнемане на спортната лицензия на нашата федерация БФАС от страна на Министерството на младежта и спорта и незабавното издаване на спортна лицензия на подготвено за целта и никому непознато дружество\". Броени дни преди 50-то юбилейно издание на Рали „България“ вместо спортът да е обединен, се поставя въпросът за бъдещето на автомобилния спорт в страната. Борбите за пари отдавна отблъснаха зрителите зад мантинелите по спортни трасета. Ключът към последния скандал се оказа ходът на Съюза на българските автомобилисти (СБА), който като единствен български член на международната федерация (FIA) оттегли предоставените права на БФАС за организиране и провеждане на национални и международни първенства. Министерството използва това, за да направи промените. И дава лицензия на чисто новата организация, която се управлява от Камен Михайлов, в която няма спортисти, структура, комисии и история. Новата АФБ приема и изготвения вече календар за състезания за 2019 г., защото те нямат такъв. Михайлов даже действа „състрадателно“ като не иска пари за членски внос от клубовете за годината. В замяна получава възможността чрез „кухата“ организация да получи подкрепа от държавата за организацията на Рали „България“. Преди девет години състезанието беше част от Световния рали шампионат (WRC), а скоро след това трусовете в автомобилния спорт оказаха отрицателно влияние. През последните три години спортното министерство не подпомага провеждането на състезанието, но в началото на годината министър Красен Кралев заяви във Варна, че целта е рали \"България\" да се завърне в европейския шампионат (ERC) до три години. Надежда Нейнски дълго време е обвинявана в клиентелизъм заради съмненията за участие на тогавашния й съпруг в нечисти приватизационни сделки във връзка с придобиването през 1998 г. на “Автотранссервиз”. Бившите гаражи на ЦК на БКП според някои оценки били купени за 1,5 млн. долара, което е около половината от реалната им стойност. Автобиографията на Михайлов започва преди демократичните промени, когато с ексъпругата си работят в Египет. По това време Камен Михайлов е зам.-шеф на външнотърговското „Техноекспорт”. Бизнесстартът на Камен Михайлов е с пицерия и малък автосервиз. През лятото на 1998 г. Михайлов купува 67% от бившия гараж на ЦК на БКП в София „Автотранссервиз” с помощта на Николай Александров, който пък е лансиран от Надежда Михайлова за директор на „Паркинги и гаражи”- София. За покупката е ползван банков заем за 1 млн. лева, който е изплатен с компенсаторки. Нека ви припомним особеностите на българските правила за връщане на кредити от 1992 г., когато Костов е министър на финансите. Взимаш милиони долари кредит от “Първа частна банка“ през 1992 г. и през 1998 г., заедно с лихвите, които са били 5-6% връщаш отново долари, но в хиляди.", "date": "2019.05.02", "title": "Бившият мъж на Хубавото Наде превзема автомобилния спорт "}
{"url": "https://www.monitor.bg:443/bg/a/view/dps-sybira-v-edno-minalo-nastojashte-i-bydeshte-164139", "text": "ДПС днес събира в едно минало, настояще и бъдеще. Това заяви председателят на движението и водач на листата му за предстоящите избори за членове на ЕП на 26 май Мустафа Карадайъ пред събралите се симпатизанти в град Търговище. „Само ще спомена, че нашият почетен председател на младежка възраст, в старта на своята академична кариера създаде нелегална организация, за да се борим за нашите права и свободи и човешкото достойнство при тоталитарната система. 1989 година от затворите организира Майските събития, за да дойде демокрацията. За да може през 1990 година в зората на демокрацията, нашият почетен председател на младежка възраст да създаде ДПС и вече 30 години ние в нашата Родина да се борим за нашите права и свободи\", допълни Карадайъ. И продължи: „Ние залагаме на младите! Младежкото е вградено в темелите на ДПС“, подчерта Мустафа Карадайъ и обясни, че по идея и инициатива на почетния председател се създала и младежката организация на ДПС. „Аз бях нейния първи председател, а сега съм председател на ДПС. Няма такава друга партия в България! Ние от ДПС имаме амбицията да сме част от добрите реформи на Европа и ЕС, защото ние казваме, че Европа има нужда от ДПС, от евродепутатите на ДПС, от нашите можещи, знаещи и обучени млади кадри.“. Карадайъ отбеляза, че в момента в Европа има една мода на национализмите и крайностите и даде за пример австрийски анализатор, според който „Колкото повече се отдалечаваме като време от Втората световна война, толкова повече се доближаваме до предпоставките на тази война.“ Той допълни, че ДПС са последователни и че политиката им е една и съща за Европа и за България, и за Търговище. „Нека от днес да кажем на всички, колко са важни тези избори на 26 май. Да им кажем да подкрепим най-младата, най-добрата, най-подготвената и печеливша листа“, призова председателят на ДПС. Той засегна и темата за местните избори като заяви, че до голяма степен местните избори ще се решат на 26 май. „На този ден ние решаваме посоката на развитие в Търговище, България и ЕС. Поне за 10-15 години напред. Затова са толкова важни тези избори“, завърши Карадайъ. „На днешният ден ДПС представя на България и Европа децата си, които отгледа, изучи, подкрепя и сега на нас ни предстои да предадем щафетата“, отбеляза по време на предизборната среща пък зам.-председателят на ПГ на ДПС Йордан Цонев. Той допълни, че само те могат да извършат промяната, която искат да покажат на Европа. „Те разбират своето време, от какво има нужда за промяна и инструментите за тази промяна. Затова ДПС е велика партия“, каза още Цонев. Той даде да се разбере, че ДПС има ясна, детайлно описана и осмислена програма, за разлика от управляващите. „Имаме визия за страната, как да я изведем, знаем как да направим доходите да станат като тези в Европа, знаем как да направим така, че децата да останат в нашата страна“, отбеляза той. \"За това нека на 26 май излезем и да докажем, че ДПС е носител на промяната. Както беше преди 30 години, така и както е днес\", завърши Цонев. „Когато строим една къща какво търсим? Безспорно общи работници, но преди това се оглеждаме най-вече за майстори. Всички казват, че градат България и ЕС или поне така казват. Как градите България и ЕС? Само с общи работници ли? Или ни трябват и майстори“, попита реторично от своя страна Илхан Кючюк, председател на младежката организация на ДПС. „Ако ви трябват майстори, те са тук, в ДПС“ категоричен бе той. „Европа има нужда от млади, енергични, компетентни и изпълнени с кураж хора“, заключи Кючюк.", "date": "2019.05.02", "title": "Карадайъ: ДПС събира в едно минало, настояще и бъдеще"}
{"url": "https://www.monitor.bg:443/bg/a/view/syhranjavat-danni-v-organichni-molekuli-164155", "text": "Не случайно, времето в което живеем е наричано Информационна Епоха. Днес, всеки може да получи достъп до цялото познание на човечеството от малък компютър в джоба си. Но всички тези данни трябва да бъдат съхранявани някъде, а гигантските сървъри заемат много физическо пространство и се нуждаят от огромно количество енергия. Предпочитана от природата среда за съхранение на информация, ДНК може да съхранява огромни количества данни в малко пространство и е изключително стабилна, оцелявайки в продължение на хилядолетия при подходящи условия. Най-новите проучвания изследват тази възможност, като натрупвайки ДНК данни върху върховете на моливи, в спрейове с боя и дори кодират данни в живи бактерии. Но работата с ДНК има своите трудност. Що се отнася до молекулите, те са сравнително големи, а разчитането и записването  на данни може да бъде труден и дълъг процес. Изследователите използвали олигопептиди вместо ДНК, които са малки молекули, съставени от различно количество аминокиселини. Основно за процеса е микроплака, малка метална плоча, съдържаща 384 малки вдлъбнатини. Различни комбинации от олигопептиди биват поставени във всяка вдлъбнатина, представлявайки един байт информация. Процеса се базира на двоичната система, като ако е налице конкретен олигопептид, това се разчита за 1, а ако липсва за 0. Така, кодът във всяка вдлъбнатина може да представлява отделна буква или един пиксел от изображение. Ключът за разпознаване, кои от олигопептидите са налице и кои липсват, е тяхната маса, която може да бъде разчетена с помощта на мас-спектрометър. Така информацията може да бъде възстановена отново. При проведените тестове, изследователите са успели да запишат, съхранят и разчетат 400 kB данни, включващи ръкописни записки от лекция, снимка и картина. Според екипа, средната скорост на записване е 8 бита в секунда, а разчитането отнема 20 бита в секунда, при точност от 99,9 %. Системата може да работи с широк спектър от молекули, на които може да се записва и по-бързо, отколкото на ДНК, въпреки че изследователите признават, че разчитането може да е малко бавно. Процесите могат да бъдат подобрени в бъдеще с по-добри технологии, като мастиленоструйни принтери да се използват за записване на данни, а по-добри мас-спектрометри да ги разчитат. Изследването е публикувано в списание  .", "date": "2019.05.02", "title": "Съхраняват данни в органични молекули"}
{"url": "https://www.monitor.bg:443/bg/a/view/darihme-10-000-litra-kryv-bezplatno-temata-164146", "text": "Близо 10 000 литра кръв са ни източили безплатно по време на пролетната доброволческа кръводарителска кампания, организирана от Националния център по трансфузионна хематология и Българския червен кръст. Това става ясно от справка на Министерството на здравеопазването. В нея са се включили 21 871 кръводарители от цялата страна, като само тези в София са 4879 души. Общо 9841,950 литра са събрани по време на кампанията, като заедно с консервантите след обработката те са станали 9842,013 литра. В столицата те са съответно 2195,550 и 2195,613 литра. Оказва се, че в На 74 419,137 л възлиза тя през 2018 г., като с консервантите тя е станала 85 160,143 литра. От нея 72 052,221 л са предоставени на болниците за кръвопреливане. Година по-рано, през 2017-а, са събрани от дарителство 72 169,118 л, които след влагане на консервантите за съхранение са станали 82 322,143 литра. Тогава към лечебните заведения са насочени 71 582,870 литра кръв и кръвни продукти. Количеството получена през 2018 г. кръв е увеличено съответно от увеличения брой кръводарители, посочиха от Националния център по трансфузионна хематология. Само за една година те бележат ръст от 3,4% за цялата страна, а за София – 4,1 на сто. В цяла България през 2017 г. те са били 164 031 човека, а през минала година – 169 633. С 2000 човека са се увеличили те в София. От 37 776 те са станали 39 320 души за същия период. Оказва се, че най-много Съвсем младите, между 16 и 20 години, са само 4% от всички кръводарители в страната, броят им е 7111. Между 21 и 25 години са 15 675 души, което е 9 на сто, 26-30-годишните са 23 034, или 14%, 31-35-годишните са 26 163, или 15 на сто, между 36 и 40 години са 26 732, което е 16 на сто, а между 41 и 45 години са 24 524, което е 14 процента. Хората в зряла възраст също даряват кръв, макар и с възрастта броят им да намалява. Тези между 46 и 50 години са 20 031 и представляват 12 на сто, 51-55-годишните са 14 491, което е 9% от всички кръводарители, 56-60-годишните са 8936, или 5 на сто от всички останали, а тези между 61 и 65 години са най-малко – 2936 човека, което е само 2 процента от всички. „Не може да се говори по принцип за дефицит при определена кръвна група. В различни периоди е имало недостатък от различни кръвни групи. Теоретично казаха от Министерството на здравеопазването. В началото на всяка година Националният център по трансфузионна хематология спуска лимити на болниците за безплатно отпускане на кръв, кръвни продукти и плазма. Колко точно се полага на конкретно лечебно заведение, зависи от броя на операциите и тяхната сложност. Изчисленията се правят на базата на потреблението им в предишни години. Ако клиниките успеят да се вместят в спуснатите цифри, не плащат нито лев. Превишат ли го обаче, за всеки литър отгоре трябва да броят по 90 лева на центъра по хематология, от който са го взели. Тази цена е закована в Закона за кръвта, кръводаряването и кръвопреливането. В него изрично е уточнено, че такова разплащане се осъществява само между здравни заведения. Там е записано още, че кръв и кръвни продукти не се продават на частни лица нито пък частни лица могат да продават кръвта си. Въпреки това обаче пазарът на черно продължава да съществува. През 2018 г. 33 болници в София са получили надлимитни количества кръв и кръвни съставки. Става въпрос за общо 2 709,356 литра, за които те са платили 106 882,91 лева.", "date": "2019.05.02", "title": "Дарихме 10 000 литра кръв безплатно (ТЕМАТА)"}
{"url": "https://www.monitor.bg:443/bg/a/view/rajyn-rejnolds-nosi-grymotevichni-50-mln-na-pikachu-164151", "text": "Гръмотевични резултати в боксофиса – такива са прогнозите за „Pokemon: Детектив Пикачу“ точно седмица преди да се проведе официалната премиера на заглавието. Разчитайки най-вече на специфичното чувство за хумор, което носят последните проекти във филмографията на Райън Рейнолдс (той озвучава жълтия покемон – б.а.), очакванията са, че лентата ще уцели десетката с само в първия си уикенд на екран в Северна Америка. Така „Pokemon: Детектив Пикачу“ вероятно ще се превърне в най-доходоносния филм по видеоигра на всички времена. Към настоящия момент рекордът се държи от първия „Томб Райдър“ (2001) с Анджелина Джоли, който грабна 47 милиона долара в първия си уикенд в киносалоните. Въпреки че широкото разпространение на заглавието все още не е започнало, предварителни прожекции вече се провеждат (у нас те започват от днес), а зрителите са останали повече от очаровани. Масово всички те и логично – отдават неговата сполучливост на Рейнолдс, който се прочу с остроумните си реплики покрай двете продукции под щампата „Дедпул“. Сравненията между Пикачу и анти-супергероя с червено трико са неизбежни, като дори самият актьор намира немалко прилики между тях. „Въпреки че не псува, Пикачу е много силен. Той има истински суперсили, докато основното оръжие на Дедпул е сарказмът“, намигна Рейнолдс наскоро. Действието в „Pokemon: Детектив Пикачу“ ни въвлича в динамичното разследване, провеждано от джобното чудовище със светкавичен ум и 22-годишния Тим (Джъстис Смит). Двамата ще тръгнат по стъпките на изчезналия партньор на Пикачу и баща на младежа - Хари Гудмен (Пол Китсън). Всичко това се случва на фона на съвместното съжителство между хора и покемони в Райм Сити, а както вече сигурно се досещате – подобно на д-р Дулитъл с животните, Тим се оказва единственият, който може да разбере словото на Пикачу.", "date": "2019.05.02", "title": "Райън Рейнолдс носи гръмотевични $50 млн на Пикачу"}
{"url": "https://www.monitor.bg:443/bg/a/view/kazvame-na-mitnicata-kyde-ni-e-kolekcijata-ot-skypi-vina-164145", "text": "Казваме на митницата къде държим колекцията си от скъпи вина. Предложението е записано в Средносрочната бюджетна прогноза за периода 2020 - 2022 г., одобрена от правителството. При закупуване или получаване на бутилирани алкохолни напитки или ограничени серии пури с колекционерска стойност, които подлежат на облепване с бандерол, но нямат стикер за платен акциз в страната, ще трябва да се подаде уведомление до митническото учреждение по местонахождение на обекта/помещението, където ще се съхраняват стоките, предлагат от финансовото министерство. Уведомлението ще се подава предварително и В 7-дневен срок акцизните стоки ще се въвеждат в данъчен склад за поставяне на бандерол. При изтичане на срока на валидност на бандерола нов няма да се поставя. В нея се казва, че трябва да се въведат ясни правила за колекционирането на алкохол и пури. Обмисля се и прецизиране на разпоредби в Закона за акцизите и данъчните складове, свързани със случаите, в които се предлагат за продажба и алкохолни напитки (вино), което представлява една голяма част от предоставяните за продажба акцизни стоки чрез интернет. В документа е записана и законова регламентация относно прилагане на условието за заплащане на пълния размер за акциза на годишното допустимо производство от 200 000 хектолитра бира от производител, получил удостоверение за независима малка пивоварна.", "date": "2019.05.02", "title": "Казваме на митницата къде ни е колекцията от скъпи вина"}
{"url": "https://www.monitor.bg:443/bg/a/view/novijat-ukrainski-prezident-kym-putin-edinstvenoto-obshto-mejdu-nas-e-dyrjavnata-granica-164154", "text": "Новоизбраният президент на Украйна Володимир Зеленски отговори на заявлението на руския му колега Владимир Путин, който заяви преди това, че двамата имат „много общо”. Отговорът на Зеленски гласи следното: „Реалността е такава, че днес, след анексията на Крим и агресията в Донбас, от „общото”, което сме имали, е останало само едно – държавната граница”, написа украинският държавен глава във Facebook. Зеленски също така коментира, че забраната за експорт на руски петролни продукти в Украйна, решениет да се дават руски паспорти на жителите на самопровъзгласените ДНР и ЛНР, както и задържането на украинци в плен, „нито на йота не доближава” урегулирането на отношенията между двете страни. Тези отношения със сигурност не могат да бъдат наречени „братски”.", "date": "2019.05.02", "title": "Новият украински президент към Путин: Единственото общо между нас е държавната граница"}
{"url": "https://www.monitor.bg:443/bg/a/view/sindromyt-na-pobeditelja-164138", "text": "Когато темата е избори, несъмнено говорим за победители и победени. Докато работех върху данните, в съзнанието ми изскочи картина на известен художник, която бях гледал в детството си, носеща името „Победа“. Авторът беше изобразил не както всички очакваме героичен лидер, качен на кон с вдигнат високо меч, а пълничък епикуреец с чаша вино в ръка на фона на множество повалени „врагове“. Ако се абстрахираме от трагизма на ситуацията, настоящата политическа картина напомня много на тази невероятна творба. Напомня и на познатия на психолозите „синдром на победителя“. Синдромът често изисква от субекта да бъде победител на всяка цена, във всяко участие, във всеки разговор и диспут. „Победителят“ е винаги прав, мнението му е винаги най-меродавно и затова няма особен смисъл от диалог, а настоящата ситуация е всъщност „безалтернативна“. Нека се върнем в далечната 2007 година. Датата е 20 май. Провеждат се избори за представители от Република България в Европейския парламент. Изборите са нови за българите, а през целия изборен ден вали. На тези избори за пръв път участва новосформираната партия ГЕРБ. Резултатът – партията на Бойко Борисов успява да победи социалистите с малко над 5000 гласа. Малко, но достатъчно. Мандатите са по 5. Следващите почти 10 години, до 26 март 2017 година, ГЕРБ печели всички национални избори без един с резултат 10:1. И се превръща в безспорен победител. Но докога? Първата загуба на ГЕРБ помним много добре – годината е 2016-а, датата - 6 ноември, изборите са за президент. Победителят – Румен Радев. Седмица по-късно, на втори тур, резултатът е още по-ясен. Причините за тази загуба ще си останат ясни единствено на лидера на ГЕРБ. Има и интересно съвпадение - на 8 ноември в САЩ изборите печели Доналд Тръмп. Историята обича да си прави шеги с всички, които не я помнят. А и с останалите също. Битката между ГЕРБ и БСП далеч не е единствената на предстоящите избори. Ясно се очертават още четири синдрома на победителите. Но тези можем смело да кръстим „вътрешновидови“. Първата битка е между ДПС и алтернативата на движението – ДОСТ. Партията на Лютви Местан е вече регистрирана за участие в ЦИК, а на последните парламентарни избори ДОСТ получи 100 хиляди гласа. За тази битка не се говори много, но тя може да се окаже много важна. Втората война с употреба на мощен „приятелски огън“ е между БСП и АБВ. Президентската партия на Георги Първанов, ръководена от бившия социалист Румен Петков, ще се яви на изборите начело на коалиция, носеща името „Коалиция за България“. Това безспорно ще разсее част от традиционните избиратели на социалистическата партия. Вместо да се явят заедно на изборите за ЕП и да произведат като „патриотична коалиция“ двама евродепутати, формациите ВМРО, НФСБ и „Атака“ ще се борят помежду си да преминат бариерата за произвеждане на мандат и ще си преброят гласовете. Сигурно тук важи правилото, че повече от един воевода в една чета не може да има. Четвъртата вътрешновидова война със синдром на победителя може да класифицираме като „жълтопаветна“. Неразбирателствата между множеството десни партии ги поставя за пореден път в незавидна ситуация. Те трябва да избират или да се коалират с ГЕРБ (СДС вече го направи), или да се борят за произвеждане на един мандат с коалиция под името „Демократична България“. Партия „Зелените“ отпадна от тази коалиция поради загубен спор за името. На фона на предстоящите празници по случай 24 май и датата на изборния ден – 26 май, неделя, можем да очакваме избирателна активност, сходна с тази от изборите за представители в Европейския парламент през 2014 година, произведени на 25 май. Тогава броят на действителните гласове е около 2 милиона и 400 хиляди. Кризата в най-голямата партия в България – ГЕРБ, предполага лек спад в представянето й. Анализът на данните на досега произведените избори за Европейски парламент у нас поставя интервал на броя действителни гласове между 581 и 681 хиляди гласа. Към настоящия момент партията би получила резултат в долната граница на интервала. си състояние, намира се извън парламента и едва ли ще получи повече гласове от ГЕРБ. Тук трябва да добавим и името „Коалиция за България“, което ще открадне част от традиционните избиратели на партията. Така, въпреки възходящата тенденция на БСП, анализът на данните от следващата таблица поставя резултата на социалистите в интервала 477 до 540 хил. гласа. Движението за права и свободи е партията с най-стабилен електорат. Преди 10 години на същите избори тя получи почти 500 хил. гласа, а междинният резултат от паралелното преброяване преди пресконференциите на партиите й беше отредило първото място. Традиционно ДПС получава между 365 и 400 хил. гласа, но тук трябва да отчетем разцеплението на част от електората чрез партията ДОСТ. Анализът на данните (от следващата графика) показва най-вероятен резултат в интервала 250 – 280 хил. гласа. Към момента няколко партии са с шанс да прескочат бариерата от 5,883% за произвеждане на мандат при изборите за представители от България в ЕП. Затова ще разгледаме следните два варианта. ГЕРБ 7 (8) мандата БСП 7 (7) мандата ДПС 3 (2) мандата ГЕРБ 7 (7,6,6,6) мандата БСП 7 (6,7,6,6) мандата ДПС 2 (2,2,3,4) мандата Друга 1 (2,2,2,1) мандата Ако разсъждаваме логично, най-вероятна е първата хипотеза. Но ако разсъждаваме нелогично, най-вероятна е хипотеза 2, когато остатъците на всички четири партии са изключително близки и резултатите на тези две партии, които ще произведат мандат от остатък, ще зависят от няколко хиляди гласа. Отново пред очите ми изскача картината от детството. А кой епикуреец ще пие от чашата с вино и кой ще бъде фон като невидим победен, предстои да разберем чак на 27 май, в понеделник! А може да се наложи да чакаме ЦИК да преброи повторно и последния секционен протокол, преди да научим на кого се е паднал последният блуждаещ мандат.", "date": "2019.05.02", "title": "Синдромът на победителя"}
{"url": "https://www.monitor.bg:443/bg/a/view/ot-g-ovornite-sybirat-igrachki-za-deca-v-nujda-164134", "text": "Поредна благотворителна кампания организират членовете на младежката кауза „отГОворните“ в Горна Оряховица. Те канят всички свои съграждани да се включат в кампанията „Дари играчка на дете в нужда“, с която целят да направят още повече деца щастливи на 1 юни. Всеки, който желае да направи дарение на стари или нови детски играчки, ще може да го направи на 4 май (събота) в парк \"Детски кът\" в Горна Оряховица в часовете между 10:00 и 13:00 ч, където екипът на \"отГОворните\" ще приема даренията. Пунктът ще бъде разположен на главния вход на парка. Кутии за дарения на играчки ще бъдат разположени през целия месец и в ДГ \"Бодра смяна\", ОУ \"Иван Вазов\", СУ \"Вичо Грънчаров\", ОУ \"Св.св. Кирил и Методий\" и ПГЛПИ \"Атанас Буров\" в града. Кампанията продължава до края на май. На 1 юни - Световния ден на детето, дарените играчки ще зарадват децата от Дневния център за деца с увреждания в Горна Оряховица.  ", "date": "2019.05.02", "title": "„отГОворните” събират играчки за деца в нужда"}
{"url": "https://www.monitor.bg:443/bg/a/view/pyrvolaci-skachat-151-sm-za-otlichen-abiturienti-bjagat-200-m-pod-33-sekundi-164141", "text": "За да покрият нормативите по физическо в първи клас, 7-годишните момчета ще трябва скачат по 151 см за „отличен“, докато при момичетата на същата възраст метърът трябва да показва 135 см. 18-годишните абитуриенти пък ще трябва да пробягат 200 м в рамките на по-малко от 33,10 секунди, а преди да се качат на високите обувки, девойките ще трябва да минат същото разстояние за под 39,15 секунди. Това предвижда проектът на „Система за оценка на физическата дееспособност на учениците от 1-ви до 12-и клас“, предложен за обществено обсъждане от просветния министър Красимир Вълчев. Освен бягане на 200 метра и скок на дължина от място нормативите на учениците от 6 до 18 години включват още три теста - бягане на 30 м, хвърляне на плътна топка с две ръце над глава и тест за ловкост. Спрямо досегашните упражнения, които правеха учениците, за да покрият нормативите, от следващата учебна година Оценките от различните упражненията могат да се получат по два начина - 20-точкова скала или чрез определяне на интервали по шестобалната оценъчна система. И при двата варианта на оценяване учениците трябва да имат резултати от всички пет теста, за да могат да получат оценка по предмета. Ако учителите използват 20-точковата скала, учениците, завоювали от 1 до 3 точки от първи до трети клас, имат „незадоволителна оценка“, докато по-големите - от 4-ти до 12-и клас, получават „слаб 2“. Това например са или пък 16-годишни момчета, които не могат да направят теста за ловкост за под 20,23 секунди. Учениците, които са изкарали 4-7 точки, връзват тройката, а тези с между 8 и 14 точки получават „добър 4“. Покрилите норматив, отговарящ на 15, 16 или 17 точки, имат „много добър 5“, а отличниците трябва да са показали резултат за над 18 точки. Това могат да са момичета на 9 години, които бягат 30 метра за по-малко от 5,62 секунди, или момчета на 13, които скачат от място на повече от 213 см. По шестобалната система оценката се определя спрямо пола и възрастта на изпитвания ученик. След като той изпълни дадено упражнение, учителят проверява на каква оценка отговаря резултатът му. Например 8-годишно момче получава „много добър 5“, ако бяга 200 метра между 50,85 и 45,43 секунди, а 13-годишни момичета изкарват „среден 3“, когато скачат от място между 109 и 133 см. Системата е разработената от Националната спортна академия „Васил Левски“.", "date": "2019.05.02", "title": "Първолаци скачат 151 см за „отличен“, абитуриенти бягат 200 м под 33 секунди"}
{"url": "https://www.monitor.bg:443/bg/a/view/jena-e-zaginala-pri-pojar-v-doma-si-v-kv-nadejda-164137", "text": "Възрастна жена е загинала при пожар в дома си в столичния квартал „Надежда”. Инцидентът е станал тази сутрин около 9.20 часа, съобщиха от МВР, предаде „Фокус”. На място веднага са изпратени пожарни и спасителни екипи, потушили пламъците. При последвалия оглед в жилището е намерено безжизненото тяло на 73-годишна жена. 36-годишната дъщеря на починалата  е настанена в болница. Предстои да се установяват причините за възникналия пожар, от който не са пострадали останалите апартаменти в сградата.", "date": "2019.05.02", "title": "Жена е загинала при пожар в дома си в кв. \"Надежда\""}
{"url": "https://www.monitor.bg:443/bg/a/view/firmite-na-megz-pod-zapor-164143", "text": "Всички фирми, в които дизайнерката от Раковски Миглена Каканашева, известна като Мегз, и новият й приятел Румен Рончев имат участие, са под запор. Преди време Рончев бе обвинен в застрахователна измама, а сега претенции към него имат банки, частни кредитори и НАП, съобщава \"Марица\". В опитите да отърве приятеля си от атаката Мегз предприе сложна комбинация от прехвърляния на дялове и пререгистрации. В края на миналата година Каканашева е създала поредната си фирма. Новото дружество моментално е придобило „Мегз 1“ ООД, която е фактически собственик на всички останали 45 фирми с подобно име. Фирмите на Каканашева под името „Мегз“ вече са близо 50, показва справка в Търговския регистър. Всяка от тях бива регистрирана със символичен уставен капитал буквално дни след като предишната е достигнала 49 999 лева оборот. По този начин фирмата не попада под ЗДДС и не подлежи на задължителна регистрация по смисъла на закона. Дизайнерката дължи през почти всяко свое дружество пари на държавата за данъци, осигуровки и други налози. Освен това срещу нейните компании има заведени и спечелени десетки дела за различни суми от фирми в цялата страна за забавени или неизплатени фактури. Фирмите на Каканашева са осъждани няколко пъти и от нейни служители за неплатени заплати в периода 2015-2017 година. Редица контролни органи пък, сред които и КЗК, са глобявали дизайнерката за нелоялни търговски практики и за умишлено въвеждане в заблуда с фалшива информация за произход и състав на продуктите, продавани от онлайн магазина на Каканашева. Според експерти в данъчното законодателство Каканашева създава огромно количество фирми, които постоянно прехвърлят активи помежду си и така умишлено забавя работата на институциите при евентуални проверки и сигнали срещу нея. В информационните масиви има редица копия от покани, изпратени от НАП - Пловдив до дизайнерката, за образуване на ревизии или искания за представяне на документи, на които данъчните не са получили отговори.", "date": "2019.05.02", "title": "Фирмите на Мегз под запор"}
{"url": "https://www.monitor.bg:443/bg/a/view/pochinaha-dvete-novorodeni-lyvcheta-v-haskovskija-zookyt-164144", "text": "Двете новородени лъвчета в хасковския зоокът “Кенана” починаха едва 36 часа след раждането си, съобщи БГНЕС. Двете лъвчета са родени в малките часове на 1 май. Майката е 13-годишната лъвица Петя, за която това е първо раждане. Рано сутринта в почивния 1 май лъвицата и лъвчетата са посетени от ветеринарен лекар, който установява, че всичко е наред. Близо 24 часа след раждането майката не ги е захранила. Двете лъвчета били на страни и изпаднали в хипотермия. “Веднага извикахме ветеринарния доктор Инджов от клиниката в Димитровград, когато ги взе докторът бяха живи, но в последствие едното почива после и другото”, каза шефът на Зоокът “Кенана” Валентин Ахтаров. Местните медии припомнят, че зоопаркът в града няма лиценз вече пета година, изтекъл е през 2014 г. През 2017 г. са подадени документи за подновяването му. От РИОСВ – Хасково уточняват, че предстои до 2 седмици комисия да инспектира зоологическата градина и да реши дали отговаря на условията за подновяване на лиценза.", "date": "2019.05.02", "title": "Починаха двете новородени лъвчета в хасковския зоокът"}
{"url": "https://www.monitor.bg:443/bg/a/view/nasa-trenira-za-kraja-na-sveta-164131", "text": "Ако си представим следния сценарий: телескоп е открил астероид с диаметър между 100 и 300 метра, който се носи със скорост от 14 километра в секунда на 57 милиона километра от Земята. Астрономите изчисляват, че вероятността небесното тяло да удари планетата на 29 април 2027 г. е един процент. Какво трябва да направи човечеството при подобен случай? Отговор на въпроса търсят експерти от НАСА и международната общност, съобщава ДПА. Именно подобен потенциално катастрофален сценарий, макар и въображаем, ще тестват близо 300 астрономи, учени, инженери и експерти по безопасност в рамките на започналата в Колидж парк, Мериленд, шеста конференция на Международната академия по астронавтика. Сред страните, които участват в нея, са Италия, Германия, Франция, Русия, Израел, Китай. \"Хората трябва да разберат, че това не е Холивуд\", заяви на откриването на конференцията директорът на НАСА Джим Брайдънстайн. Идеята, че Земята някой ден ще трябва да се защитава срещу астероид доскоро предизвикваше смях. Подигравките обаче секнаха на 15 февруари 2013 г., след като над Челябинск, Русия, се взриви метеорит и причини сериозни щети и наранявания на хиляди хора. \"Положителният ефект на Челябинск беше, че накара широката общественост и хората, от които зависят политическите решения, да си дадат сметка\", казва Детлеф Кошни от Европейската космическа агенция (ЕКА). Експертите отбелязват, че интерес представляват само астероиди, чиято орбита ги доближава на по-малко от 50 000 милиона километра от Земята. Астрономите откриват подобни обекти постоянно: само през тази година са засечени 700. Общият им брой надхвърля 20 000, казва Линдли Джонсън, експерт по планетарна защита от НАСА. Сред най-опасните учените открояват космическа скала, кръстена 2000SG344, с диаметър около 50 метра. Според ЕКА вероятността въпросното тяло да удари Земята в рамките на следващите сто години е едно към 2096. Повечето астероиди са малки, но 942 са с диаметър над един километър, отчита астрономът Алън Харис. Тренировката, която ще бъде направена тази седмица, е да се симулира глобална реакция пред подобна катастрофална заплаха. Първата стъпка е насочването на телескопи към обекта, за да се изчислят с точност скоростта и траекторията му след първоначалната преценка. След това нещата се свеждат до два избора: опит да се отклони обектът или евакуация. Възможно е две седмици преди сблъсъка да се предвиди коя страна ще бъде поразена. Ако диаметърът му е под 50 метра, международното споразумение е да се евакуира застрашеният регион. Колкото до по-големите обекти идеята не включва взривяването им с атомна бомба в стил холивудски филм като \"Армагедон\". В този случай могат да се откъснат по-малки парчета, които също да се окажат заплаха. Вместо това идеята е да се изстреля апарат към астероида, който да го отклони, подобно на космически блъскащи се колички. НАСА планира да тества тази идея с истински астероид с диаметър 150 метра през 2022 г. в рамките на мисията DART (Double Asteroid Redirection Test).", "date": "2019.05.02", "title": "НАСА тренира за края на света"}
{"url": "https://www.monitor.bg:443/bg/a/view/dosega-550-hil-dushi-deklarirali-1-06-mlrd-lv-prihodi-164133", "text": "Общо 550 000 българи са подали в срок своите данъчни декларации. Остава още една седмица, в която ще бъдат обобщени и окончателните данни, тъй като от приходната агенция очакват да пристигнат и декларациите, подадени по пощата, сочат данните на НАП, цитирани от БНТ. Предполага се, че общият им брой ще достигне 600 000, прогнозират от приходната агенция. „Общият данък, деклариран в данъчните декларации, е около 1, млрд. и 60 млн. лв., но по-голямата част от тази сума отдавна е удържана през 2018-та по трудов и граждански правоотношения. Сумата за довнасяне, която имаше в данъчните декларации е от порядъка на 150 млн. лв., също е почти изцяло внесена. Всеки, който е допуснал някаква грешка във вече подадената си данъчна декларация има напълно законната възможност, до края на септември 2019 г., да я коригира веднъж, еднократно“, обясни говорителят на НАП Росен Бъчваров. От приходната агенцията напомнят, че за неподадена данъчна декларация глобата е до 500 лв, а за подадена с грешно съдържание може да достигне до хиляда. Любопитно е, че тази година повече от половината данъчни декларации са подадени по електронен път, а от следващата година няма вече да попълваме данъчни декларации - това ще правят служителите от НАП.", "date": "2019.05.02", "title": "Досега 550 хил. души декларирали 1,06 млрд. лв. приходи"}
{"url": "https://www.monitor.bg:443/bg/a/view/stotici-se-pokloniha-pred-pametta-na-pyrvite-deputati-v-oborishte-164142", "text": "Стотици българи се събраха на събор-поклонение в историческата местност \"Оборище\", където преди 143 години Първото българско Велико народно събрание взема решение за всенародно въстание. Пред паметника на Априлци беше отслужен водосвет за здравето и благоденствието на българския народ. От мястото - символ на българския парламентаризъм, слово произнесе председателят на Народното събрание  Цвета Караянчева. „Като председател на парламента изпитвам особено вълнение да съм днес тук, защото на това място преди 143 години е свикано първото българско народно събрание, отбеляза Цвета Караянчева. Тук са положени основите на парламентарната демокрация, тук нашите духовни първенци приемат, че занапред съдбините народни ще бъдат решавани с вишегласие, посочи тя. Тия неустрашими първостроители на българската държавност пишат една от най-славните страници в историята ни“, заяви председателят на Народното събрание. Всенародното поклонение в местността „Оборище“ е израз на дълбока, всенародна признателност към първите български народни избраници, които загърбвайки личните си интереси в името на националната кауза, взеха съдбовното решение за въстание и положиха основите за утвърждаването на българската държавност и идентичност.", "date": "2019.05.02", "title": "Стотици се поклониха пред паметта на първите депутати в Оборище"}
{"url": "https://www.monitor.bg:443/bg/a/view/otkriha-piton-s-tri-ochi-v-avstralija-164140", "text": "Змия с три очи, кръстена Монти Пайтън, бе открита в отдалечения град Хъмпти Ду в Северната територия на Австралия, предаде ДПА. Особеният килимов питон, дълъг около 40 сантиметра, бил открит на магистрала в края на март. Змията била с малформации на черепа и с три функциониращи очи, едното от които се намира в средата на главата. \"Змията се затрудняваше да се храни и умря миналата седмица\", заяви говорител на дирекцията на природните паркове в Северната територия на Австралия. Младият питон е открит южно от град Дарвин. \"Извършеното рентгеново изследване на главата на змията показа, че не става въпрос за две сраснали се глави, а за един череп с допълнителна трета очна орбита\", поясниха местните власти. Смята се, че третото око се е появило в ранен стадий от ембрионното развитие и че появата му не се дължи на фактори, свързани с околната среда.", "date": "2019.05.02", "title": "Откриха питон с три очи в Австралия"}
{"url": "https://www.monitor.bg:443/bg/a/view/sydjat-varnenec-iznasilil-i-ubil-psihichno-bolen-prijatel-164120", "text": "Окръжната прокуратура във Варна предаде на съд 37-годишния Венцислав Апостолов, който е подсъдим за бруталното убийство на приятеля си Явор. Психично болният мъж беше открит в безпомощно състояние на 14 февруари 2018 г. пред блок 404 във варненския квартал „Владислав Варненчик“ и почина на път за болницата. Венцислав и Явор се позавали от години, когато били съседи. След смъртта на майката на Явор, банка отнела жилището му и той започнал да води скитнически живот. От декември 2017 г. мъжът с психични отклонения заживял в дома на Венцислав. На 13 февруари вечерта възникнал конфликт в апартамента му с неговата приятелка, а поводът бил Явор. Венцислав се нахвърлил и започнал да му нанасял удари с ритници и юмруци и с дървена тояга по цялото тяло. След това Венцислав се възползвал от безпомощното състояние на жертвата си след побоя и го изнасилил, а накаря го изхвърлил от дома си. Захвърлил тялото му в тревна площ до блока. Към 10 часа на следващия ден, случаен минувач забелязал лежащия в безпомощно състояние мъж. Разпознал Явор и се обадил на тел. 112. Дошъл екип на Бърза помощ  докато медиците преглеждали пребития Явор, на паркинга пристигнал и Венцислав. Там разказал, че пребитият живеел при него, но не се прибрал предишната вечер. Явор починал на път за болницата, като подсъдимият научил за смъртта му от полицейски служител от Трето РУ на МВР-Варна. Веднага след това Венцислав се обадил на своя познат Руси Динков-Полковника, който в квартала имал авторитета на голям задкулисен играч. Същият в момента е в ареста с обвинение за наркоразпространение. За да не падне подозрение за причинената смърт върху Венцислав, той му осигурил алиби. Ако бъде признат за виновен, бруталният убиец може да получи наказание лишаване от свобода от 15 до 20 години, доживотен затвор или доживотен затвор без замяна. Разпоредителното заседание по делото във Варненския окръжен съд е насрочено за 29 май. ", "date": "2019.05.02", "title": "Съдят варненец изнасилил и убил психично болен приятел "}
{"url": "https://www.monitor.bg:443/bg/a/view/syli-yrna-podgotvja-film-po-biografijata-si-164121", "text": "Фронтменът и основател на рок машините Godsmack – Съли Ърна, разкри в интервю пред радиостанция в Тампа, Флорида, че планира да филмира автобиографията си „Пътищата, който избираме“. „Много хора ни питат дали готвим биографична лента за Godsmack, но няма как да направим все още такава, защото не знаем как свършва филма. Все още живеем в него. Но аз лично работя по документален филм за моя живот, който е базиран на автобиографията ми. Тя съдържа много подробности за Godsmack, особено във финала си, защото историята започва от моето раждане и продължава през всички битки, през които съм оцелял и стига до заветната сделка с издател. До тук. Това е като тийзър на голямата история, или поне нейното раждане. Но за сега мисля, че ще е прибързано да говорим за историята на Godsmack“, сподели Ърна. „Пътищата, които избираме“ направи своята световна премиера през 2007-а, но едва в края на 2018-та се появи преведена у нас и предизвика истински фурор. Самият Съли я описва като „снимка на 30 години от живота ми“. Само преди месец – на 30 март, Godsmack разтърсиха препълнената зала Арена Армеец по време на първата си визита в София и направиха запомнящ се 2-часов концерт. Шоуто беше част от световното им турне в подкрепа на последния им албум When Legends Rise.", "date": "2019.05.02", "title": "Съли Ърна подготвя филм по биографията си"}
{"url": "https://www.monitor.bg:443/bg/a/view/haskovski-rejndjyri-zaminavat-na-misija-v-afganistan-164127", "text": "Около сто военнослужещи от хасковското военно формирование 52 740 заминават за 6-месечна мисия в Афганистан. В редиците на контингента са и 9 дами. Ротата ще охранява летището в град Кандахар. 38-ият контингент беше официално изпратен за участие в международната мисия на НАТО в Афганистан „Решителна подкрепа“ на площад „Свобода“ в Хасково. Това е четвъртият контингент, който Хасково изпраща за Афганистан. По традиция кметът Добри Беливанов връчи на командира на ротата капитан Светлин Симеонов знамето на Хасково и България и им пожела да се завърнат здрави и в същия състав, в който заминават. Националният командир полковник Иван Иванов получи икона на Св. Георги Победоносец и сертификат за участие. Архиерейският наместник Георги Тодев и отец Никола отслужиха водосвет за здраве и успех на мисията. Сред присъстващите на ритуала бяха заместник-министърът на отбраната Атанас Запрянов, заместник-началникът на отбраната генерал-лейтенант Димитър Илиев, командващият на Съвместното командване на силите генерал-лейтенант Любчо Тодоров, командирът на Сухопътните войски генерал-майор Михаил Попов и областният управител Станислав Дечев. Ритуалът завърши с тържествен марш.                  ", "date": "2019.05.02", "title": "Хасковски рейнджъри заминават на мисия в Афганистан"}
{"url": "https://www.monitor.bg:443/bg/a/view/bankovijat-obirdjija-ot-sliven-iska-svoboda-zaradi-gadje-164122", "text": "Банковият обирджия от Сливен Стефан Стефанов иска съдът да го освободи условно предсрочно от затвора, за да се събере с приятелката си, която още го чака. Това заяви той пред журналисти преди началото на съдебното заседание в Софийския градски съд. На 27 март 2011 г. Стефанов влезе в клон на Инвестбанк в Сливен, за да го ограби, простреля охранител и държа близо 40 часа като заложници 6 банкови служителки. Стефанов излежава 15-годишна присъда. От 6 месеца той е преместен в затвора в Кремиковци, който е част от Софийския. „Съжалявам. Направил съм си равносметката. Поправил съм се. Не бих направил това отново“, каза още 36-годишният Стефанов пред медиите. В Кремиковци работел на вътрешен обект, но не пожела да уточни какво всъщност прави. Стефанов не разкри с какво смята да се занимава, ако бъде пуснат по-рано от затвора. 8 г. след престъплението на въпрос какво би казал на жените, които държа като заложнички, той отвърна: „Защо трябва да им казвам нещо?“ Стефанов е видимо заякнал зад решетките. Високият слаб по-рано мъж е придобил здрави мускули и бицепси, нашарени с татуировки, а главата му е гладко обръсната. На делото се оказа, че представителят на затворническата администрация носи актуална справка за излежаната част от присъдата и становище за Стефанов от февруари 2019 г. Според запознати то гласи, че Стефанов осъзнава какво е извършил, има напредък в поправянето му, но то не е завършило, както и че не са изчистени негови междуличностни отношения. Прокурорът по делото попита защо няма становище на психолог.„Преди няколко дни психологът на затвора в Кремиковци разговаря с мен 2-3 часа“, каза Стефанов. На уточняващ въпрос на съдията той каза, че въпросното интервю с психолога всъщност било преди 2-3 седмици. Съдът отложи делото за 10 май, когато представителят на затвора трябва да даде доклад на психолога за интервюто със Стефанов, ако е имало такова, както и становище на пробационен инспектор.", "date": "2019.05.02", "title": "Банковият обирджия от Сливен иска свобода заради гадже"}
{"url": "https://www.monitor.bg:443/bg/a/view/v-tyrnovo-razdavat-knigi-za-smet-164128", "text": "Велико Търново се включва в поредната кампания „Книги за смет”, която ще се проведе на 11 и 12 май в пет български града. В нея срещу 1 килограм предадени отпадъци от пластмаса всеки ще получи една хартиена или две електронни книги по избор, както и отстъпки за други продукти. Пунктовете за предаване на отпадъците са пред мола в кв. \"Триъгълника\" и пред хипермаркета до сградата на нова болница. Няма да се приемат блистери от лекарства, туби от масло, авточасти и домакински електроуреди. Кампанията „Книги за смет” е традиционна и се провежда за седма поредна година.", "date": "2019.05.02", "title": "В Търново раздават „Книги за смет”"}
{"url": "https://www.monitor.bg:443/bg/a/view/boec-si-prizna-che-lyje-za-peevski-164124", "text": "Видинското НПО БОЕЦ, което от създаването си демонстрира тесни връзки със забегналия в Сърбия подсъдим банкер Цветан Василев, си призна в четвъртък, че е излъгало за депутата и издател на „Телеграф медиа“ Делян Пеевски и връзката му с ЦИК. Само ден по-рано от сдружението разпратиха информация, че комисията е порязала сигнала им, че Пеевски не отговарял на законовите изисквания да бъде избран за евродепутат на предстоящия вот. Към тези данни обаче от БОЕЦ скалъпиха и цял нов измислен конспиративен сценарий, че ЦИК не им била изпратила решение, а писмо и затова нямало как да го жалят пред ВАС. Още на следващия ден обаче от НПО-то на Василев разпространиха ново съобщение, в което все пак признават, че могат да обжалват становището на ЦИК и дори са входирали иска си в съда. Още в сряда от ЦИК обясниха, че твърдението на БОЕЦ е манипулативно, тъй като по сигнала е издадено протоколно решение, тъй като т.нар жалба на сдружението не съдържа реални данни за закононарушение. Просто защото от БОЕЦ не са си направили труда да прочетат закона, по който се пробват да топят Пеевски. В Параграф 1 на „допълнителните разпоредби“ към Изборния кодекс изрично е уточнено какви са изискванията за доказване на условието „живял през последните 6 месеца“ на територията на България или друга страна членка на ЕС и от ЦИК са направили проверка точно на това – има ли Пеевски настоящ или постоянен адрес у нас или в страна от ЕС. Тя е показала, че всичко с документите на народния представител е изрядно и затова писмото на БОЕЦ с напъните им да заличат Пеевски от листите за евровота са били отхвърлени. Всичко това не попречи на изданията от медийното ветрило на подсъдимите олигарси Иво Прокопиев, Цветан Василев, Огнян Донев и авера им Сашо Дончев да ретранслират измислиците на БОЕЦ безкритично. Причината е, че сенчестите политико-икономически кръгове у нас са силно разтресени от новината, че Пеевски за втори път е част от листата за евровота на ДПС и пробват всякакви манипулации, за да спънат кандидатурата му за Брюксел.", "date": "2019.05.02", "title": "БОЕЦ си призна, че лъже за Пеевски"}
{"url": "https://www.monitor.bg:443/bg/a/view/gradskijat-transport-v-sofija-veche-v-google-maps-164130", "text": "Маршрутите на градския транспорт в София от днес са налични в картовата услуга на Google - Google Maps. Опцията в приложението съществува за много други големи градове в света от 2012 г. За сега София е единственият град у нас, за който е добавена опцията. Информацията се появява, след като напишете адреса на вашата дестинация. Досега наличните възможности бяха само пътуване с автомобил или пеша, но от днес вече можете да проверите и кои линии стигат до желаното от Вас място, съобщи БНТ.  Приложението също сравнява в реално време видовете транспорт и изчислява кой е най-бързият маршрут на база разписание, трафик и закъснения. Дава информация за времетраенето на пътуването и за общата сума.", "date": "2019.05.02", "title": "Градският транспорт в София вече в Google Maps"}
{"url": "https://www.monitor.bg:443/bg/a/view/ot-7-maj-noi-smjata-koja-formula-e-po-izgodna-za-pensija-164123", "text": "От 7 май бъдещите пенсионери ще могат да попълват новия образец за отпускане на пенсия, чрез който експертите на НОИ ще изчисляват по служебен път кой размер на пенсията е по-благоприятен - по старата или по новата методика. Това съобщи Огнян Добриков, директор на Териториално поделение на НОИ - Хасково. Промените в Кодекса за социално осигуряване, които дават възможност за избор влизат в сила на 4 май, но тъй като 4, 5 и 6 май са почивни дни, хората ще могат от 7 май да подават заявления. От тогава ще действа и комбиниран калкулатор на НОИ, чрез който хората ще могат сами предварително да си изчислят кой размер е по-благоприятен. Амбицията на експертите на НОИ е още утре в края на деня той да бъде поставен.  В заявлението за отпускане на пенсия има отметка, в която бъдещият пенсионер заявява, че при отпускане на исканата от него пенсия желае в нейния размер да се вземат предвид трите последователни години от последните 15 години осигурителен стаж, избрани от него, преди 1 януари 1997 година. Кандидат-пенсионерите трябва да предоставят всички документи за тези най-добри три години преди 1997 година, при възможност и тези за периода 1997 -1999 година, тъй като тогава регистърът на НОИ е бил в процес на внедряване. Ако хората забравят да направят отметка, че искат и по старата методика да бъдат изчислени пенсиите им, но предоставят документи за трите най-добри години, от НОИ пак ще им изчислят служебно и по двете методики, като ще им се предостави по-благоприятният размер на пенсията, обясни Огнян Добриков. За желаещите да се пенсионират по новата методика няма да е нужно да носят документи за т.нар. \"златни години\" и да правят отметки в заявлението. От териториалното поделение в Хасково разказаха, че на повечето хора в този регион им е по-благоприятно пенсионирането по старата методика. Проблем е обаче удостоверяването на годините работа в бившите ТКЗС-та. Ако хората не успеят да намерят документи, експертите ще потърсят сред техните архиви.  До 1 януари 2023 година хората ще могат да избират по старата или по новата методика да се пенсионират предвиждат промените в Кодекса за социално осигуряване. Старата методика включва както трите най-благоприятни години преди 1997 година, така и целият доход от 1 януари 1997 година до пенсионирането на хората. Новата включва само осигурителният доход след 2000 година и след 1 януари 2023 година ще действа само тя.  Възможността за избор е предвидена и за хората, които са подали заявление за отпускане на пенсия с начална дата след 31 декември 2018 година, както и за тези, на които вече е отпусната такава пенсия през същия период. Те ще могат в шестмесечен срок да упражнят еднократно правото си на избор, като пенсията ще се отпуска в новия размер от същата начална дата.", "date": "2019.05.02", "title": "От 7 май НОИ смята коя формула е по-изгодна за пенсия"}
{"url": "https://www.monitor.bg:443/bg/a/view/plachkov-razplaka-mariana-popova-164112", "text": "Актьорът Веселин Плачков разплака любимата си Мариана Попова. Причината е трогателно любовно писмо, което певицата получи покрай участието на двойката в риалити експеримента „Смени жената\". Изпълнителката на „Аз съм любов“ и звездата от „Дякон Левски“ се размениха с петчленната фамилия на Елена и Вилизар Велковски в епизодите на предаването на 24 април и 1 май. След края на размяната, двете семейства изразиха своите впечатления и споделиха какви поуки са си взели след социалния експеримент. Двойките признаха, че формулите за щастие, които следват, са коренно различни. Попова и Плачков не робуват на правилото „на всяка цена“. За тях семейното щастие се изгражда преди всичко със здрави и стабилни отношения между двойката", "date": "2019.05.02", "title": "Плачков разплака Мариана Попова"}
{"url": "https://www.monitor.bg:443/bg/a/view/okolo-60-st-shte-e-srednata-izkupna-cena-na-mljakoto-164126", "text": "Около 60 ст. ще е средната изкупна цена на кравето мляко през 2019-та, прогнозират от Центъра за икономически изследвания в селското стопанство (CAPA). По текущи оценки, изкупните му цени ще намаляват плавно в следващите месеци. При овчето мляко продължава ситуацията на ниски изкупни цени. Те се очаква да бъдат в рамките на 1,1-1,15 лв/л, което е крайно неудовлетворително за производителите. Нивото им ще доведе до намаляване на количествата изкупено овче мляко от мандрите до 26% от произведените обеми. През февруари е изкупено с 2,8 % повече краве мляко от същия месец на предходната година. Произведени са с 25% повече сирене с добавена растителна мазнина. Наблюдава се намаление при маслата с 32%. Цените на свободните количество мляко в ЕС (регион Северна Италия) продължават да следват сезонния си спад и за април ще са около 0,39 евро/кг. Изкупеното мляко за период януари-февруари 2018/2019 в ЕС е намаляло с 1%. Към края на м.февруари запасите от обезмаслено сухо мляко на публично складиране са почти изчерпани. Според ЕК запасите от масло се увеличават сравнено с 2017 и 2018 г. и достигат 150 хил. т. Запасите от сирена намаляват поради недостатъчното предлагане на мляко и доброто търсене на външните пазари. В края на миналата година намалението на млечното стадо в ЕС е било 1,6 %. Страните с най-голямо намаление на стадата измерено като дял са: Холандия (-6,8), България (-6,2%), Литва (-6,1%) и Италия (-4,9%). Най-голямо увеличение се наблюдава при Гърция (5,2%), Полша (+2,8%), Ирландия (+1,9%) и Люксембург (+1,7%).", "date": "2019.05.02", "title": "Около 60 ст. ще е средната изкупна цена на млякото"}
{"url": "https://www.monitor.bg:443/bg/a/view/romite-ot-kuklen-bili-policai-i-troshili-patrulka-ostavat-v-aresta-164109", "text": "Трима от петимата задържани за мелето в Куклен роми остават в ареста, реши районният съд в Пловдив. Братята Васко и Румен Карагьозови и съседът им Исус Атанасов на 21 г. имат по две-три повдигнати обвинения заради това, че са удряли полицаи и са потрошили с камъни патрулния им авомобил. За другите двама задържани по случая – майката на братята Златка и 16-годишния Кънчо, прокуратурата е определила съответно мерки за неотклонение „подписка” и „под надзора на родител”. Мелето в Куклен стана на 28 април т.г. заради силна музика. В късния неделен следобед Карагьозови надули тонколоните на макс, което подразнило съседите им. Последните им направили забележка, но тъй като нямало промяна в децибелите, станал скандал. Според Румен Карагьозов музиката наистина е била силна, но той бил видял как комшията им ударил майка им Златка, което адски ги ядосало. Те отричат да са удряли полицаите. Румен си признава, че е цапнал стъклото на патрулката, но това било, защото видял как униформените ударили майка му. „Полицаите ни вързаха като кучета с колани и ни пребиха, а Кънчо го караха да ближе вода от земята, защото беше жаден”, се ожалиха арестантите. Това не смили съдебният състав, който прецени, че при по-лека мярка за неотклонение тримата могат да извършат престъпление, включително и срещу правосъдието, като ги остави зад решетките. Определението не е окончателно. То подлежи на обжалване пред Окръжен съд, като в случай на жалба, делото ще се разгледа на 9 май от 15.30 ч.", "date": "2019.05.02", "title": "Ромите побойници от Куклен остават в ареста"}
{"url": "https://www.monitor.bg:443/bg/a/view/jena-zagina-v-katastrofa-kraj-jazovir-conevo-druga-bere-dusha-v-bolnica-164111", "text": "Жена загина в тежка катастрофа между варненските села Сава и Цонево. Инцидентът е станал днес около 13,15 часа в района на преливника на язовир „Цонево“. Според първоначалната информация, 39-годишен водач на автомобил „БМВ” от село Чернево, загубил контрол над колата и е последвал удар. Жена на 66 години, която е пътувала в автомобила, е починала на място. Шофьорът е пострадал сериозно. Причините за катастрофата се изясняват. При друг инцидент на бул. „Народни будители“ във варненския квартал „Аспарухово“, причинен от 26-годишен водач, е пострадала 23-годишна пътничка, която е получила сериозни вътрешни травми и е подложена на операция. Катастрофата е заради несъобразена скорост, загуба на контрола над автомобила и сблъсък с електрически стълб. Има опасност за живота на пострадалата жена. Водачът на лекия автомобил е получил контузни наранявания. По случая има образувано досъдебно производство. На ул. „Георги Петлешев“ в Аксаково пък 18-годишен от Варна не пропуска с колата си и блъска пешеходка, пресичаща пътното платно. Вследствие на инцидента 43-годишната жена е получила контузия на дясната ръка. На кръстовището на улиците „Генерал Гурко“ и „Генерал Киселов“ във Варна,  21-годишен местен жител не пропуска и блъска товарен автомобил, който след удара се обръща на една страна и уврежда други 3 паркирани коли. Вследствие на инцидента 25-годишният водач на втория автомобил получава контузни наранявания и фрактура на шиен прешлен. Няма опасност за живота му. Той е прегледан, но е отказал хоспитализация. По случая също има образувано досъдебно производство.", "date": "2019.05.02", "title": "Жена загина в катастрофа край язовир „Цонево”, друга бере душа в болница"}
{"url": "https://www.monitor.bg:443/bg/a/view/blizo-100-000-lv-privlichat-maratonci-iz-cjala-bylgarija-164110", "text": "Сериозни парични и предметни награди на обща стойност близо 100 000 лв., примамват любители и професионалисти да се включат в предстоящите маратони в Пловдив, Варна и Плевен през следващите 3 уикенда. С най-голям награден фонд от над 35 000 лв. може да се похвали бягането край морето, което ще се проведе на 12 май. Победителите при мъжете и жените ще си тръгнат от Варна с 8000 лв., като премии ще има за класиралите се до 10-о място. Най-бързите в полумаратона (21 км) ще вземат бонуси от по 1500 лв., а тези на 10,5 км – по 600 лв. В по-късите дистанции премии ще се раздават до 6-о място. Маратон Варна и тази година е част от веригата „Бягането като начин на живот“, в която са включени още състезанията в Стара Загора и София и съответно призьорите в него могат да се борят за големия джакпот от 20 000 лв. За него в морската ни столица отново ще бяга кенийката Рут Матебо, която сензационно спечели сумата предишните две години. Тя остана втора в Стара Загора на 31 март т.г., но победилата я Вира Овчарук (Укр) няма да участва във Варна, тъй като на 5 май ще бяга в Дъблин. Италианецът с марокански произход Ахмет Насеф, който е женен за българка, ще защитава титлата си от 2018 г. като ще гони трета победа за последните 4 години във Варна. Четирима кенийци (по двама мъже и жени) ще бягат и в маратона на Пловдив тази неделя (5 май), като победителят ще си тръгне с бонус от 3000 лв. Интересът към бягането е огромен, като ще има засилено участие на европейци. В 6-ото издание на Маратона на приятелството в Плевен (на 19 май) пък ще бъдат подарени два български електрически велосипеди Eljoy, чиито цени започват от 2000 лв. Отделно победителите в класическата дистанция ще получат по 1000 лв., а в полумаратона – по 700 лв. Ще има бонуси и за ветераните над 50 г. Състезанието ще има специално предизвикателство, насочено към начинаещите бегачи - \"Моят първи маратон\", като единият от велосипедите ще е за участник, пробягал първия си маратон. В съботния ден маратонците и техните семейства ще могат безплатно да посетят плевенската Панорама. Маратонът отново ще има благотворителна кауза, като събраните средства ще отидат най-малко за един студент от града без един и или двама родители.", "date": "2019.05.02", "title": "Близо 100 000 лв. привличат маратонци из цяла България"}
{"url": "https://www.monitor.bg:443/bg/a/view/levski-vzima-hero-i-hubchev-v-tandem-164119", "text": "Две от най-спряганите имена за „Левски“ в последните дни Петър Хубчев и Димитър Димитров няма да спорят за треньорския пост на „Герена“, а ще дойдат в тандем. Именно по такъв план работи ръководството на „сините“ в момента, като идеята е националният селекционер в оставка да поеме функциите на наставник, а Херо да заеме поста на спортен директор. Павел Колев работи по привличането на Димитров на тази позиция от началото на годината, като тогава желанието му бе в „Левски“ като треньор да се завърне Станимир Стоилов. След като Мъри категорично отказа да се обвързва с бившия си клуб на този етап, сега на дневен ред е тандемът между Херо и Хубчев. За да се стигне до тази конфигурация, остава само двамата да изчистят взаимоотношенията си със Хубчев вече е подал оставка и е въпрос на време всичко да се официализира, докато при Димитров се появиха проблеми в отношенията с ръководството на „Иртиш“. Медиите в Казахстан гръмнаха със сериозен скандал около шефовете на клуба и българския специалист, като информациите сочат, че Херо и щабът му не са били допуснати до стадиона за мача с „Жетису“ в сряда, въпреки че са имали желание да бъдат начело на тима. Двубоят бе ръководен от временния наставник Андрей Ненашев, въпреки че Димитров все още има действащ договор. В часовете след срещата пък шефовете на „Иртиш“ му изпратили съобщение, в което го питат защо не се е появил на мача. Медиите в страната окачествяват а очевидно двете страни няма да се разделят приятелски. В същото време на „Герена“ продължават да работят по селекцията, като са влезли в контакт с халфа на румънския шампион „ЧФР Клуж“ Александру Йоница. 24-годишият футболист играе като дясно крило, но може да действа и от ляво на атаката, както и зад нападателя. „Сините“ ще трябва да платят трансферна сума, ако искат да си осигурят подписа на офанзивния играч, а договорът му изтича през лятото на 2022 година. „Сините“ проявяват интерес и към защитника на „Дунарея“ (Калъраш) Стелиано Филип и малийското крило на „Сепси“ Ибрахима Тандия. С трансфер на „Герена“ е свързван и нападателят на „Динамо“ (Букурещ) Матия Монтини, който призна, че е запознат с офертата на „Левски“.", "date": "2019.05.02", "title": "„Левски“ взима Херо и Хубчев в тандем"}
{"url": "https://www.monitor.bg:443/bg/a/view/dvama-obvineni-za-ubijstvoto-na-skitnika-v-gorna-orjahovica-164116", "text": "Обвинените за убийството на клошара в Горна Оряховица вече станаха двама. Окръжата прокуратура във Велико Търново повдигна обвинение за убийство на Д.Д. и А.Х., че за периода от 26 до 30 април в необитаема административна сграда чрез нанасяне на удар с камък умишлено са причинили смъртта на Д.Й. от град Левски. С постановление на наблюдаващия прокурор двамата са задържани за срок до 72 часа. Предстои разглеждане на искането за вземане на постоянна мярка за неотклонение „Задържане под стража“ от Окръжен съд Велико Търново. Тялото на 59-годишия скитник Д.Й. беше открито в сряда сутринта в сградата на бивша автомивка край горнооряховската болница. Първоначално от полицията смятаха, че е възможно мъжът да е починал при нещастен случай падайки от стълби. Направената аутопсия обаче категорично установила, че фрактурите по главата и тялото са от удари и упражнено физическо насилие. Първоначално като заподозрян за извършване на убийството е задържан А.Х., бивш затворник, а след това и Д.Д. Според досегашните данни от разследването убийците и жертвата били заедно в необитаемата сграда и пили алкохол. След това между тях избухнал скандал, който прераснал в меле и бой. Двамата арестувани нападнали третия с камъни и му нанесли удари, оказали се смъртоносни.", "date": "2019.05.02", "title": "Двама обвинени за убийството на скитника в Горна Оряховица"}
{"url": "https://www.monitor.bg:443/bg/a/view/spasiha-dete-sys-zabita-v-glavata-gradinska-nojica-164114", "text": "В УМБАЛ Бургас спасиха дете със забита в главата градинска ножица, съобщиха от лечебното заведение. 7-годишното момче е спасено в болницата навръх Великден. По думите на родителите, детето паднало върху инструмента, докато си играело в градината. Ръждясалото острие минава през цялата буза и опира в черепа зад окото. „Още няколко милиметра и изходът щеше да е фатален“, коментират дежурните лекари. Веднага са направени всички образни изследвания и е свикан екип за спешна операция. Следват няколко дни възстановяване в отделенията по реанимация и УНГ и от вчера момчето си е вкъщи. „В цялата си над 30-годишна практика не съм виждал подобна травма. Оприличавам я на нараняване от военно време, каквито наранявания в днешни дни са рядкост. Острието на ножицата прилича на копие, на щик. В хода на операцията то е извадено много бавно, кървенето е овладяно, наложи се и кръвопреливане“, коментира УНГ-специалистът д-р Даниел Петков, който извършва операцията. Щастливият изход е резултат от екипната работа на Спешно отделение в лицето на дежурния д-р Светослав Тодоров, анестезиолога д-р Валентин Кравченко, както и отделенията по образна диагностика и детски болести. Случаят ще бъде докладван на медицински научен форум. Причината за травмата – градинската ножица с размер около 70 см, се пази за спомен в УНГ отделението на Бургаската болница.", "date": "2019.05.02", "title": "Спасиха дете със забита в главата градинска ножица"}
{"url": "https://www.monitor.bg:443/bg/a/view/dva-starta-za-kupa-dolchini-prez-uikenda-164113", "text": "С два старта започват този уикенд колоездачните състезания в десетото издание на веригата \"Купа Долчини\". В събота от 14 часа е традиционното изкачване на Витоша. Официалният старт е пред резиденция \"Бояна\", а финалът на трасето с обща дължина 20,5 км и 16,5 км състезателна дистанция е пред хижа \"Алеко\". В неделя пък е надпреварата в критериума \"Мемориал Димитър Котев\" в памет на прочутия колоездач и треньор на ЦСКА, за който са записани над 200 колоездачи от 23 клуба. Тя ще е около зала \"Арена Армеец\" и ще е в 36 обиколки по 930 метра с премийни спринтове на всеки три тура. Общият награден фонд е 2520 лева. Началото е от 11.00 часа за най-малките. Очаква се да се включат около 60 деца. Ветераните стартират в 13,00 ч., а мъжете - в 15,00. Състезанието е за девойки, жени, юноши младша и старша възраст, мъже любители и \"елит\", ветерани - \"Мастърс\" до 49, до 59 и над 60 години. Веригата \"Долчини\" включва още 6 старта - в Дупница и Паничище на 18 и 19 май, в Чепеларе и Пампорово на 7 и 8 юни и завършва в района на Банско и Разлог на 6 и 7 юли. Последните два са включени в календара на Международния колоездачен съюз (UCI).", "date": "2019.05.02", "title": "Два старта за купа \"Долчини\" през уикенда"}
{"url": "https://www.monitor.bg:443/bg/a/view/grisho-igrae-s-rusnak-na-dvojki-v-madrid-164118", "text": "Григор Димитров ще се включи и в надпреварата на двойки на предстоящия турнир от сериите „Мастърс“ 1000 в Мадрид. Най-добрият български тенисист ще бъде в тандем с руснака Карен Хачанов, като двамата не са си партнирали досега. По-рано през сезона Димитров участва на двойки в Монте Карло, където със Стан Вавринка загубиха в три сета срещу Хенри Континен и Джон Пиърс. Миналата година Григор отпадна във втория кръг на сингъл в Мадрид, след като претърпя поражение в три сета от Милош Раонич. Най-доброто му представяне в надпреварата е достигането до четвъртфиналите през 2015-а, където беше спрян от Рафаел Надал. От днес Гришо вече тренира в испанската столица, като с него е и баща му Димитър Господинов. В същото време на турнирите с българско участие при жените Гергана Топалова се класира за четвъртфиналите в Наманган (Узб) с награден фонд 25 хиляди долара. Квалификантката Топалова елиминира Алиша Барнет (Вбр) с категоричното 6:1, 6:3. Другата българка - Петя Аршинкова, която също премина през пресявките, отпадна във втория кръг след поражение от водачката в схемата Валерия Савиних (Рус) с 0:6, 5:7. Елица Костова се класира за четвъртфиналите в Лес Франкесес дел Вайес (Исп) с награден фонд 60 хиляди долара. Поставената под номер 5 българка победи представителката на домакините Ева Гереро Алварес с 6:2, 6:4. В турнира в Рабат ($250 000) Изабелла Шиникова загуби от поставената под номер 6 Мария Сакари (Гър) с 4:6, 4:6. Тя продължава в надпреварата на двойки, като с Ана Богдан от Румъния ще играят на четвъртфиналите.  ", "date": "2019.05.02", "title": "Гришо играе с руснак на двойки в Мадрид"}
{"url": "https://www.monitor.bg:443/bg/a/view/sokolov-i-niki-penchev-padat-na-finali-164115", "text": "Българските волейболни национали Цветан Соколов и Николай Пенчев загубиха с клубните си тимове финални мачове в две от най-силните първенства - в Италия и Полша. \"Кучина Лубе\" на Соколов падна от шампиона на италианската Суперлига \"Сър Сейфти Конад\" с 0:3 (-13,-18,-18) при гостуването си в Перуджа. Домакините не дадоха никакви шансове за отпор на тима от Чивитанова и го разгромиха за около час пред 4000 зрители в зала \"Пала Бартон\". Соколов, както и съотборниците му, не показа истинския си потенциал и направи за 3 гейма само 5 точки. С 9 най-резултатен беше Османи Хуанторина, а по 3 записаха Иржи Ковар и Робертланди Симон. За \"Сър Сейфти\" очаквано над всички беше кубинецът с полски паспорт Вилфредо Леон с 12 т. (2 блока, 66% в атака). Следващите финални двубои са на 5, 8, 11, 14 май. Играе се до 3 победи. Николай Пенчев е неговият \"Онико\" (Варшава) също записаха 0:3 (-22,-24,-22) от \"Закса\" във втория финал на полската Плюс лига. Пенчев игра добре, направи 10 точки (1 блок, 1 ас), а най-полезен беше Мачей Музай с 20 т. (3 блока, 2 аса). За \"Закса\" Лукаш Качмарек заби 18 точки (1 блок, 2 аса). Така \"Закса\" поведе с 2-0 победи, а шампион става този, който вземе 3 от 5 срещи. Финал №3 е на 4 май. Волейболистът на \"Левски\" (София) Гордан Люцканов завърши сезона в италианската Сериа А2 със супер победа. Отборът на \"Кемас Ламипел\" (Санта Кроче), в който посрещачът беше привлечен в края на март, запази мястото си във второто ниво на шампионата, след като надигра \"Голдънпласт Потенца\" (Пичена) с 3:0 (25:16, 25:21, 25:21) във втория полуфинал. Люцканов отново беше ключов играч за успеха. Той се отличи с 12 точки (4 аса, 1 блок) и стана втори по резултатност. Най-полезен беше Леонардо Коли с 15 точки (2 аса), 10 добави Федерико Барги (1 ас, 2 блока). За \"Потенца\" Матео Паолети приключи с 15 т. (1 блок). Така тимът на Санта Кроче е един от двата, които през следващия сезон ще продължат участието си в А2. Другият ще бъде определен от трета среща между \"Акуа Апуана\" (Ливорно) и \"Геосат Геовертикал\" (Лагонегро). Загубилите плейофните мачове ще играят в новата лига А3.", "date": "2019.05.02", "title": "Соколов и Ники Пенчев падат на финали"}
{"url": "https://www.monitor.bg:443/bg/a/view/ilian-iliev-cska-natiska-sydiite-164117", "text": "Треньорът на „Черно море“ Илиан Илиев „захапа“ ЦСКА преди сблъсъка между двата отбора от предстоящия 32 кръг на Първа лига. Срещата е в събота от 17:30 ч. на стадион „Тича“. Спецът призова колегата си Любослав Пенев да спре да оказва натиск на съдиите. Освен това Илиев бе категоричен, че тимът му има сили да постигне нова победа над „червените“, както вече направи точно преди старта на плйофите. „Трябва да подходим изключително дисциплинирано в дефанзивен план и ако го направим, ще има предпоставки отново да претендираме за трите точки, сподели пред „Петел“ треньорът на Черно море. - В първия мач Пенев имаше само седмица за работа с отбора, но после се натрупа време и сега ЦСКА е по-дисциплиниран и различен. Очаквам със сигурност тимът му да дойде с мисълта за победа, защото все още е в борбата за титлата. Не е хубаво обаче да се оказва натиск върху съдиите преди мач, със сигурност не е коректно. ЦСКА го правеха доста пъти и това не е добре. След мач аз съм се изпускал с някои думи по адрес на съдиите, но впоследствие като мине малко време, разбирам, че е имало мачове, в които съм доста изнервен. За някои съдии съм си запазвал мнението след двубоя, както за един от Добрич, а за други съжалявам, че съм казвал това, което мисля веднага след мача”, допъпни Илиан Илиев.", "date": "2019.05.02", "title": "Илиан Илиев: ЦСКА натиска съдиите"}
{"url": "https://www.monitor.bg:443/bg/a/view/bnt-podarjava-ostrovyt-na-sinite-ptici-na-1-uni-snimki-164105", "text": "За Деня на детето БНТ е подготвила голям подарък не само за малките, но и за вече порасналите. На 1 юни стартира новия приключенски български сериал „Островът на сините птици“, които ще припомни на зрителите добрите традиции в българското детско кино от любими ленти като „Войната на таралежите“, „С деца на море“ и др. Поредицата се състои от осем серии, които ще се излъчват в продължение на 4 седмици, всяка събота и неделя от 19 часа по основния канал на обществената медия. В центъра на сюжета са пет деца, в чиито роли влизат малките таланти Матей Бърнев, Деян Профиров, Ирина Вълкова, Калоян Христов и Антониа Димитрова. Лятната ваканция за Ники (Матей Бърнев) се очертава доста скучна – почивка на море с родителите (в ролите са истинските му родители актьорите Иван Бърнев и Маргита Гошева), без телефон и интернет. На всичкото отгоре му се налага да се грижи за по-малкия си братовчед Алекс (Деян Профиров). Скуката се оказва мираж, когато братовчедите намират приятели и неусетно се забъркват в търсенето на легендарно пиратско съкровище, заровено на Острова на сините птици. Но това не е единствената трудност за децата, по пътя към съкровището ще трябва да се справят и със страшния стар пират Рое Жерминяк (Михаил Мутафов). Освен актьорските заложби Матей и Деян ще демонстрират и музикален талант, като ще ги чуем в песента на сериала, написана от Веселка Кунчева, а музиката във филма е дело на Христо Намлиев, носител на „Икар“ и „Аскеер“ за театрална музика. Режисьори на лентата са Кристина Грозева и Петър Вълчанов, които зрителите познават от филмите „Урок“ и „Слава“. С роли в поредицата се разписват и утвърдените актьори Мариана Крумова, Ива Огнянова, Венцислав Константинов и Свежен Младенов, а в образ ще видим и режисьорите Николай Тодоров и Милко Лазаров, който е и креативен продуцент на сериала. Върху сценария, които е адаптация по романа „Островът“ на Александър Секулов, са се трудили цели шест човека.", "date": "2019.05.02", "title": "БНТ подарява „Островът на сините птици“ на 1 юни (СНИМКИ)"}
{"url": "https://www.monitor.bg:443/bg/a/view/asandj-ne-jelae-da-byde-ekstradiran-v-sa-sht-164104", "text": "Основателят на Уикилийкс Джулиан Асандж заяви днес в лондонски съд, че не иска да бъде екстрадиран в САЩ, където ще бъде съден за едно от най-големите изтичания на секретна информация в историята, предаде Ройтерс. САЩ искат Асандж да им бъде предаден и го обвиняват в заговор за неправомерен достъп до информационна система, което се наказва с до пет години затвор.  Асандж, който е в британски затвор, участва в състоялото се днес предварително процедурно заседание на Уестминстърския магистратски съд чрез видеовръзка. Запитан дали е съгласен да бъде екстрадиран в САЩ, той отговори отрицателно.  Следващото заседание бе насрочено на 30 май, но то ще има процедурен характер. Разширено изслушване е планирано за 12 юни, но същинските заседания по иска за екстрадиране ще започнат след няколко месеца, съобщи съдът.  Съдът не може да започне да разглежда въпроса за екстрадирането на Асандж по същество, докато той не изтърпи наказанието си за нарушаване на условното си освобождаване под гаранция. Вчера Кралският съд на лондонския район Саутарк го осъди на 50 седмици затвор, заради това че през 2012 г., след като е бил освободен под гаранция, не се е явил в съда, а се е укрил в еквадорското посолство, предаде ТАСС. Асандж ще може да излезе на свобода предсрочно, след като изтърпи само половината от наказанието си.  През 2012 г. Асандж се укри в посолството на Еквадор, за да не бъде екстрадиран в Швеция, където бе обвинен в изнасилване. Асандж отрича да е извършил нещо нередно.", "date": "2019.05.02", "title": "Асандж не желае да бъде екстрадиран в САЩ"}
{"url": "https://www.monitor.bg:443/bg/a/view/zapisvat-varnenci-po-10-profilaktichni-obshtinski-zdravni-programi-164106", "text": "Текат записванията по 10 общински програми за профилактика и рехабилитация на общественото здраве. Те се финансират от Община Варна и са напълно безплатни за жителите на града, съобщиха от дирекция „Здравеопазване“. Програмата „Аз успявам“ е за профилактика и рехабилитация на детско-юношеското наднормено тегло и свързаните с него заболявания. Тя акцентира върху здравословния начин на живот от ранна детска възраст, промяна на хранителните и двигателни навици. Друга програма, предназначена за деца, е „Добър естетичен вид и комфорт, чрез профилактика и лечение на гръбначните изкривявания”. Изпълнението и на двете програми се осъществява от „Медицински център за рехабилитация и спортна медицина 1” - Варна. В ход е и общинската програма „Хипотерапия и рехабилитация на деца с увреждания и проблеми в развитието” - ефективна лечебна физкултура, при която основното средство е общуването с коне и езда. Заниманията се провеждат под наблюдение на невролог и психолог и се адаптират спрямо индивидуалните потребности на детето. Часовете  по конна езда ще се провеждат в база „Виница“, а изпълнението на програмата ще се осъществява от „Медицински център за рехабилитация и спортна медицина 1“. Изпълнява се и общинската програма „Зеленият двор на Варна“ – по проект на Катедрата  по хигиена и епидемиология при Факултета по обществено здравеопазване на ВМУ „Проф.д-р Параскев Стоянов”. Целта е ранно разпознаване на симптомите на отклонения във физическото, емоционалното и психомоторното развитие на деца до 3 години, чрез модела на общуване „родители-деца-специалисти“. Изпълнението на програмата ще се осъществява от Факултета по обществено здравеопазване към Медицинския университет „Проф. д-р Параскев Стоянов“. Програма „Грижа за деца с диабет и редки заболявания”  е насочена към медицинските специалисти и педагози и има за цел тяхното обучение и подпомагане при ежедневната им грижа за деца с диабет и редки ендокринни заболявания в детски ясли, градини, училища и социални заведения. Изпълнението на програмата ще се осъществява от Варненско дружество по детска ендокринология. За поредна година стартира и програмата „Превенция на заболяванията  на слуха сред деца“, насочена към най-малките в детските ясли и яслените групи. Целта е извършване на скринингови изследвания, включващи отоскопия, предна риноскопия и фарингоскопия на деца под 3 години за откриване на отслабване или липса на слух. При регистриране на отклонения, децата ще бъдат допълнително изследвани с аудиограма  и тимпанограма. Изпълнението се осъществява от  ДКЦ І „Св. Клементина” в детските заведения. Друга общинска програма е “Детско дентално здраве” –  за профилактика на оралните заболявания при децата. Ранното откриване на зъбния кариес, заболяванията на пародонта и зъбно-челюстните деформации, спестяват болката на детето и стоматологично лечение при усложненията на зъбния кариес. Изпълнението на програмата ще се осъществява от „Дентален  Център 1 - Варна”. Програмата “Скрининг на очните заболявания” е насочена към деца до 18-годишна възраст и граждани над 40 години, които все още не са диагностицирани. Тя включва безплатни профилактични прегледи на деца от началните класове, които ще се провеждат в училищата. Включени са и безплатни контролни прегледи на деца с открити зрителни нарушения, за които е осигурен детски кабинет в Очна болница – Варна. За лицата над 40 години, прегледите са на същото място всеки работен ден. Реализира се и програмата „Профилактика на сънната апнея“ за нарушения, свързани с хъркане и неправилно дишане през цялата нощ. Изпълнението на програмата ще се осъществява от МБАЛ „Света Анна”.  В ход е и общинската програма „Психосоциална подкрепа на лица, зависими от психоактивни вещества“ - 2019 г. Целта й е представяне на индивидуални консултации от психиатър и психолог на лицата, зависими от психоактивни вещества и техните близки, индивидуални консултации на родители и роднини, които имат притеснения, че близките им злоупотребяват с психоактивни вещества, индивидуални сеанси с бременни жени зависими към хероин, индивидуална психотерапия, групова психотерапия, семейна терапия за пациенти. Изпълнението на програмата ще се осъществява от УМБАЛ „Света Марина”.", "date": "2019.05.02", "title": "Записват варненци по 10 профилактични общински здравни програми"}
{"url": "https://www.monitor.bg:443/bg/a/view/na-3-i-6-maj-spirat-kamionite-po-magistralite-v-chas-pik-164099", "text": "На 3 и 6 май в пиковите часове се спира движението на камионите над 12 т по автомагистралите. Това съобщиха от пресцентъра на Агенция „Пътна инфраструктура“. За улеснение на трафика ще има две ленти за Бургас и за Варна и една за София в участъците с ремонт на АМ „Тракия“ и АМ „Хемус“. На 3 май - последният работен ден преди трите почивни дни за Гергоьовден, от 16.00 часа до 20.00 часа ще бъде ограничено движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата. Във връзка с очаквания интензивен трафик Агенция „Пътна инфраструктура“ апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата. Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“. Тя предвижда ограничаване на движението по следните участъци от републиканската мрежа: Тежкотоварните превозни средства ще бъдат спрени и в последния почивен ден 6 май от 14.00 ч. до 20.00 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика и повишаване безопасността на движение от 10.00 ч. на 3 май до 10.00 ч. на 5 май ще има две ленти за Бургас и за Варна и една за София в района на виадуктите, които се ремонтират на автомагистралите „Тракия“ и „Хемус“. От 10.00 ч. на 5 май до 10.00 часа на 7 май, когато много хора ще пътуват към столицата, в същите участъци ще има по две ленти за София и една за Бургас или Варна. Целта е по-лесно предвижване в пиковите дни и часове в участъците с ремонт на двете магистрали. Обновяването на съоръженията, изграждани преди повече от 30 години, е наложително и трябва да бъде направено, за да се пътува след това много по-удобно и безопасно. На АМ „Тракия“ се ремонтира платното за Бургас на виадуктите - при 13-ти, 15-ти и 20-ти километър и над река Елшишка при 89-ти км на автомагистралата. За да се избегне отсечката в ремонт над река Елшишка при 89-ти км на АМ „Тракия“ шофьорите могат да ползват и следните алтернативни маршрути: На АМ „Хемус“ на територията на Софийска област се ремонтират виадуктите при 19-ти, 36-ти, 37-ми и 51-ви километър и тръбата за София на тунел „Витиня“. В участъците при 19-ти км (виадукт „Потоп“) и при 36-ти и 37-ми км (виадукт „Коренишки дол“) от 10.00 ч. на 3 май до 10.00 ч. на 5 май, ще има две ленти в посока Варна и една за София, а от 10.00 ч. на 5 май до 10.00 ч. на 7 май съответно две ленти за София и една за Варна. На виадукта при 51-ви километър трафикът преминава двупосочно в платното за София. Поради ремонт на тръбата за София на тунел „Витиня“ на АМ „Хемус“ движението за превозните средства до 12 тона се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и със същите системи за безопасност. В участъците с ремонт шофьорите е необходимо да предвидят повече време за пътуване, поради по-ниската скорост на движение при извършването на строителни работи и въведените временни организации или да използват алтернативни маршрути. Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин - проходът „Петрохан“ и Искърското дефиле. За улеснение на трафика през Владая и повишаване на пътната безопасност на 6 май ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. Карта с временната организация на движението по участъците от републиканската пътна мрежа в празничните дни през 2019 г. e publikuwan тук.  ", "date": "2019.05.02", "title": "На 3 и 6 май: Спират камионите по магистралите в час пик  "}
{"url": "https://www.monitor.bg:443/bg/a/view/krisko-shte-stava-tatko-snimka-164108", "text": "Рапърът Криско и любимата му Цветелина очакват включване от щъркела. Слухове, че хитмейкърът от Габрово ще става татко, се въртят в медийното пространство от доста време Сега обаче двойката пусна видиео, на което иначе стройната танцьорка е с широка блуза, под която ясно личи коремче. Нито един от двамата не коментира публично щастливата новина, като по всяка вероятност се притесняват от уроки. Говори се, че Криско и Цвети планират и разходка до олтара. Те обаче още не са решили дали да вдигнат сватба преди или след като на бял свят се появи рожбата им. Искрата между изпълнителя на „Незаменим“ и красивата брюнетка пламна преди около три години. Познанството им датира отпреди това, когато Цвети се разписва с участие в клиповете на рапъра като танцьорка.", "date": "2019.05.02", "title": "Криско ще става татко (СНИМКА)"}
{"url": "https://www.monitor.bg:443/bg/a/view/facebook-pak-se-srina-164102", "text": "Най-голямата социална мрежа Facebook отново се срина малко след 15 ч. днес. При опит за влизане в сайта на екраните на потребители се появява съобщение \"Съжаляваме, нещо се обърка\" и че в момента се работи по отстраняване на проблема. Instagram, Messenger и WhatsApp, които са собственост на компанията на Марк Зукърбърг, също не работят.", "date": "2019.05.02", "title": "Facebook се срина "}
{"url": "https://www.monitor.bg:443/bg/a/view/mesi-klasira-na-94-procenta-barsa-za-finala-164098", "text": "„Ливърпул“ не успя да спре гениалния Лео Меси, който вкара два гола при убедителната победа с 3:0 за „Барселона“ в първия полуфинал от Шампионската лига. Другото попадение бе дело на Луис Суарес, а с успеха каталунците имат комфортна преднина преди реванша в Англия на 7 май. Статистиците пък побързаха да изчислят, че шансът „Барса“ да се класира на финала е точно 94 процента, а възможностите на „Ливърпул“ за изненада са само 6 процента. Данните са получени на база анализ на всички европейски мачове на двата тима в историята. Второто попадение на Меси бе под номер 600 за него с екипа на „Барселона“, а след мача аржентинецът се скара на феновете. Причината – освиркванията към халфа Филипе Коутиньо, заради което Меси си сложи пръст пред устните и призова запалянковците да замълчат. „Намираме се в отличен период и не трябва да се освирква когото и да било от играчите, недоволен бе лидерът на „Барса“. - Очаквам на реванша „Ливърпул“ да направи всичко възможно да ни притисне и ще е трудно. Те показаха много силов футбол и ни затрудниха максимално, но успяхме да вземем добър аванс. При гола от фаул исках да пратя топката точно там, където отиде. Получи се наистина красиво\", допълни Меси. Очакваният с огромен интерес сблъсък между 5-кратния носител на „Златната топка“ и най-скъпия защитник – Върджил Ван Дайк, завърши с категоричен успех за Меси. Холандският бранител също призна, че не е успял да се справи с опазването на гениалния нападател. Въпреки всичко Ван Дайк обаче бе категоричен, че все още нищо не е решено и „Ливърпул“ е способен да поднесе изненада на реванша. „3:0 звучи много зле, но не отразява реално показаното от двата отбора в мача, сподели холандецът. - Изглежда все едно сме били тотално надиграни, а всъщност в големи периоди бе обратното. Аз вярвам в шансовете ни на „Анфийлд“. Нека и феновете да повярват и магията ще се случи“, уверен бе Ван Дайк.", "date": "2019.05.02", "title": "Меси класира на 94 процента „Барса“ за финала"}
{"url": "https://www.monitor.bg:443/bg/a/view/mediite-sysipaha-klop-sled-zagubata-164101", "text": "Мениджърът на „Ливърпул“ Юрген Клоп разгневи феновете и всички свързани с каталунците с абсурдното изказване преди мача с „Барселона“, че \"Камп Ноу\" не е никакъв храм на футбола, а обикновен голям стадион. След звучния шамар от Меси и компания обаче испанските медии не прошуснаха да се изгаврят с германския специалист. \"Как е сега, Юрген? Добре си дошъл в Храма на Меси, Клоп\", пише с видим сарказъм вестник \"Спорт\", като добавя, че Бълхата е разбил мита за непобедимия тим от Англия и е направил за смях смятания за най-добър защитник в света в момента Върджил Ван Дайк. \"Храмът на Меси се срути върху главата на Клоп и “Ливърпул\", пише също с видимо ехидна ирония и другият голям каталунски вестник \"Ел Мундо Депортиво\". И с гордост отбелязва, че цялата футболна общественост в Англия е преклонила глава пред гениалния аржентинец, който първо сви перките на “Манчестър Юнайтед”, а сега подчини и “Ливърпул”, макар все още да предстои реванш. Интересното е, че критики към държанието на германския спец има и в английските медии. „Меси затвори голямата уста на Клоп“, написа „Дейли Мейл“.", "date": "2019.05.02", "title": "Медиите съсипаха Клоп след загубата"}
{"url": "https://www.monitor.bg:443/bg/a/view/tarantino-vliza-v-nadprevarata-na-kan-s-imalo-edno-vreme-v-holivud-164103", "text": "Куентин Тарантино е готов с монтажа на дългоочаквания си девети авторски филм „Имало едно време в Холивуд“ и ще го представи в рамките на фестивала в Кан. Това стана ясно, след като организаторите на престижния кинофорум обявиха заглавията на лентите, влезли в последния момент в програмата. Основната част от филмите, които ще се борят за „Златна палма“ от 14 май, когато стартира фестът, бяха обявени преди две седмици. Тогава артистичният директор Тиери Фремо обясни, че Тарантино все още не е готов с „Имало едно време в Холивуд“, но всички са фокусирани върху това продукцията да бъде завършена възможно най-скоро, за да попадне в Кан. Изглежда това вече е факт, като лентата ще влезе дори в конкурсната програма на форума. Другото попълнение в борбата за „Златна палма“ е заглавието Intermezzo на Абделатиф Кешиш.", "date": "2019.05.02", "title": "Тарантино влиза в надпреварата на Кан с „Имало едно време в Холивуд“"}
{"url": "https://www.monitor.bg:443/bg/a/view/cik-pokaza-buletinata-za-vota-na-26-maj-164107", "text": "Централната избирателна комисия показа образеца на бюлетината за евровота на 26 май. Разликата тази година е, че преференциите ще бъдат от 101 до 117, като тези промени бяха въведени с последното изменение на Изборния кодекс, а целта им беше да се избегне феномена 15/15. Най-отдолу на бюлетината ще има възможност за избор „Не подкрепям никого“. „По традиция ще гласуваме с сини химикал, като се предпочитанието се отбелязва с хикс или тикче. Близо 8700 българи зад граница са подали заявления в ЦИК за гласуване извън посолство или консулство. Секциите в чужбина ще бъдат ясни на 4 май. Експерти от СУ и БАН ще помагат на ЦИК при тестването,  сертифицирането и одитирането на машините за гласуване. ", "date": "2019.05.02", "title": "ЦИК показа бюлетината за вота на 26 май "}
{"url": "https://www.monitor.bg:443/bg/a/view/vzeha-knijkata-na-varnenec-shofiral-sled-upotreba-na-kokain-164097", "text": "Взеха за една година книжката на 44-годишен варненец и го осъдиха на 8 месеца лишаване от свобода, чието изпълнение се отлага с изпитателен срок от 3 години. Районният съд във Варна му наложи и глоба от 500 лева за управление на автомобил, след употреба на кокаин. Той е неосъждан досега, но има налагани административни наказания за извършени нарушения на Закона за движение по пътищата. Вечерта на 31 август, миналата година, при управление на лек автомобил „Ауди“ в централна градска част, варненецът е спрян за проверка от полицейски екип. При извършена проба за алкохол, резултатът бил отрицателен, но реакцията при тестване с дрегер за употреба на наркотични вещества - положителна за наличието на кокаин. Подсъдимият бил съпроводен до болницата за вземане на биологична проба за употреба на наркотик, където отказал да даде кръв за медицинското изследване и подписал протокол за отказа си.", "date": "2019.05.02", "title": "Взеха за година книжката на надрусан варненец "}
{"url": "https://www.monitor.bg:443/bg/a/view/sindromyt-na-komputyrnoto-zrenie-stava-vse-po-chest-problem-164090", "text": "Синдромът на компютърното зрение става все по-чест проблем, не само в чужбина, а и у нас. Това коментира д-р Евгени Нешкински от Катедра по очни болести и зрителни науки в Медицински университет – Варна. „Продължителната работа пред компютър може да доведе до напрежение, главоболие, замъгляване на зрението и сухота в очите. Това най-често се дължи на високата яркост на екрана, силния контраст, отблясъците от монитора и изкуствените цветове, с които нашето око не е адаптирано да работи. Често дори малка нужда от оптична корекция и нищожен астигматизъм могат да имат драматичен ефект при продължителна работа на компютър“, обясни специалистът, цитиран от „Фокус“. С цел да се намалят негативните ефекти на екрана върху окото, д-р Нешкински препоръчва почивка от 10-15 минути на всеки 1 час работа пред компютър. А почивката от монитора не бива да бъде заменяна със смартфон или таблет. „Не на последно място са изкуствените сълзи при нужда, по възможност без консерванти, тъй като при работа на компютър, ние се концентрираме върху екрана, мигателните движения стават по-редки и непълни и това може да доведе до чувство за сухота в окото и до дискомфорт“, обясни още д-р Нешкински. Той допълни, че фактори, които също имат значение в такива случаи са височината на монитор, чиито горен край трябва да е на нивото на очите, а останалата част по-ниско. Влияние оказва и разстоянието до него, ъгълът под който се гледа, фоновото осветление, изкуственото осветление и др. По отношение на използването на изкуствени сълзи, гелове и други средства за овлажняване на окото, д-р Нешкински препоръча тяхното избягване, тъй като при прекратяване на употребата им, много често се получава обратен ефект. „Безконтролното използване на антибиотични, нестроидни и обезболяващи капки без лекарско предписание, е напълно противопоказано“, предупреди още специалистът.", "date": "2019.05.02", "title": "Синдромът на компютърното зрение става все по-чест проблем "}
{"url": "https://www.monitor.bg:443/bg/a/view/arestuvaha-mladej-sled-opit-za-vyoryjen-grabej-v-ruse-164095", "text": "Полицията в Русе задържа 24-годишен младеж след опит за грабеж с нож в денонощен магазин за цигари и алкохол. Той не успял да осъществи намеренията си, защото продавачката не се стъписала, а предприела мерки - нанесла му удари с кенче за бира, след което натиснала паник бутона. Сигналът постъпил в 8,30 часа в сряда. На тел. 112 се обадила продавачката и обяснила, че в обекта влязъл мъж на около 20-25 години с шапка на главата и ръкавици на ръцете, насочил се към касата и започнал да бърка за пари. След като жената започнала да го удря с кенчето, младежът се уплашил и хукнал навън, като при излизането съборил и счупил апарат за кафе. При обход на района полицаите забелязали млад мъж, който отговарял на описанието, дадено от продавачката. Оказало се, че 24-годишният русенец е познат на правораздавателните органи от предишни прояви. В него са намерени нож и ръкавици. По случая е образувано досъдебно производство.", "date": "2019.05.02", "title": "Арестуваха младеж след опит за въоръжен грабеж в Русе"}
{"url": "https://www.monitor.bg:443/bg/a/view/uefa-pochete-chiko-botev-kryshtava-baza-na-legendata-164092", "text": "Базата на „Ботев“ (Пловдив) в квартал Коматево ще бъде кръстена на името на легендата на „канарчетата“ Динко Дерменджиев. Подписка за това е подета в часовете след кончината на великия бивш футболист и треньор, като тя ще бъде внесена за гласуване в общинския съвет в Пловдив. В момента „жълто-черните“ играят домакинските си мачове на въпросната база, защото стадионът им „Христо Ботев“ не е готов. Според друга голяма фигура на клуба от близкото минало Петър Зехтински, последната мечта на Дерменджиев е била именно да види отбора отново в дома му. „Бях до последно с него, лекарите много се грижеха за него. Последната му мечта беше да се направи стадиона на „Ботев“, тръгна си с мисълта за футбола и затова трябва да го запомним всички\", коментира Зехтински. Динко Дерменджиев си отиде от този свят в ранните часове на 1 май след двумесечна борба с последиците от инсулт, а почитта си към легендата показаха и от европейската футбола централа. На официалния си сайт УЕФА публикува специален материал, озаглавен „Почина великият българин Дерменджиев“, в който описва най-бляскавите моменти от кариерата му.", "date": "2019.05.02", "title": "УЕФА почете Чико, „Ботев“ кръщава база на легендата "}
{"url": "https://www.monitor.bg:443/bg/a/view/fabrikata-prishi-i-pejkite-na-grafa-na-peevski-164093", "text": "Фабриката за фалшиви новини видя депутата и издател на „Телеграф медиа“ и по пейките на столичния „Граф Игнатиев“. Типично в свои стил машината за манипулации на олигархията си хареса актуална тема от новинарския поток, която вълнува хората, като ремонтите в столицата, и дежурно приши Пеевски към нея. Така на сайта „Фрогнюз“ на бившото ченге от ДС агент Академик Огнян Стефанов лъсна материал с гръмкото заглавие: „Гор-чи-во! Бетонни пейки свързват Фандъкова и Пеевски завинаги“. Целта, разбира се, е да се направи поредното внушение, че Пеевски има общо с всички мащабни ремонти и строителството, което се случва в страната. Това е една от любимите опорки на Фабриката. Този път в материала се посочва, че фирмата, която ще осигурява пейките на Графа - „ПСТ Груп“ ЕАД е свързана с Пеевски. Как е свързана обаче, за Фабриката няма значение, защото тя не борави с документи и факти, а само с твърдения дочути оттук и оттам, но важното е Пеевски да е споменат. Свидетелство за този пореден опит за жалки внушения пък е това, че в материала се цитират няколко статии, а авторите посочват, че документална връзка с Пеевски няма, но така се било говорело. Въпросните цитирани статии са само от сайтовете гравитиращи около Фабриката за фалшиви новини и обслужващи интересите на олигарсите, които я контролират. Така Фабриката действа в един затворен цикъл като един пише лъжа за Пеевски, после друг я цитира и казва, че по медиите пишело така. За да е пълна и картинката агент Академик претопля и манджата за връзки на Пеевски със строителството на магистрали и участието му в други големи инфраструктурни проекти – любима опорка на Фабриката, базираща се на нулеви факти и опровергавана безброй пъти.", "date": "2019.05.02", "title": "Фабриката приши и пейките на Графа на Пеевски"}
{"url": "https://www.monitor.bg:443/bg/a/view/bylgarska-roza-za-papa-francisk-v-rakovski-164096", "text": "С ароматна българска роза ще бъде посрещнат главата на римокатолическата църква папа Франциск в Раковски. Сестрите францисканки от манастира „Св. Елисавета” имат право да дарят светия отец само с един подарък и те са се спрели на символа на България – розата дамасцена. Това съобщи сестра Елка Станева от манастира „Св. Елисавета”. Отделно от община Раковски са приготвили друг дар за папата – картина на църквата „Пресвето сърце Исусово”, нарисувана от местния художник Бойчо Котов. „По най-францисканския начин ще го посрещнем с българска роза и с „добре дошъл”. Това е една голяма радост за нас да бъдем домакини на светия отец”, каза за Агенция Монитор сестра Елка. Тя и останалите три монахини от манастира ще бъдат домакини на папа Франциск след литургията и първото причастие на 250 деца в църквата „Пресвето сърце Исусово”. От протокола на Ватикана не са имали специални претенции към сестрите францисканки как да организират посрещането и обяда за папата. „Да, трапезата ще бъде скромна. Точка”, отсече сестра Елка. През смях тя уточни, че никой не е налагал забрани да се пази в дълбока тайна менюто с думите „Това са нашите неща. Разбира се, мерки за сигурност”. Агенция Монитор обаче научи, че папа Франциск ще бъде нагостен със супа и паста. На трапезата вероятно ще има и от традиционното за Раковски пиде – това е питка с извара и сирене, печена на сач и овкусена с масло. Точното меню обаче се пази в дълбока тайна от сестрите францисканки, тъй като според тях духовните послания, които светият отец носел у нас, били по-важни от яденето. „Това послание, което светият отец ще донесе в България за мир и разбирателство в целия свят. С какво ще се храни – това са материални блага. Нека да гледаме повече духовните послания и ценности, които този човек носи по света”, бе категорична сестра Елка.  Въпреки това в двора на манастира и на близката църква „Пресвето сърце Исусово” течаха последни приготовления за идването на папа Франциск на 6 май. Работник подрязваше райграса, а жени перяха с маркуч на плочките в манастирския двор пътеки и черги. Розовите храсти по пътя на папата от църквата към манастира бяха подкастрени грижливо и абсолютно всичко блести от чистота. Васко Симов от специализирана фирма монтира пред храма „Пресвето сърце Исусово” металните конструкции, върху които ще бъдат поставени огромни LED екрани. Те ще са 4 на 5 метра и от тях присъстващите на площад „България” пред църквата ще могат да наблюдават всяка една подробност от литургията и от първото причастие в храма. Около 250 деца от цялата страна ще участват в церемонията, разкри отец Ивелин Генов, служител в храма „Пресвето сърце Исусово” в кв. „Николаево” в  Раковски. В църквата ще бъдат допуснати около 750 души поради мерки за сигурност, като най-вероятно децата за първо причастие ще могат да влязат само с един родител. Другият ще бъде на определено за целта място на площада, където ще гледа церемонията от екраните. В църквата в квартал „Ген. Николаево” вече е пристигнал тронът, на който през май 2002г. в Пловдив седеше покойният папа Йоан Павел Втори. Столът е чисто бял, със златна боя по дървените части, като е претапициран и подновен, видя Агенция Монитор. До пристигането на светия отец на 6 май в Раковски, е грижливо загърнат с найлон, за да не се изцапа. По стените на храма „Пресвето сърце Исусово” вече са наредени паната от царевична шума на школа „Духовно огледало”, а по ажурната ограда и входа на църквата са сложени детски рисунки. Те са на тема посещението на светия отец. Рисувани са от около 40 деца от местната енория и от десетки техни връстници от цялата страна.   Затварят града напълно от 9 до 18 часа на 6 май, но няма да спират интернета и телефоните. Както Агенция Монитор вече писа, Раковски ще бъде под пълна блокада на 5 и на 6 май. Въпреки че първият ден от посещението си в България папа Франциск ще бъде в София, мерките за сигурност в Раковски, съставен от три квартала: „Секирово”, „Парчевич” и „Ген. Николаево”, ще са валидни. Магазините по маршрута на папата няма да работят. Улиците и булевардите, по които на 6 май ще мине папамобилът, ще бъдат затворени за автомобили от 9 до 18 часа. Входовете в Раковски в този отрязък от деня ще бъдат само през село Шишманци или през град Брезово, като колите ще могат да влязат само до буферните паркинги. Те ще са два. Единият ще е на бивше летище до квартал „Ген. Николаево”, а вторият ще е на селскостопанското тържище в квартал „Секирово”. Оттам шофьорите ще трябва да вървят пеша с километри, за да зърнат папата. Според кмета на Раковски Павел Гуджеров никой няма да бъде спиран да види светия отец. „Всички ще могат да видят папа Франциск свободно. Всички са добре дошли”, каза градоначалникът, като уточнението е, че вярващите трябва да заемат местата си най-малко 2-3 часа преди оттам да мине папата. Хората през цялото време ще стоят на крак с едничката идея да зърнат светия отец. По думите накмета най-добре е хората да са по бул. „България”, откъдето ще мине папамобилът към и от църквата „Пресвето сърце Исусово”. „Може да се очакват и изненади. Може папамобилът да спре и светият отец да поздрави хората”, каза той.  Градоначалникът със семейството си в 10,30 часа на 6 май на автогарата в кв. „Секирово” ще посрещне папата, след което с папамобила ще го придвижат до съседния квартал „Ген. Николаево” за литургията и първото причастие на децата. Те ще започнат в 11,15 часа. Когато приключат, папата и придружаващите го свещеници ще се оттеглят за скромен обяд в манастира „Света Елисавета”, който се намира точно зад църквата „Пресвето сърце Исусово”. Два часа по-късно папа Франциск ще потегли с папамобила по бул. „България” към църквата „Св. Архангел Михаил” в кв. „Секирово”, където ще има среща с католическата общност. Оттам папа Франциск ще отпътува от Раковски в посока Авиобаза Граф Игнатиево, откъдето ще излети обратно за София. Ще има ограничения и по шосетата от село Граф Игнатиево до Раковски, уточни шефът на полицията в Пловдив ст. ком. Атанас Илков. Мерките за сигурност са драконовски, но интернетът и телефоните нямало да бъдат спирани, опроверга Гуджеров ширещи се слухове. „Това ще е радостно събитие за нас”, каза той. Четири дни преди посещението градът бе окупиран от полиция и пожарни, които правеха последни репетиции кой къде ще бъде в сюблимния ден. Освен от родната полиция и НСО, папа Франциск ще бъде пазен и от личните си охранители от Ватикана.  ", "date": "2019.05.02", "title": "Българска роза за папа Франциск в Раковски"}
{"url": "https://www.monitor.bg:443/bg/a/view/sofi-tyrnyr-kaza-da-na-djo-djonas-v-las-vegas-snimka-164091", "text": "Актрисата Софи Търнър, добила световна популярност в ролята на Санса Старк в „Игра на тронове“, се разходи до олтара с Джо Джонас. Това се случи непосредствено след   в Лас Вегас, където присъства звездната двойка. 23-годишната красавица и певецът си казаха „да“ пред имитатор на Елвис Пресли в прочутата \"Малка бяла църква\". Удоволствието им струва около 600 долара. В ролята на кумове влязоха братът на младоженеца Ник и съпругата му – боливудската звезда Приянка Чопра. По план, сватбата трябваше да се състои през лятото във Франция. Не е изключено тогава Търнър и Джонас да направят пищно тържество. Брак в Лас Вегас през годините са сключвали още Бритни Спиърс, Франк Синатра и Миа Фароу, Пол Нюман и Джоан Уудуард, както и Брус Уилис и Деми Мур.", "date": "2019.05.02", "title": "Софи Търнър каза „да“ на Джо Джонас в Лас Вегас (СНИМКА)"}
{"url": "https://www.monitor.bg:443/bg/a/view/djud-lou-vdigna-tajna-svatba-164084", "text": "Британският актьор Джуд Лоу тайно се врече във вечна вярност на своята приятелка Филипа Коън. Щастливото събитие се състоя на 30 април в Лондон. В списъка с гости на скромната церемония в църквата \"Олд Мерилбоун\" не фигурираха имена на холивудски знаменитости. На венчавката са били поканени само семействата и близките на младоженците. Лоу и Коън не са допуснали да се правят снимки на тайната сватба. Нейният закрит формат изненада британските медии. По-рано те разгласиха, че Лоу възнамерява да се ожени във Франция в присъствието на свои приятели от Холивуд. Актьорът и любимата му са заедно от 4 години. Те съобщиха за годежа си през месец февруари тази година. Това е вторият брак за 46-годишната звезда. От 1997 до 2003 година той беше женен за английската актриса Сейди Фрост, от която има три деца. Освен това Лоу е баща на две извънбрачни дъщери - от модела Саманта Бърк и от певицата Катрин Хардинг.", "date": "2019.05.02", "title": "Джуд Лоу вдигна тайна сватба"}
{"url": "https://www.monitor.bg:443/bg/a/view/eltyn-djon-predstavja-duet-s-taryn-edjyrtyn-v-roketmen-164094", "text": "Шесткратният носител на „Грами“ сър Елтън Джон и актьорът Тарън Еджертън ще зарадват публиката с дует. Това стана ясно, след като продуцентите от Paramount Pictures изнесоха повече подробности около саундтрака на филмовата биография на прочутия певец „Рокетмен“ (Rocketman), където 29-годишният актьор влиза в главната роля. Песента ще носи заглавието (I’m Gonna) Love Me Again и е продуцирана от Гайлс Мартин и Грег Курстин. Предполага се, че тя ще звучи по време на финалните надписи, доколкото е позиционирана на последно място в списъка от 22 парчета за лентата. Love Me Again е написана специално за биографията на Елтън Джон. Това е и причината още отсега „Рокетмен“ да дава силна заявка за номинация за „Оскар“ в категорията „оригинална песен“. обяснява самият Джон, който неведнъж е заявявал, че ако има човек, който да изпее песните му почти толкова добре, колкото него, това е именно Еджъртън. Световната премиера на „Рокетмен“ е на 16 май в рамките на кинофестивала в Кан. Саундтракът пък ще излезе на пазара седмица по-късно – на 24 май.", "date": "2019.05.02", "title": "Елтън Джон представя дует с Тарън Еджъртън в „Рокетмен“"}
{"url": "https://www.monitor.bg:443/bg/a/view/lidl-grabna-otlichieto-produkt-na-godinata-164100", "text": "Три продукта от портфолиото на Lidl събраха най-висок резултат в национално представителния потребителски вот и бяха отличени за „Продукт на годината“ в три категории на престижния конкурс. Сладко от люти чушки „Родна стряха“, шунка Clean Label и био плодова закуска Lupilu са изборът на потребителите съответно в категории „Сладка“, „Шунка“ и „Детски храни“. Престижните международни награди за иновации в потребителския сектор „Продукт на годината“ се провеждат за трети пореден път у нас. Световният конкурс се провежда ежегодно в над 40 страни с цел да насочи потребителите към най-новите предложения на пазара и да отличи производителите за качеството и иновациите, реализирани в продуктите им. Победителите в отделните категории се излъчват от потребителите в резултат на независимо национално представително проучване, реализирано от авторитетна изследователска агенция. За България проучването бе проведено от Nielsen Bulgaria сред 2000 респонденти, следвайки международната методология на програмата. Потребителите избираха сред десетки нови продукти и услуги, лансирани на българския пазар през последните 18 месеца, позиционирани в 25 категории. От всяка категория бе излъчен само по един победител, събрал най-много гласове в независимия потребителски вот. Отличените продукти от портфолиото на Lidl се отличават освен с иновативност, но и с характерното за веригата оптимално съотношение качество-цена, което допълнително допринася за налагането им като любими артикули на потребителите. Лидл България е първата верига, която през ноември 2016 въведе напълно новата серия Clean label, която включва месни продукти с високо съдържание на месо от над 95%, без добавени консерванти, овкусители, оцветители, глутен или лактоза. Отличената в конкурса шунка Clean Label, както и останалите продукти от серията се правят по иновативна технология, при която изкуствените добавки се заместват с натурални такива и се използват естествени консерванти. Сладкото с люти чушки e първото по рода си в модерната търговия и е един от победителите в конкурса „Съхрани родния вкус“, проведен от Лидл България в края на 2017 г. Сладкото е произведено по семейната рецепта на Диляна Георгиева от Бургас. С иновативната си комбинация между люто и сладко, то притежава мек и балансиран вкус, идеален в допълнение към свинско и телешко месо. Био плодовата закуска е част от продуктовата линия на Lidl за бебета и малки деца Lupilu. Продуктът съдържа единствено пастьоризирано плодово пюре от био плодове. Подходящо е за деца от 5 месеца и е без добавена захар (само с естествени захари). Опаковката е достатъчна за едно хранене, удобна за използване по време на разходка или при пътуване.", "date": "2019.05.02", "title": "LIDL грабна отличиeто „Продукт на годината“"}
{"url": "https://www.monitor.bg:443/bg/a/view/zadyrjaha-mladej-za-ubijstvo-v-silistrensko-164080", "text": "Задържан е 19-годишен младеж за умишлено убийство в силистренското село Ножарево. Окръжната прокуратура в Силистра ръководи досъдебното производство и предстои да привлече като обвиняем Хакан И., който е установен като извършител на престъплението, съобщиха от прокуратурата. На 1 май 2019 г. след 23 часа е получен сигнал в полицията от кмета на Ножарево за пострадал мъж, който лежал безпомощно в центъра на селото. Повиканият медицински екип установил смъртта на 62-годишния А.М., който страдал от психично заболяване. Жертвата имала рана в главата. Действията по разследването установили Хакан като съпричастен към тежкото криминално престъпление. И жертвата, и 19-годишният младеж употребили алкохол, като между двамата разправията започнала в местната кръчма. Престъплението се накзва с лишаване от свобода от 10 до 20 години.", "date": "2019.05.02", "title": "Задържаха младеж за убийство в Силистренско"}
{"url": "https://www.monitor.bg:443/bg/a/view/nad-100-mln-lv-spestjavat-shofiorite-s-bulevard-levski-vyv-varna-164083", "text": "Само за една година след пускането на новия булевард „Васил Левски” шофьорите във Варна ще спестят от гориво над 100 млн. лева. Това изчисли общинският съветник Марица Гърдева, която коментира какви ще бъдат икономическите ползи от новата придобивка за шофьорите във Варна. „Удоволствието от придвижването по новоизградения булевард „Левски“ се оказа и икономически изгодно, написа във „Фейсбук” Гърдева. След последното засичане се оказа, че колата ми е изгорила с около 1,6 литра гориво по-малко на 100 км.! И то само в градски условия. Изчислено за месец, личната ми икономия ще е в рамките между 40 и 50 лв., което на годишна база е приблизително около 550 лв. Супер! И още нещо любопитно - частните автомобили във Варна са над 200 000. Това прави само за една година над 100 млн. лева икономия”, посочва още Гърдева.  ", "date": "2019.05.02", "title": "Над 100 млн. лв. спестяват шофьорите с булевард „Левски“ във Варна   "}
{"url": "https://www.monitor.bg:443/bg/a/view/evakuiraha-uchenici-ot-gimnazija-v-dobrich-zaradi-lutiv-sprej-164089", "text": "Учениците от първа смяна в Езиковата гимназия в Добрич бяха евакуирани заради разпръснат лютив спрей в сградата. Около 8.30 часа на втория етаж започнала да се усеща силна миризма, идваща от една от класните стаи. Гимназистите били веднага изведени на двора, а ръководството уведомило веднага полицията и Регионалното управление на образованието. „Кашляхме, кихахме, а очите на някои от нас сълзяха“, разказаха тийнейджъри. Децата били освободени от учебни занятия. Тъй като до обяд миризмата се разнесла, учениците от втората смяна провели редовни часове. Близо до Езикова гимназия е намерен флакон с лютив спрей, който не е опасен. В момента се разследва кой е пръснал лютивия спрей в училището и какви са мотивите му. Това ще се установи доста трудно, тъй като камерите са изключени заради мащабния ремонт, който в момента се извършва.", "date": "2019.05.02", "title": "Евакуираха ученици в Добрич заради лютив спрей"}
{"url": "https://www.monitor.bg:443/bg/a/view/uchenici-v-tirana-pravjat-karta-na-velika-albanija-164081", "text": "В социалните мрежи се появи запис, на който се вижда как учениците от едно училище в Албания представят създаването на велика Албания, предаде Танюг. В началото на записа се вижда момче, което държи изрязани от картон границите на Албания. След това към него се присъединяват други деца, които добавят, също изрязани от картон, части от Гърция, западната част на Северна Македония, Косово, източната част на Черна гора и южна Сърбия. Така те правят карта на велика Албания, за която албанците мечтаят повече от един век, допълва агенцията. Междувременно албанската опозиция съобщи, че всички главни пътища в Албания, които водят към Тирана, ще бъдат блокирани днес от 18 часа като предупреждение за ескалирането на гражданското неподчинение, съобщава македонският интернет портал А1 он. Обединената опозиция в Албания блокира входа в Тирана миналия четвъртък, а от днес и всеки следващ четвъртък ще бъдат блокирани всички главни национални пътища от север на юг, които водят до столицата.", "date": "2019.05.02", "title": "Ученици в Тирана правят карта на  велика Албания"}
{"url": "https://www.monitor.bg:443/bg/a/view/anatemosan-avtor-zaveshtava-1800-kartini-i-skulpturi-164085", "text": "1600 картини, рисунки, графики и ескизи на десетки български автори и 200 малки пластики ще завещае на родното си Габрово анатемосаният заради романа си „Копелето-Евангелие от Юда“ автор на над 20 стихосбирки, романи, есета и разкази Христо Стоянов. Завещанието ще се реализира от специално създадената фондация на негово име, а представителна част от около 200 творби ще бъде подредена на 7 май в габровската художествена галерия „Христо Цокев“. Идеята е до няколко години габровската общественост да предложи подходяща сграда, където колекцията да намери своя постоянен дом. Сред имената на творците са Владимир Димитров – Майстора, Светлин Русев, Златю Бояджиев, Сули Сеферов, Владимир Киров, Ели Ангелова, Вихра Григорова, Никола Манев, Валентин Старчев, Теофан Сокеров, Стоян Стоянов – Течи, Стоимен Стоилов, Веселин Дамянов – Вес, Димитър Каратонев и много други. Някои от тях Стоянов е получавал като дар, други е откупувал от антикварни магазинчета и вехтошари. По този начин се е сдобил с рисунка на Майстора, която „пътувала“ към склад за стара хартия. Същият ден писателят ще отнесе в библиотека „Априлов-Палаузов“ и 7 000 тома книги /повечето от които с автографи/ на писатели като Валери Петров, Любомир Левчев, Йордан Вълчев, Николай Хайтов, които е събирал близо 4 десетилетия. „Мнозина се чудят дали не е ме е сполетяла тежка болест, че съм тръгнал да правя завещания. Жив съм, здрав съм, просто реших че животът е изключително кратък и човек трябва да бъде готов за всичко…“, коментира лаконично Христо Стоянов няколко дни преди откриването на изложбата и малко преди представянето на поредната си книга  \"НЕКРОЛОЗИ И ДРУГИ МНОГОТОЧИЯ по българия\".  Той твърди, че датата 7 май не е избирана нарочно, просто тогава имало възможност да се подреди експозицията му „Завещанието“ в галерията, а и междувременно се навършвали точно 50 години откакто е напуснал родното си Габрово. По ирония на съдбата тогава ставали и 33 години от появата на първата му книга, стихосбирката „Шепа живот“, чийто 40 странички отлежавали цели 11 години в папките на някогашното издателство „Народна младеж“ преди да се „промушат“ в някога култовата за младите автори поредица „Смяна“.  ", "date": "2019.05.02", "title": "Анатемосан автор завещава 1800 картини и скулптури"}
{"url": "https://www.monitor.bg:443/bg/a/view/germanskijat-prevozvach-flix-bus-kupi-eurolines-164082", "text": "Германската компания за междуградски автобуси FlixBus обяви окончателното придобиване на френските автобусни компании Eurolines и isilines от френския транспортен оператор Transdev, предаде АФП. Операцията ще позволи на FlixBus да получи контрол над парижката автогара на Eurolines, Париж-Галиени, в община Баньоле. Дружеството Eurolines, присъстващо във Франция най-вече с марката isilines, работи и в Холандия, Белгия, Чехия и Испания. То разполага с автобусна мрежа в 25 страни. Миналата година компанията е превозила 2,5 млн. пътници. Групата FlixBus, която още преди това придобиване притежаваше над 50% от пазара в сектора, е превозила 45 млн. пътници в 29 страни. Според президента и главен изпълнителен директор на групата Transdev Тиери Мале сделката ще позволи на френския оператор да съсредоточи дейностите си към обществения транспорт и обслужването на предприятия. С това придобиване във Франция остават само две автобусни компании - FlixBus и Ouibus, филиал на националната жп компания SNCF, която предстои да бъде купена от френската платформа за споделено пътуване BlaBlaCar. Ouibus ще бъде преименувана на BlaBlaBus и ще пусне свои автобуси на германския пазар.", "date": "2019.05.02", "title": "Германският превозвач FlixBus купи Eurolines"}
{"url": "https://www.monitor.bg:443/bg/a/view/trafikanti-na-bezcenni-antiki-se-razminaha-s-uslovni-prisydi-164086", "text": "С условни присъди от по 28 месеца затвор при 4-годишно отложено изпълнение на наказанията се разминаха двама турски граждани, спипани на 14 февруари т.г. на ГКПП Лесово при опит да пренесат нелегално през границата огромно количество артефакти. Присъдите са произнесени от състав на ямболския окръжен съд, който е одобрил споразумението между роденият в Сливен през 1982 г. Мирал Азисов и живеещият в Истанбул Ханас Османли /1977 г./ и наблюдаващия досъдебното производство прокурор. Антиките, сред които има 288 монети, оловни печати и медальони с култови изображения са оценени на близо 80 000 лв. Вещите лица са поставили рекордно висока цена от 50 000 лв на уникална бронзова фигурка от ІІІ в. наподобяваща римско военно знаме (vexillum) върху поставка, чиито два крака представляват стилизирани изображения на делфини. Според директора на ямболския окръжен исторически музей Стефан Бакърджиев и най-добрия специалист по разчитане на древни надписи у нас, асистента при катедра Класическа филология при СУ „Св. Климент Охридски“ Николай Шаранков, находката с тегло 498 грама е горна част от бронзова лампа. По целия свят има запазени само 9 подобни предмета, единият от които е открит при разкопки в района на римския град Нове /край днешния Свищов/.В момента тази находка е част от експозицията на Националния археологически музей в София. Всички останали аналози /намиращи се в частни и колекции и музи в Истанбул, Виена, Ню Йорк , Торонто и Малибу/ са намерени незнайно кога, къде и от кого. По косвени данни част от лампите можело да бъдат свързани с Мала Азия /в днешна Турция/. Посветителският надпис, разчетен от Николай Шаранков на контрабандния артефакт показва, че предметът е бил дарен от бивш военен – ветеран. Името му е Юлий Асклепид и се състои от римски и гръцки елемент; гръцкото име Асклепид, образувано от името на бога-лечител Асклепий, е сравнително рядко и се среща почти само в Мала Азия, особено в района на град Пергам (при дн. Бергама в Турция), което е евентуално указание за произхода на предмета от същия район. Юлий Асклепид е дарил бронзовата лампа на бог Дионис и на посветеното на бога култово общество в селище на име Скопарит, което до сега е непознато за историците, уточни Шаранков. Съдът е конфискувал антиките и лекия автомобил „Опел Вектра“ /собственост на Ханас Османли/  в полза на държавата, очаква се ценната колекция да бъде експонирана в ямболския музей.", "date": "2019.05.02", "title": "Трафиканти на безценни антики се разминаха с условни присъди"}
{"url": "https://www.monitor.bg:443/bg/a/view/zvezdite-ot-teorija-za-golemija-vzriv-ostaviha-otpechatyci-pred-kitajskija-teatyr-v-el-ej-164078", "text": "Звездите от   оставиха отпечатъците си в цимента пред Китайския театър в Лос Анджелис. С това актьорите отбелязаха последния ден от снимките на сериала, чийто последен епизод ще бъде излъчен на 16 май. В церемония участие вдеха Джони Галеки, Джим Парсънс, Кейли Куоко, Саймън Хелбърг, Кунал Наяр, Майъм Биалик и Мелиса Рауч. \"Записахме последния епизод и Това е като благословия. Искам да благодаря на шестимата актьори - ефектът нямаше да е същият с техни колеги.\", заяви екранният Шелдън Купър. Припомняме, че последният епизод на „Теория за Големия взрив“ няма да е традиционните 22 минути, а ще продължи цял час.", "date": "2019.05.02", "title": "Звездите от  \"Теория за Големия взрив\" оставиха отпечатъци пред Китайския театър в Ел Ей"}
{"url": "https://www.monitor.bg:443/bg/a/view/oshte-20-000-mladeji-shte-opoznajat-evropa-bezplatno-164088", "text": "Новата кампания на Европейската комисия за подаване на заявления за картите за пътуване DiscoverEU (Опознай ЕС) започва днес. Всички 18-годишни младежи в ЕС могат да кандидатстват до 16 май 2019 г. за възможността да опознаят Европа в периода 1 август 2019 г. — 31 януари 2020 г. Новата кампания за кандидатстване идва след много успешната първа година на инициативата, която позволява на младите хора да научат повече за европейското културно многообразие и общите ценности. През тази втора година на DiscoverEU Европейската комисия поставя акцент върху образователното измерение на проекта. Участниците ще получат информация и съвети за това какво да посетят в Европа. Ако желаят, те могат също така да получат и дневник за пътуването, за да могат да записват своите впечатления. По време на пътуването младежите също така ще имат възможност да участват в организирани мероприятия и да общуват помежду си. Успоредно с това Комисията се стреми да превърне DiscoverEU в по-приобщаваща и достъпна за всички инициатива, като допълнително улеснява използването на системата за подаване на заявления, предлага съвети за намаляване на разходите за пътуване, както и като взема под внимание, доколкото е възможно, нуждите на младите хора с увреждания, така че те също да могат да пътуват. Комисар Тибор Наврачич, отговарящ за образованието, културата, младежта и спорта, заяви: Горд съм, че даваме допълнителен тласък на инициативата DiscoverEU, за да може повече млади хора да получат възможността да натрупат истински европейски опит. Надявам се, че DiscoverEU ще ги вдъхнови да бъдат обществено ангажирани и да станат посланици на Европа — било то с гласа си на изборите за Европейски парламент, като насърчават връстниците си да последват примера им, или като работят с нас за изграждането на жизнени общества. Младите хора са бъдещето на Европа и е изключително важно техният глас да бъде чут.“ Кандидатите трябва да са родени между 2 юли 2000 г. (включително) и 1 юли 2001 г. (включително) и да бъдат готови да пътуват между 1 август 2019 г. и 31 януари 2020 г. за максимум 30 дни. Заинтересованите младежи ще трябва да кандидатстват през Европейския младежки портал. Кандидатурите ще бъдат разгледани от специална комисия, която ще избере победителите. Кандидатите ще бъдат уведомени за резултатите от подбора през юни 2019 г. Одобрените кандидати ще могат да пътуват самостоятелно или в група от най-много пет души. По правило пътуванията са с влак. С цел да се гарантира широк достъп до целия континент, участниците могат да използват алтернативни видове транспорт, като например автобуси, фериботи или по изключение самолети. Това ще позволи участието и на младежи, които живеят в отдалечени райони или острови на ЕС.", "date": "2019.05.02", "title": "Още 20 000 младежи ще опознаят Европа безплатно "}
{"url": "https://www.monitor.bg:443/bg/a/view/bulgartransgaz-ead-pravi-laboratorija-za-kibersigurnost-164087", "text": "„Булгартрансгаз” ЕАД получи одобрение от Европейската комисия за две проектни предложения в областта на киберсигурността, които ще бъдат финансирани по Механизма за свързване на Европа, сектор „Телекомуникации”, съобщиха от държавното дружество. Общата стойност на проектите е близо 760 хил. лв., като безвъзмездната помощ е в размер на 75%. Първият проект предвижда в рамките на дружеството да се създаде лаборатория за киберсигурност и среда за защита на критични данни и информационни системи. По този начин ще бъде увеличена степента на защита на системите и информацията, устойчивостта и потенциала за превенция на инциденти, както и ще бъде повишена квалификацията на специалистите в дружеството. Със средствата по втория проект ще бъде внедрена и сертифицирана система за управление на сигурността на информацията в съответствие с изискванията на стандарт БДС EN ISO/IEC 27001. Така ще се повиши надеждността на предлаганите от „Булгартрансгаз” ЕАД услуги - съществени за поддържането на критични обществени и икономически дейности за икономиката на България и на Европейския съюз. Дейностите по двата проекта допринасят за постигането на целите по проекта от общ интерес \"Оперативно съвместими трансгранични онлайн услуги\" и са в пълен синхрон с изискванията на европейското и националното законодателство в областта на киберсигурността. Очаква се реализацията им да завърши в края на 2020 г.", "date": "2019.05.02", "title": "“Булгартрансгаз“ ЕАД прави лаборатория за киберсигурност"}
{"url": "https://www.monitor.bg:443/bg/a/view/studenti-se-sreshtnaha-v-cern-s-nositel-na-nobelova-nagrada-za-fizika-164076", "text": "Студенти от различни специалности от българските и англоезичните програми на МУ-Варна посетиха най-голямата лаборатория по физика на елементарните частици в света - Европейската организация за ядрени изследвания CERN. По време на станалото традиционно посещение, студентите се запознаха с историята и мисията на организацията и имаха възможност да се запознаят с големите научни открития и да присъстват на лекции за приложението на физиката в медицината. Делегацията се срещна и с носителя на Нобелова награда за физика за 1976 г. Самюел Тинг, който разкри пред студентите и преподавателите интересни факти от от необятния свят на науката. Самюел Тинг е китайско-американски физик, завършил Мичиганския университет, а от 1969 г. е професор в Масачузетския технологичен институт. Тинг получава Нобеловата награда за откриването на J/ψ частицата, която той открива независимо от Бъртън Рихтер в националната лаборатория Брукхейвън. След решение на Конгреса на САЩ да се замрази проектът за колайдера SSC (Свръхпроводящия суперколайдър), той предлага проект за построяване на обсерватория за космически лъчи – магнитният спектрометър Алфа. Уредът, на стойност 1,5 милиарда долара, е монтиран на Международната космическа станция на 19 май 2011 г. Варнeнският Медицински университет пък е първият в страната с учебен сектор по радиофармация, към който е присъединена база за синтез на радиофармацевтици и лаборатория за контрол на качеството на Клиниката по нуклеарна медицина и метаболитна терапия към Университетската болница „Света Марина“.", "date": "2019.05.02", "title": "Студенти се срещнаха в Церн с носител на Нобелова награда за физика"}
{"url": "https://www.monitor.bg:443/bg/a/view/oficialno-nacionalnija-istorichski-muzej-predava-starinnata-cyrkva-v-dobyrsko-na-nevrokopska-mitropolija-164077", "text": "НИМ официално ще предаде през следващите дни собствеността на средновековния храм „Св. Св. Теодор Тирон и Теодор Стратилат\" в разложкото село Добърско на отец Янко Русков, архиерейски наместник на Разложката епархия. След 10 години съдебни дела, през декември 2018г. Върховният касационен съд се произнесе и храм-паметникът на културата вече е собственост на Неврокопска епархия. Досега той беше само музей, в него вече могат да се отслужват и църковни литургии. Досега НИМ плащаше заплати на двама свои служители – екскурзовод и жена, която поддържаше храма. Сега и тази дейност ще трябва да извършват божиите служители.  Село Добърско, застанало като страж на североизток над Разложката котловина продължава да привлича вниманието на хиляди почитатели на мистериите и тайните загадки от цял свят. Причина за това са не само двете уникални икони в древната църква \"Св. св. Теодор Тирон и Теодор Стратилат\", показващи по странен начин Божието Преображение, а после и неговото Възкресение, както и лекуващо очите изворче. Две са основно легендите, че първите заселници по тези места са били ослепените Самуилови воини, които са тръгнали да търсят спасение в Рилската света обител след поражението на българската войска в 1014 година при село Ключ.  Първата е, че на път от Беласица планина към Рилския манастир таборът ослепени войници, на които византийският император Василилий II Българоубиец на всеки сто е оставял по един с едно здраво око, за да ги води се натъкнали на изворчето-аязмо и решили да пренощуват до него. На сутринта вече били затрупани от дълбок сняг и останали да презимуват на това място. Миейки си раните на прободените очи много скоро болките им не само затихнали, но някои от воините прогледнали, твърди се в легендата. Според другото предание към днешното село Добърско се насочили само ослепени Самуилови воини, родом от съществуващото вече на това място войнишко селище. Близките им ги посрещнали и лекували очите им с водата от аязмото. Правдоподобната легенда е, може би, смесица от горните две. Хилядите ослепени, водени по пътя от местни свои братя по съдба са тръгнали да търсят изцеление в мощите на Свети Иван Рилски, но зимата ги задържала в селището, което днес се нарича Добърско.  Пролетта дошла и слепите момци тръгнали по всички посоки да търсят препитанието си. Много от тях се върнали още същата есен и заразказвали, че са оцелявали с просия. А който е могъл и да пее старинни български песни е печелел повече. Така в днешното Добърско е била създадена певческата школа на слепците, която е просъществувала до началото на XX век. Много от тях се задомили тук, но легендата най добре е разказана от местния краевед Лазар Цинзов, който в книгата си «Предания от Добърско» е успял да запише спомените на свои съселяни през 60-те и 70-те години на миналия век. Христо Кръстев Цинзов: «Като ослепили войниците, оставили на сто човека по един с едно око. За къде били тия слепци? За никъде. Един такъв табор потеглил за Рилския манастир. Прочуло се било за лековитите мощи на Свети Иван Рилски. Пате/пътят/ им бил през нашто село. Било е есенно време. Отседнали да пренощуват тука и утрето ке продълже. Ама не им било писано - осъмнали в снег. Къде ти планината сега да се премине и да се стигне до манастире. С таквиа думи селенето ги склонили да презимуват тука, та живот и здраве напролет, ако е рекъл бог, ке продълже. Така станало. Презимували в селото. Людето ги били приели по еден, по двамина, по троица в каща. Цала зима били заедно. Опознали се. Още през есента в околните села се било разчуло, ке тука са отседнали слепци. Мнозина идвали и като откриели свои момчета, прибирали си ги. Дошла пролетта. Ония, що са били зафанали с некаков занаят, останали в селото, другите на групички некъде се пръснали. Минало летото и есента некои се върнали тука като у дома си. Разбрало се, ке са скитали по просия и ке е било по-леко на ония, що са умеели да пеят. През зимата тука се учили на пеене и на свирене и пролетта пак се пръснали. Така било години наред и селото станало известно с името Просяшкото село...» Старата църква в Добърско е уникална в няколко отношения. Тя е вкопана в земята трикорабна базилика, без камбанария, в която са изографисани над 460 светци и библейски сюжета на толкова малка площ/8,37 x 6,50 x 5,20 метра/. Сама по себе си църквата отвътре представлява една илюстрована Библия. В този си вид храмът е построен през 1614 година. Пред нейния олтар в земята е вкопана каменна плоча с издялани на нея двуглав орел. В краката на гордата птица са издялани скиптър и жезъл, символи на светската и църковната власт. Според радиестезичните замервания точно около плочата е най-силно енергийното поле. А специалистите разчитат, че плочата е положена през 1122 година. Тогава, вероятно храмът е бил византийски, а през 17 век българската църква в днешният й вид е била надграждана върху основите на старата. През всички сезони на годината температурата в храма е постоянна, 15 градуса.  Ктитори са местни замогнали се търговци.  Разбира се, най-уникални са двата неподражаеми иконописа, «Преображение Христово» и «Божие Воскресение». На първата Христос е изографисан като астронафт, който излита в небесата, седнал в ракета, а на втората иконопис той се приземява в космическа капсула, за да възкреси мъртвите на земята. Мистерия е как зографите през 17 век са имали познания по астронафтика?! Единствено тук и в Хилендарския манастир на Атон Св. Георги и Св. Димитър са изографисани в цял ръст, навсякъде другаде те се пресъздават яхнали кон. Тук за първи път е изографисан Св. Кирил Философ и то в цял ръст. Единствено в тази древна църква са нарисувани над 30 женски образа, и в най-големите православни храмове те са не повече от 5-6. Пресъздаден е сюжетът как Господ лекува с вода очите на двама, препратката е за ослепените Самуилови воини.Уникалното на храма още е, че стенописите въобще не са реставрирани през вековете, но са в идеално състояние, с ярки цветове.  През 1973-1978 реставраторът Петър Попов и архитект Златка Кирова почистили стенописите от слоевете сажди натрупали се от дима на свещите през вековете, когато църквата е била действаща. Точно този дебел слой сажди е консервирал стенописите и ги е запазил в оригиналния им вид. Всички надписи по стенописи и икони в храма Св. Св. Теодор Тирон и Теодор Стратилат” са на старобългарски език, по това време навсякъде текстовете са били на гръцки.", "date": "2019.05.02", "title": "НИМ предава старинната църква в Добърско на Неврокопска митрополия"}
{"url": "https://www.monitor.bg:443/bg/a/view/policija-vleze-v-ofis-na-minu-stajkov-v-centyra-na-karnobat-164073", "text": "Нова акция срещу собственика на „Винпром“ - Карнобат Миньо Стайков стартира днес, на Светли четвъртък. Този път разследването е за източване на крупни средства от еврофондовете по програмата \"Млад фермер\". Според неофициална информация става въпрос за 7 млн. евро, усвоени по програмата. Операцията е на Специализираната прокуратура, МВР и ДАНС и се провежда едновременно в пет града – София, Пловдив, Сливен, Карнобат и Бургас. До момента официална информация по случая няма, но според източници, пожелали анонимност, още в първия ден е имало и задържани. на \"Винпром Карнобат - Емил Пилев. За нея по всяка вероятност има данни, че е едно от лицата, участвали в схемата. Пилев нито потвърди, нито отрече информацията за задържането на щерка си. \"Няма да коментирам\", лаконично отсече той. През целия ден в четвъртък цивилни и униформени проверяваха офисите на Миньо Стайков в Карнобат. Първият екип влезе в административната сграда точно в 8 часа сутринта. Според местните хора в един от проверяваните офиси служители Служители на Спецпрокуратурата, ДАНС и полицията цял ден са проверявали папки с документи, разказаха хората в Карнобат, които твърдят че са видели през прозорците какво се случва. Това е второ разследване срещу Стайков. През август миналата година той бе обвинен като лидер на престъпна група за производство на нелегални цигари. Още тогава стана ясно, че прокуратурата е открила и злоупотреби с европари по програма „Млад фермер“. Това, което неофициално се знае, е че деветима младежи са регистрирали няколко еднолични дружества и са получили 7 млн. евро пари. Очаква се повече информация по случая Спецпрокуратурата да оповести в петък.", "date": "2019.05.02", "title": "Разследват Миньо Стайков  и за измами с европари (ОБНОВЕНА)"}
{"url": "https://www.monitor.bg:443/bg/a/view/velingrad-pochita-pametta-na-patrona-si-partizankata-vela-peeva-164075", "text": "75 години от гибелта на партизанката Вела Пеева ще отбележи в петък Велинград-градът, който носи името й. Това съобщиха от общината. Възпоменателното поклонение ще започне в 11 ч. пред паметника на героинята, където ще има почетен караул от Регионален клуб ,, Родопчани ” към Национално сдружение ,, Традиция ”. В памет на Вела Пеева ще бъде отслужена панихида, а кметът на община Велинград д-р Костадин Коев ще изнесе възпоменателно слово. Честванията, посветени на Вела-годишнината от рождението й и годишнина от гибелта й, всяка година събират на едно място освен велинградчани, и представителите на различни политически партии, в това число и от ПП“ГЕРБ“, БЗНС, ВМРО и други, като самият кмет е от управляващата коалиция. По време на антифашистката борба студентката по география в Софийския университет „ Св.Кл.Охридски“ Вела Пеева преминава в нелегалност и става партизанка от отряд“Антон Иванов“. След неравно сражение местен горски стражар я издава и по стъпките й тръгва потеря. На 3 май 1944 г. под връх Арапчал в местността Бялата скала, за да не попадне жива в ръцете на жандармерията, се самоубива, а палачите й отрязват главата й и я показват за назидание на местните жители.В памет на Вела Пеева през 1948 г. селата Чепино, Лъджене и Каменица са обединени в град Велинград. Родната ѝ къща в Каменица е превърната в музей през 1953 г.  ", "date": "2019.05.02", "title": "Велинград почита паметта на патрона си, партизанката Вела Пеева"}
{"url": "https://www.monitor.bg:443/bg/a/view/princesa-sharlot-stana-na-4-godinki-164074", "text": "Британският принц Уилям и съпругата му Кейт разпространиха три нови снимки на принцеса Шарлот, която днес става на 4 годинки, предаде АП. Снимките са направени от Кейт през април в двореца Кенсингтън в Лондон и в семейната къща в Норфолк. На тях момиченцето играе навън пред двореца. На един от кадрите Шарлот седи на тревата в красива синя рокля на цветя, а на другите два - тича и се катери, облечена със сива плетена жилетка. За последен път Шарлот се появи на обществено място на сватбата на принцеса Южени през октомври м.г. Британският престолонаследник принц Уилям и съпругата му Кейт са известни с това, че пазят неприкосновен личния живот на децата си, но казват, че много биха се радвали да споделят снимките на дъщеря си преди рождения й ден. Почти се е превърнало в ежегодна традиция майка им да ги снима и да публикува снимките за рождените им дни. Шарлот е четвърта в списъка за унаследяване на британската корона след дядо си принц Чарлз, баща си принц Уилям и брат си принц Джордж, който е на 5 годинки. Шарлот има и по-малък брат - принц Луи, който на 23 април навърши 1 годинка.", "date": "2019.05.02", "title": "Принцеса Шарлот стана на 4 годинки"}
{"url": "https://www.monitor.bg:443/bg/a/view/unker-vyzprie-pomiritelen-ton-kym-orban-164072", "text": "Председателят на Европейската комисия Жан-Клод Юнкер възприе помирителен тон към унгарския премиер Виктор Орбан, един от най-яростните критици на Брюксел сред европейските лидери, предаде ДПА. Членството на популистката партия на Орбан ФИДЕС в Европейската народна партия беше замразено, а правителството му е изправено пред санкции на ЕС заради нарушаване на принципите на съюза за върховенство на закона. Но в интервю, публикувано днес в унгарското издание HVG Юнкер заявява, че изпитва \"най-дълбоко уважение към Орбан\", припомняйки моменти от историята. \"Възхищавах му се за смелостта, когато поиска да бъдат изтеглени съветските войски\", каза Юнкер. \"Той беше мой герой и няма да забравя никога ключовата роля, която изигра в успешния преход към демокрация\". През 2015 г. Юнкер нарече Орбан \"диктатор\" в шеговити забележки, за които не знаеше, че се записват. Но отношенията им се обтягаха от години, след като Будапеща започна да клони към крайната десница и зае твърда антимигрантска позиция. Юнкер заяви пред HVG, че не смята Орбан за диктатор, но отказа да каже дали го смята за демократ, отбелязва ДПА. Като цяло председателят на Еврокомисията изрази оптимизъм, че ЕС ще устои на възхода на популистките партии. Понякога \"правителствата поемат отговорността да нарушат нашите общи ценности, когато се стигне до определени въпроси\", каза той. \"Но съм сигурен, че този въпрос ще бъде решен\", добави Юнкер, подчертавайки, че върховенството на закона е в основата на европейското строителство. Освен това Юнкер похвали страните от Вишеградската четворка (Чехия, Унгария, Полша и Словакия) за тяхното \"забележително развитие\" и \"смелите реформи\", извършени след присъединяването към ЕС през 2004 г. Междувременно президентът на САЩ Доналд Тръмп покани Виктор Орбан на \"работна среща\" на 13 май, предаде АП. През юли 2016 г. Орбан стана първият лидер на страна от Европейския съюз, който подкрепи Тръмп в предизборната му кампания, припомня агенцията.", "date": "2019.05.02", "title": "Юнкер възприе  помирителен  тон към Орбан"}
{"url": "https://www.monitor.bg:443/bg/a/view/1-2-mln-turisti-ot-severna-makedonija-posetili-gyrcija-164079", "text": "Повече от един милион туристи от Северна Македония са били на лятна почивка миналата година в Гърция, при което са похарчили 155 млн. евро, сочат статистически данни в доклад на гръцката централна банка, съобщава вестник \"Нова Македония\". Според данните миналата година почти един 1,2 млн. граждани на младата балканска държава са посетили Гърция, което е с 25% по-малко от 2017 г. Статистиката на южната ни съседка показва тенденция на намаляване на туристите от Северна Македония, но увеличаване на броя на другите туристи. Само за 4 години броят на туристите от Северна Македония в Гърция е намалял с два и половина пъти. Приходите за Гърция от туристите от Северна Македония за 2018 г. достигнали 155,3 милиона евро, с 13,6% по-малко в сравнение с 2017 година, докато през 2015 година, когато е регистриран най-голям брой македонски туристи в южната съседка, приходите на Гърция са достигнали 247 милиона евро. Най-голям брой туристи в Гърция пристигат от Германия. Само миналата година са пристигнали 4,381 милиона.", "date": "2019.05.02", "title": "1,2 млн. туристи от Северна Македония посетили Гърция"}
{"url": "https://www.monitor.bg:443/bg/a/view/troen-ryst-na-vnosa-na-amerikanski-vtechnen-gaz-v-es-164069", "text": "Еврокомисарят по енергетиката Мигел Ариас Канете отчете днес близо трикратно повишение на вноса на втечнен газ от САЩ от началото на годината. На съвместна пресконференция с американския министър на енергетиката Рик Пери еврокомисарят уточни, че от началото на тази година 13 на сто от европейския внос на втечнен газ е бил от САЩ в сравнение с 5 на сто миналата година. ЕС е най-големият пазар за внос на газ, а делът на втечнения газ се увеличава, заяви Канете. САЩ са най-големият световен производител на това гориво. В ЕС работят три терминала за втечнен газ и още три се очаква да бъдат открити тази година, посочи еврокомисарят. Той отбеляза, че няма ограничения за американския внос на втечнен газ, както и че ЕС очаква делът на втечнения газ да остане около една четвърт от общото потребление на горивото в Общността. Разнообразяването на доставките е въпрос на сигурност, допълни Канете. Пери заяви, че за да бъде свободна и независима, Европа се нуждае от енергийна сигурност. Попитан защо ЕС би предпочел да внася газ на по-високи цени от САЩ, вместо евтино гориво от Русия, американският министър даде пример с несигурността на преноса през Украйна. САЩ са допълнителен енергиен източник, който ще допринесе за устойчивостта на партньорите от НАТО, поясни министърът. По неговите думи занапред две трети от световния внос на втечнен газ ще бъде от САЩ. Той призова за открит разговор в ЕС по въпроса за свързването на националните газопреносни системи. Пери порица Иран и Куба за отношението им към собствените им граждани и обвързаността им с тероризма. Той изрази очакването нито една европейска държава да не подкрепя Техеран. Пери настоя европейските страни да призоват за отказ от тероризма държавите, които желаят да останат в международната общност.", "date": "2019.05.02", "title": "Троен ръст на вноса на американски втечнен газ в ЕС"}
{"url": "https://www.monitor.bg:443/bg/a/view/drejk-e-golemijat-pobeditel-na-nagradite-na-bilbord-spisyk-164071", "text": " триумфира на тазгодишните награди на сп. „Билборд“, които се проведоха снощи в Лас Вегас. Канадската звезда се окичи с две от най-престижните отличия – за изпълнител на годината и за най-добър албум за Scorpion. Дрейк спечели още в категориите за най-добър мъж изпълнител, най-стриймван изпълнител, най-добър изпълнител в Топ 200 на „Билборд“, за най-много песни в радиото, изпълнител в Топ Хот 100, най-продаван артист, рапър на годината, най-добър рапър сред мъжете, най-стриймвано музикално видео за In My Feelings и за най-добър рап албум. Изпълнителят разполагаше с общо 17 номинации и спечели 12 награди. В благодарствената си реч той отправи трогателно послание към своята майка. На второ място по брой награди е Карди Би – с шест, а след нея е групата Maroon 5 с четири. Бляскавото шоу включваше изпълнения на Тейлър Суифт, Пола Абдул и още куп звезди. . Мадона и колумбиецът Малума изпяха новата си песен Medellin, като на сцената с тях танцуваха и холограми на Кралицата на попа в различни одежди.", "date": "2019.05.02", "title": "Дрейк е големият победител на наградите на „Билборд“ (СПИСЪК)"}
{"url": "https://www.monitor.bg:443/bg/a/view/mej-uvolni-ministyra-na-otbranata-164070", "text": "Британският министър на отбраната Гавин Уилямсън бе уволнен след разследване във връзка с изтекла информация от тайно правителствено заседание, посветено на китайския телекомуникационен гигант \"Хуавей\", съобщи АП. От службата на британския премиер Тереза Мей заявиха, че Мей е \"загубила доверие\" в Уилямсън. Според „Даунинг стрийт“ решението за уволнението му е било взето въз основа на разследване на обстоятелствата, при които без позволение е била разкрита информация от среща на Съвета за национална сигурност. Разследването започна миналата седмица, след като вестници съобщиха, че съветът се е съгласил да позволи на \"Хуавей\" да участва в някои аспекти от изграждането на нова безжична комуникационна мрежа от пето поколение (5G). Правителството казва, че не е било взимано решение по този въпрос. Новият министър на отбраната на Великобритания е досегашният министър на международното развитие Пени Мордонт. На нейно място е назначен Рори Стюарт, съобщиха от \"Даунинг стрийт\", цитирани от АФП. Уволненият британски министър на отбраната Гавин Уилямсън отрече да има каквато и да било роля в изтичането на информация за китайската компания \"Хуавей\". \"Съжалявам, че смятате, че неотдавнашното изтичане на информация от Съвета за национална сигурност е тръгнало от моето министерство. Категорично смятам, че не е така\", написа той в писмо до Мей, което публикува в \"Туитър\". Междувременно стана ясно, че британският парламент прие решение, предложено от лейбъристите, за обявяване на екологично и климатично извънредно положение. Този вот последва мобилизацията на протестното движение Бунт срещу унищожението. \"Благодарение на натиска на Лейбъристката партия Обединеното кралство стана първата страна, обявила извънредно положение за климата и околната среда\", заяви партията в страницата си в Туитър. Лидерът на лейбъристите Джереми Корбин каза, че се надява, че гласуването в парламента ще породи вълна от действия от страна на парламентите и правителствата по света. Решението на лейбъристите няма обаче обвързващ характер. Вотът протече в момент, в който британската Комисия за климатични промени се очаква да препоръча на правителството на Мей да постигне целта на въглероден неутралитет до 2050 г. Целта, която ще препоръча комисията, стига по-далеч от целта, която Великобритания си е поставила сега, а именно намаляване с 80% на нетния обем на емисии на парникови газове до 2050 г. спрямо 1990 г. Движението Бунт срещу унищожението настояваше за обявяване на извънредно положение за климата. То поиска конкретни мерки за борба с климатичните промени. Движението защитава ненасилствените действия срещу бездействието във връзка с климата и извърши серия от блокади в Лондон. Сега то изрази задоволство, че най-после ще бъде казана истината за климата и за нуждата от спешни действия.", "date": "2019.05.02", "title": "Мей уволни своя министър на отбраната"}
{"url": "https://www.monitor.bg:443/bg/a/view/cigani-se-pravjat-na-bash-majstori-iznudvat-starci-164058", "text": "Нагли цигани се правят на майстори и изнудват стари и самотни хора за пари. Ромите се придвижват с две коли с търговищка регистрация и от дни обикаля търновските села. Обикновено един или два а от тях влизат в къщите, в които са научили, че живеят стари или болни хора и започват да им обясняват, че ще им сменят улуците на къщата евтино. Въпреки нежеланието на стопаните ромите се обаждат на останалите от бандата, качват се върху покрива и започват да демонтират старите улуци. След което изведнъж сменят тарифата и казват на собственика на дома огромна сума от 1000 - 1500 нагоре. Ако той откаже, наглеците започват да го изнудват като го запашват, че ще свалят и циглите от покрива, ще оставят къщата му разпокрита и ще си тръгнат. В един от случаите циганите дори опитали да влязат в стаите на къщата, но били спрени от стопанката. Когато тя ги заплашила, че ще се обади на полицията, единият от циганите размахал пръст: „Докато дойдат, ти ще си мъртва, а ние ше сме избягали.” В дните около Великденските и Гергьовденските празници хора от търновските села алармират за истинска напаст на мургави бандити. Ромите обикалят с коли и обясняват, че изкупуват агнета, орехи, стари вещи, повредена битова техника или правят ремонти. В същото време обаче, веднъж пуснати в дома, те внимателно оглеждат какво могат да задигнат. В село Красно градище цигани откраднали две агнета. Благодарение бързите действия на полицията извършителите са разкрити и задържани. Това са двама мъже на 18 и 20 години, известни на полицията. Откраднатите животни са намерени за щастие преди да бъат заклани, и са върнати на собственика. Срещу крадците са образувани бързи производства и те ще бъдат предадени на съд.", "date": "2019.05.02", "title": "Цигани се правят на баш  майстори, изнудват старци"}
{"url": "https://www.monitor.bg:443/bg/a/view/kradlata-zalovena-ot-kitajci-otiva-na-syd-164057", "text": "Джебчийката заловена от китайски туристи в центъра на Велико Търново отива на съд, съобщиха от местната полиция. В сряда около 18,00 ч. известната на полицията Събка от село Самоводене се опитала да задигне дамска чанта от китайска туристка. Тя обаче била забелезана от останалите от групата азиатци, които се нахвърлили върху нея и с няколко хватки от източните бойни изкуства, бързо я проснали на земята и обезвредили до идването на полицията. Екшънът се разиграл пред очите на случайни минувачи. Един от тях веднага качи снимки във фейсбук, където те се превърнаха в супер хит. 25-годишната Събка е задържана с мярка за неотклонение 24 часа, след което веднага ще бъде изправена на съд. Тя е отдавна в бранша и още като десетина годишно хлапе вече е преджобвала гости по улиците на Търновград.", "date": "2019.05.02", "title": "Крадлата заловена от  китайци отива на съд"}
{"url": "https://www.monitor.bg:443/bg/a/view/bojko-borisov-prez-akvatorijata-na-cherno-more-i-vrabche-ne-moje-da-prehvrykne-164059", "text": "Близо 700 опита за влизане в страната ни на нелегални мигранти са били спрени от „Гранична полиция“. Това стана ясно от думите на шефа на дирекцията Светлан Кичиков по време на форум организиран от МВР и Фондация „Ханс Зайдел“ на тема „Защита на външната граница на ЕС и миграциони политики на Република България“. По данните на Кичиков на българо-гръцката граница са регистрирани 5311 опита за нелегално преминаване през 2018 г., а за тази година опитите са 390. По границата с Гърция е имало около 4600 опита за нелегално преминаване, а през 2019 г. те са 305, като има устойчиво повишаване. На сръбската граница опитите за нелегално преминаване през тази година били 85. „Имаме 100% контрол над акваторията на Черно море. Врабче да мине, радарите го засичат“, заяви премиерът Бойко Борисов, който също взе участие в кръглата маса., където присъства и премиерът на Бавария Маркус Зьодер, който е на официална визита у нас. За да онагледи добрата охрана, която страната ни осъществява на черноморската си граница, Борисов даде пример със задържаните там над 200 килограма кокаин и 300 килограма хероин от българските гранични служби преди седмица. В изказването си българският премиер подчерта обаче, че България има проблеми по границата си с Гърция, защото там няма заграждения, а е дълга над 800 километра и се охранява трудно, защото е планинска.  Борисов бе категоричен, че страната ни е приложила трите мерки, които гарантират сигурност на външните за ЕС граници – волята на правителствата да се справят с този проблем, споразуменията с трети страни, като Турция, например и помощта, която оказва Европейския съюз. Освен важната роля на възпрепятстващото съоръжение на българо-турската граница, Борисов припомни, че само първите три месеца на тази година има осъдени за каналджийство 30 души, а за миналата година – 130. Той намекна и че за каналджии вече се използвали и деца. Повече данни за това обаче не бяха предоставени. „Разтревожени сме от подготовката на така наречения „поход на надеждата“, който се организира в лагерите в Турция“, коментира премиерът Борисов. Той добави, че тъй като през България не е лесно да се премине, в момента над 30 хил. души сe организират да тръгнат по Балканския път- през Гърция, Македония, Сърбия, Хърватия, Австрия и Германия. Според него става въпрос за силна организация и ако тръгнат жени и деца и с тях се атакуват границите, може да възникне голям проблем. „Такава организация тече“, поясни Борисов. „България трябва да получи повече финансиране от Брюксел за защита на границата“, каза Зьодер по време на събитието. Българският премиер добави, че само за 2018 г. 133-ма души са осъдени за каналджийство, а за първите три месеца на 2019-а осъдените са 30. „От 6904 нарушения на турската граница сме задържали сме 761 лица, а 5492 лица самостоятелно са се завърнали във вътрешността на Република Турция, след като са установили наличието на български патрули по линията на границата“, отчете министър-председателят. Той допълни, че заловените по границата каналджии вероятно са над 100, а освен това страната ни е върнала със самолет хиляди афганистанци, преминали нелегално у нас. \"Сиреч, едновременно с охраната, правораздавателните институции в България работят изключително добре и бързо по тази тема“, каза Борисов.  „По границата с Гърция имаме съществени проблеми. Там нямаме заграждения и като шенгенска граница тя е дълга над 800 км“, допълни премиерът.", "date": "2019.05.02", "title": " Спряхме 700 набега на мигранти към страната ни (ОБНОВЕНА)"}
{"url": "https://www.monitor.bg:443/bg/a/view/trafikanti-na-bezcenni-antiki-se-razminaha-s-uslovni-prisydi-164061", "text": "С условни присъди от по 28 месеца затвор при 4-годишно отложено изпълнение на наказанията се разминаха двама турски граждани, спипани на 14 февруари т.г.на ГКПП Лесово при опит да пренесат нелегално през границата огромно количество артефакти. Присъдите са произнесени от състав на ямболския окръжен съд , който е одобрил споразумението между роденият в Сливен през 1982 г. Мирал Азисов и живеещият в Истанбул Ханас Османли /1977 г. / и наблюдаващия досъдебното производство прокурор. Антиките, сред които има 288 монети, оловни печати и медальони с култови изображения са оценени на близо 80 000 лв. Вещите лица са поставили рекордно висока цена от 50 000 лв на уникална бронзова фигурка от ІІІ в.  наподобяваща римско военно знаме (vexillum) върху поставка, чиито два крака представляват стилизирани изображения на делфини. Според  директора на ямболския окръжен исторически музей Стефан Бакърджиев и най-добрия специалист по разчитане на древни надписи у нас,асистента при  катедра Класическа филология при СУ „Св. Климент Охридски“ Николай Шаранков, находката с тегло 498 грама  е горна част от бронзова лампа.  По целия свят ма запазени само 9 подобни предмета, единият от които е открит при разкопки в района на римския град Нове /край днешния Свищов/.В момента тази находка е част от експозицията на Националния археологически музей в София. Всички останали аналози /намиращи се в частни и колекции и музи в Истанбул, Виена, Ню Йорк , Торонто и Малибу/ са намерени незнайно кога, къде и от кого. По косвени данни част от лампите можело да бъдат свързани с Мала Азия /в днешна Турция/. Посветителският надпис, разчетен от Николай Шаранков на контрабандния артефакт показва, че предметът е бил дарен от бивш военен – ветеран. Името му е Юлий Асклепид и се състои от римски и гръцки елемент; гръцкото име Асклепид, образувано от името на бога-лечител Асклепий, е сравнително рядко и се среща почти само в Мала Азия, особено в района на град Пергам (при дн. Бергама в Турция), което е евентуално указание за произхода на предмета от същия район. Юлий Асклепид е дарил бронзовата лампа на бог Дионис и на посветеното на бога култово общество в селище на име Скопарит, което до сега е непознато за историците, уточни Шаранков. Съдът е конфискувал антиките и лекия автомобил „Опел Вектра“ / собственост на Ханас Османли /  в полза на държавата, очаква се ценната колекция да бъде експонирана в ямболския музей.", "date": "2019.05.02", "title": "Трафиканти на безценни антики се разминаха с условни присъди"}
{"url": "https://www.monitor.bg:443/bg/a/view/dieta-zigzag-svalja-kilogrami-bez-glad-164062", "text": "Едва ли има жена, която да не се е захласвала по моделите от лъскавите модни списания. Опитвайки се да подражават на идолите си и в стремежа си да постигнат перфектната фигура, девойките се впускат в опасни приключения в храненето и не съзнават вредите от това. Експертите по диететика са единодушни, че бързата редукция на килограми е стресова за организма. Тогава той няма време да се адаптира към по-ниското тегло. „При силната рестрикция организмът има нагласа да си върне старите размери на мастните клетки. След много силни ограничителни периоди неговата нагласа е да изяви вълчи апетит и да насочва метаболитните механизми към съхраняване на приетата храна под форма на запаси. Те са предимно мастни натрупвания. Всички сме наясно, че след бързо сваляне на килограми при силни ограничения рискът да се върнат с плюсова добавка и булимичен глад е факт“, обясни пред „Монитор“ експертът по хранене и диететика проф. Донка Байкова. При стръмна редукция организмът губи най-напред водата си, хидратацията на клетките и след това първата реакция на организма На по-късен етап се засягат и мастните резерви. „Когато сте решили да отслабнете - от зимата или след дълги празници, не е препоръчително да сваляте килограми с плодово-чаена диета. Трябва просто да намалим енергийния внос през първите дни, а не да изключим изцяло различните видове храни. След като сме минали на по-нисък калориен прием, можем за три дни последователно да минем на разтоварителен режим. Ако решим по-дълга детокс програма, можем да го правим чрез зигзази - от време на време. Например три дни да сме на плодово-чаен или зеленчуково-плодов прием, след което да консумираме умерено по-нискокалорийна храна, след това отново три дни разтоварваме организма, тоест зигзагообразно“, коментира проф. Байкова. Тя уточни, че някои хора пък предпочитат да редуват ден разтоварване с ден умерено хранене, което също е подходящо за организма. Не е препоръчително обаче през целия ден да сме само на вода или на кафе и цигари. Това е ограничителен режим само с напитки, който не е здравословен. Вярно е, че кофеинът в кафето има диуретичен ефект и потиска глада, но това е за известно време. След това организмът минава на вътрешните си резерви. Това се случва и при пушенето. а катранът в него намалява клетъчното хранене. Тогава обаче организмът отново разчита на вътрешните си резерви. Много световноизвестни актриси пък разчитат на детокса с кленов сироп, за да свалят килограми. Той обаче разчита на въглехидрати и антиоксиданти и е абсолютно равностоен на плодово-чаените диети. „Съветвам хората да не прилагат този метод повече от три дни. За да има истински редуциращ ефект, редувайте разтоварване с умерено хранене. Кленовият сироп разчита, че мозъчните клетки ще работят, защото в него има концентрирани прости захари. Но тогава пък изтощаваме мускулатурата, защото няма белтък. Затова не бива да прилагаме както плодово-чаени диети, така и да консумираме въглехидратна храна повече от три дни“, обясни проф. Байкова. Като говорим за отслабване - спортът е неотменна част от това. Затова и диетите са подходящи, но на фона на един подходящ и индивидуален режим. Това обясни проф. Донка Байкова. „Ако един човек е много пъле, и го вкараме да тренира във фитнес зала, рискуваме той да натовари сърдечната физиология и да получи здравословни проблеми“, коментира проф. Байкова. Експертите съветват енергично ходене поне един час на ден, джогинг, кардиоупражнения във фитнес залите, аеробни гимнастики по 15 минути“, каза още експертът. Танците и колоезденето също са подходящи при отслабване. Причината е, че при тях мастните капчици в мастните клетки освобождават енергия. Имайте предвид, че силовите упражнения не са свързани с разграждане на мастните натрупвания, те се препоръчват, когато изграждаме тялото.", "date": "2019.05.02", "title": "Диета зигзаг сваля килограми без глад"}
{"url": "https://www.monitor.bg:443/bg/a/view/gumadjii-tyrguvat-s-galoshi-na-nekorektni-naemateli-164065", "text": "Собственици на „хотели“ за гуми продават онлайн галошите на некоректните си наематели. В сайтовете на обяви може да се видят публикации както на летни, така и на зимни гуми, които са били непотърсени сезон или повече от собствениците си. За да се отърват, гумаджиите ги продават на по-ниски цени, показа проверка на „Монитор“. Но много от тях са много старо производство, а и след допълнителен престой по стойките вече трудно се продават. Иначе търговията с гуми, останали от вносни автомобили, които на запад се продават с по два чифта „обувки“, тази година намалява. Повече обяви има за гуми китайско производство с неизвестни марки, които са по-нисък клас, но се предпочитат, защото са нови. Цените за преобуването на автомобила остават без промяна поне за този сезон, но опашки пред центровете няма, защото за разлика от зимата, когато е ред на обратната замяна, няма бързане. Преди да се стигне до преобуването на колата е добре да се провери дали всичко с летния комплект е наред. Първо се прави външен оглед, при който се търсят по страниците на гумата и каналите пукнатини, срязвания или балони. По закон е достатъчно протекторът на гумата да е 1.6 мм, но производителите препоръчват да е поне 5 мм. Проверката става бързо и без специален инструмент, като се ползва монета от един лев. Тя се слага в грайфера и ако той покрива жълтия ринг около средната част, гумите могат да изкарат и този сезон.", "date": "2019.05.02", "title": "Гумаджии търгуват с галоши на некоректни наематели"}
{"url": "https://www.monitor.bg:443/bg/a/view/losho-vreme-bavi-remonta-na-zapaden-park-s-6-meseca-164064", "text": "Лошото време забавя ремонта на столичния Западен парк с шест месеца. Това стана ясно при инспекцията на реконструкцията на зам.-кмета на по екология Йоана Христова. Така новият облик на парка трябва да бъде готов до края на октомври, а не през пролетта, както беше планирано първоначално. „Удължаването на договора е по един специален член в договора, който е бил на вниманието на абсолютно всички оференти и казва, че при неблагоприятни метеорологични условия, срокът на договора се удължава с времето, съгласно справките на НИМХ“, обясни Христова. По думите й отлагането е поради различни различни промени във времата, като всички те са признати от надзора на базата на справките на НИМХ. „Част от тях са дни с валежи на дъжд и сняг, а останалите са дни, които са били с много ниски температури. В момента на база признатите дни от надзора, срокът на договора е до 18 октомври“, каза зам.-кметът. При забавяне на срока строителят ще търпи санкции по 42 хил. лв. на ден. При лошо изпълнение на проекта глобата може да достигне 1,6 млн. лв. В момента се работи върху езерото с алпинеума. Изпълнени са изцяло каналите, водопроводите и тръбните мрежи. Работи се и по сухия фонтан и зеленото училище. На въпрос, че вече имало сигнали от граждани за необезопасени изкопи в парка и какви мерки могат да вземат от Столична община, Христова отбеляза, че въпросът е поставян многократно, работи се по разрешаването на проблема и се обезопасяват местата навсякъде, където има строително-монтажни дейности.", "date": "2019.05.02", "title": "Лошо време бави ремонта на Западен парк с 6 месеца"}
{"url": "https://www.monitor.bg:443/bg/a/view/rabotnik-postrada-pri-izkop-na-stroej-v-sofija-164060", "text": "Работник пострада тежко при работа по изкоп на строеж на бул.\"Христо Ботев\" преди кръстовището с бул.\"Сливница\" днес около 11,30 минути. Той бе изваден от дълбоката дупка с кофата на крана и бе откаран с линейка в болница. На място имаше полицейски автомобил и пожарна кола.", "date": "2019.05.02", "title": "Работник пострада при изкоп на строеж в София"}
{"url": "https://www.monitor.bg:443/bg/a/view/irtish-s-pozorna-postypka-sprjamo-hero-164068", "text": "Медиите в Казахстан гръмнаха със сериозен скандал около шефовете на \"Иртиш\" и българския специалист Димитър Димитров. Херо и щабът му не са били допуснати до стадиона за мача с \"Жетису\" в сряда, въпреки че са имали желание да бъдат начело на тима. Вследствие на това двубоят е бил ръководен от временния наставник Андрей Ненашев. Димитров все още има действащ договор с клуба и съвсем логично се е явил на стадиона, за да води срещата. След като не е бил допуснат до стадиона, наглостта на шефовете на \"Иртиш\" обаче продължила. По-късно Херо е получил съобщение от ръководството, в което го питат защо не се е появил на мача.   Медиите в страната окачествяват постъпката на клуба като позора, а очевидно двете страни няма да се разделят приятелски. Херо попада в плановете на \"Левски\" и има вероятност след като се раздели с \"Иртиш\" да акостира на \"Герена\".", "date": "2019.05.02", "title": "\"Иртиш\" с позорна постъпка спрямо Херо"}
{"url": "https://www.monitor.bg:443/bg/a/view/novi-testove-izmervat-fizicheskata-podgotovka-na-uchenicite-164063", "text": "Физическата подготовка на учениците от 1-и до 12-и клас по учебния предмет “Физическо възпитание и спорт” ще може да се оценява по съвременна система от следващата учебна година. Тя включва тестове, нормативи, оценъчна скала, методика за измерване и оценяване на физическите качества и електронни таблици за автоматично изчисляване на оценките по отделните тестове и на общата оценка. За оценка на основните физически качества учениците ще изпълняват 5 контролни упражнения (тестове) – за бързина, взривна сила на долните крайници и на горните крайници и торса, издръжливост и ловкост. Тестовете са: бягане на 30 м, скок на дължина от място, хвърляне на плътна топка с две ръце над глава, бягане на 200 м и тест за ловкост. Системата за оценката на резултатите от отделните тестове е изработена в зависимост от пола и възрастта на учениците. Отчитат се навършените години към датата на провеждане на тестовете в началото на учебната година (месец октомври). Възрастовият диапазон на нормативната база е от 6 до 18 години, включително. Окончателната оценка на физическата дееспособност се изчислява само при наличие на оценки по всичките 5 теста. В системата не са включени тестове и нормативи за ученици със специални образователни потребности. Няма да се оценяват и тези ученици, които са освободени дълготрайно от часовете по физическо. Новата системата е разработена от Националната спортна академия „Васил Левски“ след проведено изследване сред 9050 ученици на възраст от 6 до 18 години в 27 средни училища в 22 града, предложени от Център за оценяване в предучилищното и училищното образование и със съдействие на учители, директори и експерти в системата на училищното образование. Тя система ще замени прилагането на въведените през 1992 г. и 1995 г. подобни методики за оценяване. Използваните в момента тестове за измерване на физическите качества на учениците „Бягане на 300 м“ за момичета, „Бягане на 600 м“ за момчета, “Изправяне от тилен лег (коремни преси)” за момичета, както и тестовете за пъргавина няма да се включват в новата система.", "date": "2019.05.02", "title": "Нови тестове измерват физическата подготовка на учениците"}
{"url": "https://www.monitor.bg:443/bg/a/view/emil-radev-borbata-sreshtu-dvojnite-standarti-pri-hranite-e-v-imeto-na-zdraveto-na-100-mln-evropejci-164051", "text": "Борбата срещу двойните стандарти при храните, която съм приел като своя лична кауза, е в името на здравето на 100 млн. европейци. Извоюваната програма с бюджет от 1,3 млн. евро е първата реална и решителна крачка в голямата битка за качеството на хранителните продукти. Това заяви кандидатът за член на Европейския парламент от листата на ГЕРБ и СДС Емил Радев. Той символично стартира предизборната си кампания в Добричка област от с. Победа, където заедно с областния координатор на ГЕРБ и народен представител вицеадмирал Пламен Манушев се срещна с членове и симпатизанти на партията. Сред присъстващите бяха и депутатът Даниела Димитрова, председателят на Общинския съвет на община Добричка Пламен Станчев, както и общински ръководители на ГЕРБ. „Само преди 5 години в евроинституциите се отричаше наличието на разлики в качеството на храните в Източна и Западна Европа. Пилотната програма, която предложихме с колегата Андрей Новаков, гарантира изследвания на продукти и информационни кампании в защита на потребителите. С нова директива завишихме санкциите за нарушителите, но за да постигнем промяната, която искаме, е необходим общоевропейски контролен орган. Това е следващата цел, която съм си поставил”, обясни Радев. Сред акцентите в дискусията бяха въпроси, свързани със сигурността в ЕС. „Преборихме се България да стане част от всички информационни системи за защита на границите, да получим финансова помощ, да бъдем включени в обхвата на Европейската гранична и брегова охрана и сега отчитаме почти нулев миграционен натиск”, изтъкна Емил Радев по повод свършеното през изминалия мандат в Европарламента. Той припомни, че с гласовете на социалисти и либерали в ЕП е било отхвърлено предложението му Европейската гранична и брегова охрана да има повече правомощия за връщането на мигранти. „Днес виждаме, че в листата на БСП има трима агенти на бившата Държавна сигурност. Да пращаш в Брюксел хора от бившите комунистически служби би се възприело от европейските ни партньори като провокация. В качеството си на евродепутати трябва да защитаваме националния интерес и да търсим консенсус по важните теми. Длъжни сме да съхраним извоюваното доверие и добрия имидж на страната ни”, категоричен бе Радев. Той цитира статистика, която сочи, че корупцията далеч не е проблем само в България. „Именно затова настоях и за въвеждането на общоевропейски механизъм за върховенство на закона и демокрацията, който да замени дискриминационния Механизъм за сътрудничество и проверка. Българското председателство на Съвета на ЕС имаше важна роля за структурирането на Европейската прокуратура. Като начало тя ще се занимава с измамите с евросредства и с ДДС”, информира Емил Радев. Пламен Манушев отбеляза заслугите му за премахването на апостилите и нуждата от легализация на официални документи в ЕС, както и усилията чрез нов европейски закон да се сложи край на „вечните длъжници”. „Съвременната икономика е „на колела”, затова добрата инфраструктура е двигател на икономическия растеж, а европейските средства ускоряват подобряването на средата за живот”, изтъкна Пламен Станчев. Той увери, че всички в земеделските общини са оценили ролята на европейската солидарност за развитието на селското стопанство, а от началото на членството ни в ЕС рентите, които се изплащат в област Добрич, са се увеличили поне 5 пъти. „За периода 2014-2018 г. от европроекти в областта са влезли 221 млн. лв. Това са инвестиции, които движат региона напред”, заключи Красимир Николов, ръководител на ГЕРБ в община Добрич. Напишете съобщение...", "date": "2019.05.02", "title": "Емил Радев: Борбата срещу двойните стандарти при храните е в името на здравето на 100 млн. европейци"}
{"url": "https://www.monitor.bg:443/bg/a/view/zapochna-sreshtata-mejdu-borisov-i-zioder-164050", "text": "Започна срещата на министър-председателите на България и Свободна държава Бавария - Бойко Борисов и Маркус Зьодер, съобщиха от правителствената информационна служба. Зьодер е на посещение в България по покана на българския премиер. Двамата обсъждат сътрудничеството между България и Бавария в областта на вътрешните работи, сигурността, икономиката и финансите, както и теми от европейския дневен ред. След двустранната среща на Борисов и Зьодер ще бъдат проведени и пленарни разговори между делегациите на България и Бавария.", "date": "2019.05.02", "title": "Започна срещата между Борисов и Зьодер"}
{"url": "https://www.monitor.bg:443/bg/a/view/kardiolog-iker-kasijas-njama-da-moje-da-igrae-poveche-164053", "text": "Икер Касияс няма да може да играе повече футбол професионално. Такова мнение изрази бившият баскетболист на „Реал“ (Мадрид) и настоящ кардиолог Хуан Антонио Корбалан, който коментира състоянието на вратаря на „Порто“. , а малко по-късно му бе поставен стент на сърцето. Касияс вече е стабилизиран и дори намери сили да напише съобщение в Туитър, за да успокои всички, които се притесняват за него. 37-годишният страж обаче няма да може да практикува повече любимия си спорт. \"Не може да се играе футбол със стент на коронарните артерии, дори и да говорим за вратар. Икер отново ще има нормален живот, но няма да може да играе професионално\", обясни специалистът пред националната испанска телевизия \"TVE\".", "date": "2019.05.02", "title": "Кардиолог: Икер Касияс няма да може да играе повече"}
{"url": "https://www.monitor.bg:443/bg/a/view/bavarija-ni-podkrepja-za-shengen-164052", "text": "На първо място сме в Европа по арестувани, дадени на съд и вече с присъди каналджии. Това каза премиерът Бойко Борисов след срещата си с министър-председателя на Свободна държава Бавария Маркус Зьодер. “Българският народ с много усилия постига това, което днес отчитаме. Когато премиерът на Бавария, която в двигателят на Германия дава такава оценка, че сме пример за Европа това в много важно. На първо място сме в Европа по арестувани, дадени на съд и вече с присъди каналджии”, заяви премиерът. По думите на Борисов парите, които ЕС отпусна за границата, са свършили много добра работа и страната ни оценява тази финансова помощ. “Благодаря за топлия прием и прекрасните разговори. За нас днешния ден е важен сигнал на уважение и за това, което България направи като партньор в Европа. България показва колко силна и стабилна е в една слаба Европа. България е изключително важен фактор в региона. Това посещение е сигнал за бъдещото обединение на Европа”, посочи Зьодер. След срещата двамата премиери подписаха и съвместна декларация за сътрудничество в областта на сигурността и противодействието на престъпността. Премиерът на Бавария обясни, декларацията подчертава доброто сътрудничество между двете страни в областта на сигурността. “Имаме с Турция споразумение и то се спазва, но с Гърция която е в Шенген положението е друго”, посочи Борисов. Той обясни, че ангажиментът за опазване на външните граници е на всяка държава. “Искаме да засилим ролята на Фронтекс в Европа, през следващата половин година ще се води дискусия как може да се засили ролята на Фронтекс”, коментира Зьодер и допълни, че се води дебат и как да се засили контролът вътре в шенгенското пространство и трябва ЕС да вземе мерки. Зьодер бе категоричен, че Бавария подкрепя страната ни за влизането в Шенген.", "date": "2019.05.02", "title": "Бавария ни подкрепя за Шенген"}
{"url": "https://www.monitor.bg:443/bg/a/view/r-kelly-ne-moje-da-chete-164016", "text": "„Той страда от неспособност да заучава, което рефлектира върху способностите му да чете... накратко – той не може да чете“. Така адвокатът на арендби звездата с разклатено реноме обясни пред съда защо клиентът му не се е явил. Отказът на R.Kelly да отговори на делото заведено срещу него от Хедър Уилямс, която го обвинява, че я е изнасилил, когато е била на 16, е почти пълна гаранция за успеха на обвинението в гражданския процес. Адвокатите на музиканта – Заид Абдалах и Реад Шалаби са подали документи, според чиято експертиза изпълнителят на „I believe I can Fly“ дори не е способен да разбере призовката му за съда, което било и причината да не се яви, твърди TMZ. Те обжалват и на основание, че документите по обвинението от Уилямс са били връчени на R.Kelly, когато той вече е бил в затвора заради неизплатената издръжка за децата си. Исканията са делото да се върне за разглеждане отново, така че певецът да може да организира пълната си защита. По план на заседанието следващият месец трябва да се реши колко трябва да изплати звездата на потърпевшата. Наскоро излезе справка, според която в банковата сметка на изпълнителя са останали само 625 долара, след всички дела, които се водят срещу него. В същия момент върви и криминално дело срещу него, за насилие над три тинейджърки и една жена. Обвиненията бяха внесени само месец след като документалният филм „Surviving R Kelly“, представящ го като сексуален хищник, направи своята премиера. Той пледира невинен по всички обвинения.", "date": "2019.05.02", "title": "R. Kelly не може да чете"}
{"url": "https://www.monitor.bg:443/bg/a/view/kajli-djenyor-iznenada-travis-skot-s-lamborghini-164002", "text": "Риалити сензацията Кайли Дженър успя да изненада за рождения ден своя приятел и баща на детето й – рапърът Травис Скот. 21-годишната милиардерка му подари сребристо Lamborghini, окичено с червена панделка. От редица снимки в социалните мрежи стана ясно, че красавицата е зарадвала любимия си с още подаръци, както и с пищна празнична декорация. Другите дарове Кайли е опаковала с поръчкова харния, на която е изобразено лицето на 14-месечната им дъщеричка Сторми. Звездата от Keeping Up With the Kardashians остави и пикантно послание за щастливото събитие в Инстаграм: „Да те гледам как еволюираш като партньор, приятел, син и баща ме изпълва. Обичам те и се гордея с теб. Нека се ч*каме навсякъде и да си направим още едно бебе.“ Освен всичко това, най-младото попълнение в клана Кардашиян е поръчала билборд за рождения ден на рапъра и то в един от най-скъпите райони в Холивуд. „Честит рожден ден, тате. С обич, мама и Сторми. Целувки и прегръдки“, гласи текстът върху него.", "date": "2019.05.02", "title": "Кайли Дженър изненада Травис Скот с Lamborghini"}
{"url": "https://www.monitor.bg:443/bg/a/view/inteligentni-obitanija-za-lunata-i-mars-164056", "text": "За да се осигури безопасното пребиваване на първите космически заселници, Институтът за устойчиви извънземни местообитания (Resilient ExtraTerrestrial Habitats, RETH) към университета Пардю (Purdue University) изгражда космическо местообитание в една четвърт от реалния мащаб, което един ден може да бъде изградено на. Проекта съчетава „издръжливост, интелигентност и автономия”, посредством които трябва да устои на множеството опасности в космоса. Според ръководителя на института RETH, Шърли Дайк (Shirley Dyke), вида на обитанията, които се показват във филмите и по телевизията, както и повечето концепции не са много реалистични и е необходимо нещо много по-сложно. За да се постигне това, новото местообитание в умален мащаб ще е съставено от комбинация между съществуващи компоненти, които могат да бъдат директно изпробвани и такива, които са виртуални. Това ще позволи подмяната и различната комбинация на частите, за да се определи най-стабилната конфигурация. От RETH казват, че решението е местообитанието да се оборудва с множество сензори, с които да се следи състоянието му, и че изграждания модел ще се използва за откриването на най-добрият начин за постигане на това за структурата, поддържането на живота и други жизненоважни системи. Също така, ще се използват автономни роботи за идентифициране, диагностика и отстраняване на структурни проблеми. По този начин, значителна повреда, като пробив на корпуса, може да бъде отстранена без опасност от последващи повреди, засягащи различни системи. Основната цел на проекта финансиран с $ 15 милиона от дирекция Космически технологии (Space Technology Mission Directorate) в НАСА, ще бъде да се създаде местообитание, което ще позволи постоянното присъствие на хора на други планети.    ", "date": "2019.05.02", "title": "Интелигентни обитания за Луната и Марс"}
{"url": "https://www.monitor.bg:443/bg/a/view/zapochva-rekonstrukcijata-na-gara-podujane-164049", "text": "Започва реконструкцията на гара Подуяне. Гарата е част от жп линията София - Пловдив, която е най-натоварената в страната. За 2017 г. броят на пристигащите и заминаващи пътници по това направление са 1 400 000 души, предаде БНТ. Пълното обновяване на гарата ще струва малко под 3 милиона лева. Проектът се осъществява с европейско съфинансиране. Предстои реновиране и на гарите Искър и Казичене.", "date": "2019.05.02", "title": "Започва реконструкцията на гара Подуяне "}
{"url": "https://www.monitor.bg:443/bg/a/view/majski-snjag-iznenada-shofiorite-v-smoljansko-164054", "text": "Майски сняг изненада шофьорите в Смолянско и тази сутрин, след като снощи заваля в района на Пампорово и прохода „Превала“. За броени минути пътните плана са побелели, като по данни на Областното пътно управление, снежната покривка е около 2-3 см в различните райони. Температурите в областта през денонощието са варирали от 4 до 12 градуса, което е допринесло и за бързото разтопяване на снега по шосето. „Пътищата в областта са мокри, но няма сигнали за проблеми. По двата прохода има сняг, но той е в страни на пътните платна“, добавиха от Областното пътно управление.", "date": "2019.05.02", "title": "Майски сняг изненада шофьорите в Смолянско "}
{"url": "https://www.monitor.bg:443/bg/a/view/bankovijat-obirdjija-ot-sliven-iska-predsrochno-osvobojdavane-ot-zatvora-164055", "text": "В Софийски градски съд решат днес дали да пуснат предсрочно от затвора банковия обирджия от Сливен Стефан Стефанов. Той е депозирал искането си за излизане от затвора в условията на предсрочно условно освобождаване. Това означава, че ако то бъде уважено и той напусне затвора, но в изпитателния период извърши друго престпъление, ще доизлежи наказанието си и за нападението в Сливен. По закон за предсрочно освобождаване е необходимо осъденият да е изтърпял повече от половината от наказанието и да е доказано, че се е поправил.", "date": "2019.05.02", "title": "Банковият обирджия от Сливен иска предсрочно освобождаване от затвора "}
{"url": "https://www.monitor.bg:443/bg/a/view/arsenal-shte-chupi-cherna-serija-sreshtu-valensija-v-liga-evropa-163993", "text": "“Арсенал“ излиза тази вечер срещу „Валенсия“ в дербито от полуфиналите на Лига Европа. „Артилеристите“ ще се опитат да сложат край на черната си серия срещу „прилепите“ в евротурнирите. Досега 3 пъти двата тима са се изправяли един срещу друг и винаги испанците продължават напред. На финала за КНК през 1980 година „Валенсия“ печели с 5:4 след дузпи. След това двата тима се срещат в 1/4-финалите на Шампионската лига през 2001 година, когато в първия двубой „Арсенал“ успява да спечели, но е елиминиран след загуба с 0:1 на реванша в Испания. Още следващата година двата тима се срещат отново в груповата фаза, като мачът в Англия завършва 0:0, а на „Местая“ домакините печелят с 2:1. В другия мач от вечерта „Айнтрахт“ приема „Челси“, а голямата въпросителна е дали ще има английски финал в турнира. Германците ще могат да разчитат на екзалтираните си фенове, които изкупиха всичките 51 000 билети за мача само за 16 минути. И двата двубоя започват в 22 ч, като този на „Арсенал“ ще бъде предаван по БНТ 1, а двубоят на „Челси“ е по БНТ 3.", "date": "2019.05.02", "title": "“Арсенал“ ще чупи черна серия срещу „Валенсия“ в Лига Европа"}
{"url": "https://www.monitor.bg:443/bg/a/view/arest-za-bylgarin-ubil-synarodnik-na-ostrova-164041", "text": "Във Великобритания задържаха българин, заподозрян в убийството на свой сънародник, предаде Би Би Си. По информация на медията за последно 27-годишният Валентин Качанов е бил видян на 8 февруари в търговски център в Есекс, а малко по-късно същия ден е разговарял по телефона със семейството си в България. Заподозреният - 22-годишен българин, е бил задържан в понеделник, след което е бил пуснат под гаранция до 23 май. Полицията в Есекс работи по изясняване на обстоятелствата и причините за изчезването на сънародника ни. По думи на полицейския инспектор Мартин Пасмур случаят се разглежда като убийство. Той призова всеки, който разполага с някаква информация за изчезналия мъж, да се обърне към органите на реда.", "date": "2019.05.02", "title": "Арест за българин, убил сънародник на Острова"}
{"url": "https://www.monitor.bg:443/bg/a/view/fandykova-proverjava-rekonstrukcijata-na-zapaden-park-164048", "text": "Кметът на София Йорданка Фандъкова ще провери реконструкцията на Западен парк, съобщиха в мейл от общината. В момента е изградена част от инженерната инфраструктура, продължава полагането на трасета за алейното осветление, изпълнява се езерото, алпинеум и зелено училище. Проверката ще започне от подхода към парка от бул.\"Сливница\", който е от локално платно на булеварда след спирката на градския транспорт \"Западен парк\" в посока център.", "date": "2019.05.02", "title": "Фандъкова проверява реконструкцията на Западен парк "}
{"url": "https://www.monitor.bg:443/bg/a/view/do-dnes-se-otchitat-v-smetna-palata-uchastnicite-v-evrovota-164044", "text": "Днес е последният срок, в който партиите, коалициите и инициативните комитети, които ще участват в изборите за членове на Европейския парламент на 26 май, трябва да представят в Сметната палата данни за предизборната си кампания. Съгласно Изборния кодекс те трябва да подадат информация за наименованието на партията, имената на лицата, които ги представляват и на тези, които отговарят за счетоводната отчетност. Подава се информация и за дарителите и стойността на направените дарения. При неспазване на това изискване се налага глоба от 3000 лв. до 10 000 лв.", "date": "2019.05.02", "title": "До днес се отчитат в Сметна палата участниците в евровота "}
{"url": "https://www.monitor.bg:443/bg/a/view/dron-dostavi-bybrek-za-transplantacija-v-sa-sht-164042", "text": "Бъбрек за трансплантация е бил доставен с дрон в САЩ, предаде АФП. Това е станало на 19 април. Малък дрон е излетял от паркинг на Балтимор, транпортирайки с поставен в лед бъбрек, и е преминал 4,5 км, за да кацне на покрива на университетската болница в Мериленд. Полетът е продължил 10 минути. За него е било нужно специално разрешение и полицията е затворила улиците, над които минавал дронът, летящ на височина 120 м.", "date": "2019.05.02", "title": "Дрон достави бъбрек за трансплантация в САЩ"}
{"url": "https://www.monitor.bg:443/bg/a/view/dejzi-ridli-vodi-hamlet-kym-zavetnoto-otmyshtenie-trejlyr-164005", "text": "След като засне последните си сцени от настоящата трилогия на „Междузвездни войни“, Дейзи Ридли продължава похода си към сърцата на любителите на седмото изкуство. Британската актриса ще направи рязък завой от фантастичните сюжети на галактическата сага и ще акостира с финес още това лято в класическата история на Шекспир за Хамлет. Този път обаче акцентът ще попадне не върху търсещия отмъщение кралски син, а върху неговата изгора Офелия, която ще даде и името си на режисираната от Клеър Маккарти лента. Още от първите кадри, излезли с трейлъра на филма, Дейзи Ридли дава заявка за силно присъствие на екрана в главната роля. „Офелия“ се очертава силно заглавие за летния сезон и предвид, че в актьорския състав се присъединява и Наоми Уотс, която ще изиграе кралица Гертруда. В ролята на самия Хамлет пък ще видим лауреата от фестивала в Кан Джордж Маккей, който си спечели специален приз за млади надежди на киното от журито във Франция през 2017 г. Премиерата на „Офелия“ е запланувана за 28 юни.", "date": "2019.05.02", "title": "Дейзи Ридли води Хамлет към заветното отмъщение (ТРЕЙЛЪР)"}
{"url": "https://www.monitor.bg:443/bg/a/view/princesa-sharlot-na-4-godini-164043", "text": "Принцеса Шарлот вее е на 4 години. По случай щастливото събитие британският принц Уилям и съпругата му Кейт разпространиха три нови снимки на малката госпожица. Снимките са направени от Кейт през април в двореца Кенсингтън в Лондон и в семейната къща в Норфолк. На тях момиченцето играе навън пред двореца. На един от кадрите Шарлот седи на тревата в красива синя рокля на цветя, а на другите два - тича и се катери, облечена със сива плетена жилетка. За последен път Шарлот се появи на обществено място на сватбата на принцеса Южени през октомври м.г.", "date": "2019.05.02", "title": "Принцеса Шарлот на 4 години "}
{"url": "https://www.monitor.bg:443/bg/a/view/dvama-ubiti-na-protestite-v-karakas-164045", "text": "Жена на 27 години е починала в болница в Каракас, след като е била простреляна в главата по време на протест срещу Николас Мадуро, предаде АФП, като се позова неправителствената организация Венецуелски център за наблюдение на социалните конфликти. \"Осъждаме убийството на младата Хурубит Раусео, ранена с куршум по време на демонстрация\", се казва в съобщение в Туитър на организацията. Същевременно в Туитър Хуан Гуайдо написа, че е убит и 24-годишен младеж, който е участвал в протестите на 30 април. \"Диктатурата уби 24-годишен човек, който изразяваше желанието си за свободен живот\", подчерта Гуайдо в Туитър. Пред демонстранти, събрали се в Каракас, Гуайдо призова за обща стачка и каза, че протестите във Венецуела ще продължат. Същевременно пред свои привърженици, събрали се пред президентския дворец, Мадуро каза, че ще накаже предателите. \"Вчера шепа предатели, привлечени от пучистката десница, се опитаха да се наложат. Те бягат от посолство в посолство. Правосъдието ги издирва и скоро те ще отидат в затвора, за да платят за измяната и престъпленията си\", каза Мадуро. Шефът на Пентагона Патрик Шанахан си отмени планираното за днес посещение в Европа заради събитията във Венецуела, съобщи говорителят му, цитиран от Франс прес. \"Изпълняващият длъжността министър на отбраната в крайна сметка няма да замине за Европа. Той реши да остане във Вашингтон, за да може да координира по-ефикасно работата си със Съвета за национална сигурност и държавния департамент по отношение на Венецуела\", заяви в комюнике говорителят няколко часа преди планираното заминаване. Шанахан трябваше да посети Германия, Белгия и Обединеното кралство. Няколко часа по-рано ръководителят на американската дипломация Майк Помпейо заяви, че президентът Тръмп е готов, ако е необходимо, да изпрати американски войски във Венецуела, където има ожесточени сблъсъци след вчерашния бунт на група войници срещу президента Николас Мадуро.", "date": "2019.05.02", "title": "Двама убити на протестите в Каракас"}
{"url": "https://www.monitor.bg:443/bg/a/view/ivet-lalova-otkriva-sezona-na-19-maj-v-osaka-164046", "text": "Водещата българска спринтьорка Ивет Лалова-Колио ще открие сезона в Осака на 19 май. Тя ще стартира на 200 м в турнира Seiko Golden Gran Prix (IAAF World Challenge). На 21 май Ивет ще бяга отново 200 м в Нанджин от IAAF World Challenge. На 25-26 май спринтьорката ще стартира на 100/200 м и 4 х 100 м на клубната купа на Европа в Кастелон. За 30-и май е стартът на Ивет на 200 м в Диамантената лига в Стокхолм. На 13-и юни отново има старт на 200 м от Диамантената лига в Осло. ", "date": "2019.05.02", "title": "Ивет Лалова открива сезона на 19 май в Осака"}
{"url": "https://www.monitor.bg:443/bg/a/view/uchitelite-vyv-florida-vyoryjeni-v-chas-164047", "text": "Парламентът на американския щат Флорида гласува закон, позволяващ на преподавателите да носят оръжие в клас. Тази мярка е изключително полемична и ефикасността й предстои да бъде доказана, отбелязва АФП. Очаква се губернаторът на щата Рон Десантис да парафира закона. Целта му е да се избегне нова масова стрелба в училище, като тази в гимназията в Паркленд, в която през февруари 2018 г. бивш ученик застреля 17 души. Текстът беше одобрен миналата седмица в Сената на щатския парламент. Сега в долната камара той получи 65 гласа \"за\" срещу 47 гласа \"против\". Законът предвижда преподавателите да носят оръжие на доброволна основа след като са преминали курс на обучение, продължаващ 144 часа. Противници на мярката казват, че решението на насилието чрез огнестрелни оръжия не са повечето оръжия. Те твърдят, че учителите, носещи оръжие, могат да бъдат взети погрешка от полицията за опасни индивиди. След стрелбата в Паркленд Доналд Тръмп предложи да бъдат въоръжени преподавателите в САЩ, но отказа да обмисли забрана на автоматичните оръжия. Такова оръжие беше използвано в Паркленд.", "date": "2019.05.02", "title": "Учителите във Флорида въоръжени в час"}
{"url": "https://www.monitor.bg:443/bg/a/view/mesi-povede-barselona-kym-finala-v-shampionska-liga-164040", "text": "Лионел Меси вкара два гола за победата на „Барселона“ с 3:0 над „Ливърпул“ в първи мач от полуфиналите на Шампионската лига. Гостите от Англия изиграха добър мач на \"Камп Ноу\", но каталунците нанесоха своя удар след мълниеносни контраатаки и гения на Меси. Луис Суарес даде аванс на „Барса“ в 26-та минута, когато засече хубаво центриране на Жорди Алба от лявото крило. В края на първото полувреме и началото на второто \"червените\" натиснаха, но Тер Стеген отрази опасни удари на Мохамед Салах и Джеймс Милнър. Така се стигна до 75-та минута, когато при една контраатака Луис Суарес удари греда след удар с коляно, но при добавката Меси реализира за 2:0 на метри от голлинията. В 82-та минута Меси вкара и трети гол. Аржентинецът се разписа с прекрасно изпълнение на свободен удар от близо 30 метра. Така „Барселона“ направи голяма крачка към финала в Шампионската лига, който тази година ще бъде в Мадрид. Реваншът на \"Анфийлд\" срещу „Ливърпул“ е следващия вторник.", "date": "2019.05.02", "title": "Меси поведе „Барселона“ към финала в Шампионска лига"}
{"url": "https://www.monitor.bg:443/bg/a/view/doc-d-r-marija-staevska-imunoterapijata-lekuva-alergijata-za-cjal-jivot-164029", "text": "Заради урбанизацията тези заболявания се превърнаха в бич на съвремието, казва в интервю за \"Монитор\" началникът на Клиниката по алергология на Александровска болница - През пролетта най-често срещани са поленовите алергии, а целогодишно има алергии към кучета, котки, прах и други домашни животни като хлебарки, хамстери и морски свинчета. Водещи обаче са точно поленовите алергени, които стартираха още през края на март, който беше топъл, и продължават до края на май. От тях се засегнати много хора. Сърбеж в очите, зачервяване, секреция от носа и кихане. Някои пациенти се оказват и с дразнене в гърлото. В 40% от случаите е изразен поленовият риноконюнктивит, който може да се усложни и да премине в поленова астма. Голяма част от пациентите имат и астматични пристъпи. - Това е същинска астма, с тази разлика, че се среща само през поленовия сезон – пролетта, и е ограничена във времето. Тя обаче не е по-различна от другата астма. Често пациентите са чувствителни към много неща и една поленова алергия е съчетана с друга към домашен прах, например. Тогава тя става целогодишна и се изостря при полени. Голяма част от пациентите при мен идват с полиалергия. - Пациентите, които още от начало показват алергии към няколко неща, много често развиват астма завинаги. Тези, които имат алергия само към полени да речем, имат по-добра прогноза. Това, което се случва все пак с времето и ако не се вземат мерки в началото, е, че впоследствие ще се появяват и други алергии. Имаме пациенти, които в началото имат слаба проява, след това оплакванията зачестяват през март-април, прибавят се и оплаквания през юни, август, септември. Така поленовият сезон става прекалено дълъг - от март до септември. В такива случаи предлагаме имунотерапия, тя стабилизира ситуацията, ходът на алергията може да бъде спрян. - Тя е аналогия на ваксинациите. Имунотерапията съдържа голямо количество от алергена, към който пациентът е алергичен. Започва се с по-малка доза, която постепенно се увеличава. Идеята е имунната система да контактува все повече с този алерген, за да свикне с него, да превърне нормалния алергичен отговор в толеранс, който имат здравите хора. Имунотерапията ги връща към нормалния начин на живот. Всъщност алергените не са нищо извънредно. Те са част от околната среда. Човешкият род винаги е контактувал с тях. Проблем е, че съвременният човек развива алергичен отговор на имунната система към тях. - Проявите са типични за дихателните алергии – риноконюнктивит и астма. Те са както тези, причинени от полените, типични са за всички, пренасяни чрез въздуха. Така е и към тези от домашния прах, животни и плесени.  - За съжаление е все по-голям. При тийнейджърите у нас сенната хрема достига до 50 на сто, около 17% в България са засегнати от алергичен ринит, астмата засяга около 300 млн. души в световен мащаб. Действително алергичните болести са бич на ХХ век, но се оказва, че те са болести и на ХХІ век – характерни за развитите страни. До преди няколко десетилетия по-малко алергии се наблюдаваха в Африка и Азия, но сега с тоталното развитие на индустрията, урбанизацията и съвременния начин на живот на тези континенти хората и там стават жертви на алергиите. Всичко се обуславя от западния, градския начин на живот, от съвременното хранене, от изолирането ни в сградите и малкият контакт с природата и животните. Застоялият начин на живот оказва съществено влияние. Към причините се отнася и консумацията на консервирани и много обработени храни. - Може да се направи, но не много. Ако човек живее на село, труди се и се храни с продукти от фермата, би могъл да избегне алергиите при своите деца, но това е трудно осъществимо. Възможно е да бъдат ограничени алергиите и при бъдещите деца, но и това се постига много трудно. По-скоро трябва да помислим какво отличава съвременния начин на живот от този, който са водили дедите ни. Добър вариант за избягване на алергиите при малките и дори още неродените деца е да се набляга на биохраните, да има по-голям контакт с природата, да не се избягва контактът с животните, да не се поддържа стерилна чистота особено когато имаме малко дете у дома. Такава чистота не само че не помага, тя дори пречи на неговото развитие. Още по време на бременността може да се развие предразположение към алергии. - Вече са разработени пробиотици, които имат доказан ефект срещу атипичния дерматит. Много често той е първата изява на един алергичен пациент, например, при бебетата първо към краве мляко, а после и към яйца. Засега той засяга 20% от тях. Голяма част от тези проценти надживяват този проблем, но обикновено нещата продължават със сенните хреми, т.е. полинозите, а след това и астмата, т. нар атипичен марш. При някои хора, за съжаление, алергията съпътства живота им. По време на бременността е добре да се вземат пробиотици, омега 3 мастни киселини, както и витамин D. Впрочем, за витамин D още няма категорични резултати, но има надежда, че той може да повлияе за по-здравословно развитие. Препоръчва се след раждането да се продължи с пробиотиците, средата да не се е прекалено стерилна и да не се ограничава контактът с животни. Доказано е, че животът във ферми има изключително антиалергично действие. Ясно е, че в апартамента не можем да отглеждаме кози и овце, но можем да вземем куче, например. То може да допринесе у дома да има по-богат микробиом, т.е. по-богата микробна среда и да не се стига до крайности в почистването, за да се обогати и микробиома на детето. - Котките, както и морските свинчета не обогатяват толкова микробиома, колкото кучетата, защото не излизат навън. Освен това, котките са изключително силен алерген. Като се има предвид това, те ще донесат микроби, но не колкото кучетата. В същото време те много алергизират. Затова и не ги препоръчват много, но във всички случаи животните не бива да бъдат махани от дома, ако се роди бебе. Стерилният начин на живот не е гаранция за здраве. Когато човек живее в прекалена чистота, се създава проблем в имунната система, защото в цялото си историческо съществуване тя се учила и обогатявала от микробните клетки. Когато тя обеднее на тях, започва да проявява алергични реакции. Освен това Цезаревото сечение също обеднява микробиома на новороденото. Затова раждането по естествен начин е за препоръчване. Вагиналната флора на майката обогатява микробиома на детето. Завършила е ВМИ - София през 1991 г., притежава специалност по вътрешни болести от 1997 г. и по клинична алергология от 1999 г. Изкарала е обучение по имуногенетика за преподаватели по алергология в Институт Пастьор, Париж, Франция и по алергология в Медицинския универсистет в Безансон, Франция,  интензивен курс по Клинична епидемиология и Биостатистика в Медицински факултет, Медицински университет - Варна; обучение по медикаментозна алергия за алерголози в Медицински университет - Лодц, Полша През 2013 г.  получава докторска степен по медицина след успешна защита на дисертация в областта на лечението на тежката хронична уртикария. От 1992 г. работи в Клиничен център по алергология, Медицински факултет Медицински университет - София, УМБАЛ \"Александровска\", от 2014 г. е доцент", "date": "2019.05.02", "title": "Доц. д-р Мария Стаевска: Имунотерапията лекува алергията за цял живот"}
{"url": "https://www.monitor.bg:443/bg/a/view/kolite-u-nas-namaljavat-sys-150-000-na-godina-164034", "text": "Автомобилният парк в България намалява средно със 150 000 автомобила всяка година. Общият брой леки коли е 2 745 582, като по пътищата ни се движат над 150 различни модела. Това показват данни на МВР към началото на април тази година. Към средата на 2016 г. автомобилите са били 3 213 408, а сега три години по-късно, броят им е паднал с близо 468 хил. Кои обаче са най-разпространените марки в България. Абсолютен лидер в класацията е „Фолксваген”, като 15 процента от колите по родните пътища са на германския производител - общо 453 859 регистрирани коли, но както и при общия брой коли, тук На второ място е „Опел” - 350 320 автомобила. В челната тройка попада и „Мерцедес”, като се оказва, че в България има регистрирани над 283 хил. автомобила от иначе тузарската марка (283 075). В топ 10 влизат „Рено” с 203 819 автомобила, „Ауди” (173 539), „Форд” (197 637), „Пежо” - 186 541, БМВ (138 857), „Тойота” (124 557) и ФИАТ – 111 847. Както може и да се очаква, регистрираните превозни средства, а не само леки автомобили, са доста възрастни - общо 1,57 млн. от всичките 3,63 млн. са над 20-годишни. От данните на МВР се вижда, че все ще има  като „Волга”, „Москвич”, „Лада”, „Чайка”, „Варшава”, „Вартбург”, „Трабант”, както и легендарният родно производство автомобил „Булгаррено“. Не по-малко обаче са супер свръхскъпите леки коли, като „Ферари”, „Порше”, „Бентли”, „Мазерати”, „Ролс-Ройс”, „Ламборгини” и „Астон Мартин”. Статистиката показва още, че в България има регистрирани близо 809 електрически коли. С марка „Тесла” са регистрирани цели 76 от тях. А броят на е-мобилите се увеличава близо пет пъти през последните 3 години. През 2016 г. те са били едва 171. Масово българските шофьори карат автомобили с дизелови двигатели. Те са близо 1,2 млн., въпреки че през последните две години бяха намалели продажбите им. Бензиновите са почти същата бройка, със 100 000 отгоре.", "date": "2019.05.02", "title": "Колите у нас намаляват със 150 000 на година"}
{"url": "https://www.monitor.bg:443/bg/a/view/blokada-na-10-ulici-v-strjama-i-rakovski-okicheni-sa-s-nad-700-znamena-163959", "text": "Общо 10 улици ще бъдат затворени в село Стряма и в град Раковски на 5 и 6 май заради посещението там на папа Франциск. И трите квартала, от които е  съставено градчето с най-голямата католическа общност у нас, ще бъдат блокирани в двата дни на посещение на светия отец у нас. Местното население вече е било предупредено за изключително строгите мерки за сигурност. Една от тях е магазините да не отварят в двата дни. Хората знаят, че имат забрана да излизат на терасите си, да не отварят прозорци и да не надничат през щори и пердета. Всички, които живеят по маршрута, откъдето ще мине папамобилът, трябва да приберат по гаражите колите си. „Чудим се как ще отидем на работа, защото в нашето предприятие работим нон стоп”, се хващат за главите част от живеещите по папския маршрут. Други обаче ги апострофират, че трябва да бъдат горди, че светият отец ще им отиде на крака, за да ги благослови и затова трябвало да потърпят. Блокадата ще започне в 9 часа на 5 май т.г. и ще приключи в 18 часа на 6 май, през който втори ден светият отец ще посети Раковски. Затворените улици започват от село Стряма, през което ще мине бронираният папамобил. В квартал „Генерал Николаево”, където е църквата „Пресвето сърце Исусово”, ще бъде затворена ул. „Москва” от кръстовището с ул. „М. Добромиров” до кръстовището с ул. „Лазар Добрич”. Също там ще бъде блокирана ул. „Филип Станиславов” от кръстовището с ул. „Михаил Добромиров” до кръстовището с ул. „Лазар Добрич”. Другите две улици, по които ще мине папамобилът, е в кв. „Секирово” – „Цанко Дюстабанов” и „Никола Вапцаров” в отсечката от ул. „Петър Богдан” до „11-ти август”. Само на 6 май ще бъдат затворени от 9 до 18 часа други шест шосета. В село Стряма се блокира ул. „Васил Левски” – това е всъщност републиканският път II-56. Пълен блокаж ще има на същия републикански път, който минава и през кварталите на Раковски – „Парчевич” – ул. „Христо Смирненски” и „Ген. Николаево”. В тези часове ще бъде затворена в кв. „Ген. Николаево” ул. „Михаил Добромиров” до пресечката с ул. „Филип Станиславов”. Бул. „Г. С. Раковски”, който разсича кварталите „Секирово” и „Ген. Николаево” до кръстовището с ул. „Оборище” също се затваря за движение заради папата. В кв. „Секирово” в Раковски затварят и ул. „Петър Богдан” от кръстовището на ул. „Оборище” до кръстовището на ул. „Тодор Икономов”. Всички тези улици и булеварди вече са украсени с около 700-800 знамена на националния ни флаг, на Ватикана, на ЕС и на община Раковски, като се редуват и са подредени по две на всеки уличен стълб. На всеки ъгъл има вече поставени и билборди със снимката на папата и с приветствие, че е добре дошъл в Раковски. Отделно в града вече са готови и с папското лого, изработено от цветя, като се надяват китките да цъфнат точно на 6 май в чест на папата. Цветното лого е разположено на бул. „Г. С. Раковски” пред рисунка от графит на папа Йоан Павел Втори, който първи посети Пловдив през май 2002г. Логото е на площ от 25 метра, като за синия цвят са изполвани 400 стръка агератум. Зеленото е дело на 450 алтернантери, белият цвят ще се оформи със 100 корена алераум, а жълтият с 200 броя тегетес. Ученици от ОУ „Христо Смирненски” са вече готови с рисунките си по повод предстоящото посещение на папа Франциск и ще ги подредят в изложба. В Раковски светият отец ще даде лично първо причастие на около 20 до 40 деца, а на церемонията ще присъстват около 250 малчугани. След това папата ще се оттегли на обяд и кратка почивка в манастира на сестрите Францисканки. Те ще го посрещнат с подарък – ароматна българска роза. Менюто на светия отец се пази в тайна, казва сестра Елка, но по думите й обядът ще бъде скромен.   Снимки: община Раковски и фейсбук", "date": "2019.05.02", "title": "Блокада на 10 улици в Стряма и Раковски, окичени са с над 700 знамена"}
{"url": "https://www.monitor.bg:443/bg/a/view/minimalnata-zaplata-ni-stiga-za-2900-kilovata-tok-164001", "text": "С минималната заплата от 560 лв. в момента можем да платим около 2900 киловатчаса ток по цена за битови абонати, изчисли „Монитор”. В Германия, където ползват най-скъпия ток за домакинствата на цена около 30 евроцента на киловатчас, най-ниската месечна ставка е 1557 евро и с тези пари германците могат да си позволят към 4700 квтч. Същото количество битов ток могат да купят с минималната си заплата от 887 евро в Словения. В друга бивша соцстрана – Унгария, най-ниското месечно възнаграждение е 464 евро, но то - или с около една пета повече, отколкото у нас. В съседна Словакия дъното на заплащането е на ниво 520 евро и те стигат за около 3250 квтч електроенергия. По аналогичен начин стоят нещата и в Чехия. Към 3620 киловатчаса битов ток могат да купят хърватите с минималната си заплата от 506 евро. В Литва пък срещу 555-те евро могат да се изгорят около 4625 квтч, но в съседната Полша за 523 евро количеството е доста по-малко - към 3270 квтч. В друга балтийска бивша съветска република – Естония, най-ниската месечна ставка е 540 евро и те стигат за около 4160 квтч битов ток. В съседната й Латвия обаче нещата с тока са по-зле от нас. С минималната заплата от 430 евро латвийците могат да платят само около 2530 квтч или по-малко дори от нас. На българския хал пък са в Португалия. Там заплатата им от 700 евро стига само за 2916 квтч. Не бива да забравяме обаче, че в почти цяла Европа домакинствата много повече използват природен газ за отопление, готвене и подгряване на вода. Румънците с минималното си месечно възнаграждение от 446 евро могат да покрият стойността на около 3150 квтч битов ток. В друга наша съседка - Гърция, минималната заплата от 684 евро стига за консумация на около 3100 киловатчаса. В други страни от ЕС, където и най-ниските ставки са много по-високи, нещата Във Великобритания с минималната заплата от 1453 евро може да се платят 7265 киловатчаса. Въпросното количество е двойно по-голямо от средногодишното потребление на едно домакинство на Острова. Във Франция 1521 евро е най-ниската ставка и сумата стига за малко над 8000 киловатчаса битов ток, или почти 3 пъти повече, отколкото в България. Малко по-зле са нещата в Испания, където срещу 1050 евро минимална заплата е възможно да се плати фактура за ток за изхарчени около 4375 киловатчаса. Преди време изследване на OpenExp ни постави в Европа. Компания ни правят още Унгария, Словакия, Латвия и Португалия. С най-добри показатели са Швеция, Финландия, Дания, Австрия и Люксембург. Франция е на 10-о място, точно зад Германия. С най-лоши показатели е България.", "date": "2019.05.02", "title": "Минималната заплата ни стига за 2900 киловата ток"}
{"url": "https://www.monitor.bg:443/bg/a/view/svetli-chetvyrtyk-e-pochitame-svetite-apostoli-joan-i-jakov-164038", "text": "Днес е Светъл четвъртък от Светлата седмица се благославят светите апостоли Йоан и Яков. Яков и Йоан били рибари подобно на баща си. Те били сред първите, които Исус избрал за свои последователи. Когато той ги поканил да го последват, двамата веднага оставили рибарския си занаят и тръгнали с него. След време Исус избрал 12 от последователите си да бъдат негови апостоли. Яков и Йоан били едни от тях. В Евангелията братята Яков и Йоан се наричат синове Зеведееви по името на техния баща Зеведей, а също така според евангелист Марко, Иисус наричал братята Воанергес (в превод: синове на гърма), очевидно заради силния и поривист характер. Светлата седмица завършва с втората пасха в неделя. Нарича се Светла, защото Възкресението на Христос донася просветление за всички. Тя се нарича още и Нова неделя, защото с нея започва цикълът от недели, които споменават Христовото Възкресение. Нарича се и Томина неделя, защото в този ден се чете евангелското четмо за явяването на Христос на своите ученици, между които бил и апостол Тома.", "date": "2019.05.02", "title": "Светли четвъртък е, почитаме светите апостоли Йоан и Яков"}
{"url": "https://www.monitor.bg:443/bg/a/view/specprokuraturata-mvr-i-dans-razsledvat-izmami-s-evrosredstva-164039", "text": "Специализираната прокуратура, съвместно с МВР и ДАНС, извършва действия по разследване на територията на София, Пловдив, Сливен, Карнобат и Бургас за престъпления по чл. 248а, ал. 2 и ал. 5 от Наказателния кодекс – измами със средства от европейски фондове. Това съобщиха от пресцентъра на Специализираната прокуратура. Очаквайте подробности!", "date": "2019.05.02", "title": "Пет града под прицела на спецпрокуратурата заради измами с евросредства "}
{"url": "https://www.monitor.bg:443/bg/a/view/fenove-skochiha-sreshtu-kim-kardashijan-zaradi-snimki-sys-slon-164013", "text": "Поредица от снимки със слон, заснети по време на ваканция на Ким Кардашиян на остров Бали, стана повод за поредния бум на недоволство срещу звездата с колосална задница в социалните мрежи. На публикуваните преди ден снимки се вижда как Ким и съпругът и Кание Уест се радват на екзотичните животни, докато те са яздени от местни работници в учреждение, което според популярното семейство е резерват. Постът на 38-годишната Кардашиян, изградила цяла бизнес империя около пищните си форми, предизвика мнозина от феновете й в социалните мрежи да я заклеймят като незачитаща правата на животните знаменитост. По думите на разгневен последовател, мястото, на което Ким и Кание са се любували на слоновете, ги експлоатира с цел привличане на туристи. пише друг фен. Намериха се и защитници на Кардашиян, които пък изразиха мнението си, че въпросното „негодувание“ е предизвикано от елементарното желание на някои да изградят репутация на активисти.", "date": "2019.05.02", "title": "Фенове скочиха срещу Ким Кардашиян заради снимки със слон"}
