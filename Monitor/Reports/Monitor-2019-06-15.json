{"url": "https://www.monitor.bg/bg/a/view/500-deca-pjaha-i-tancuvaha-pod-lipite-168000", "text": "Близо 500 хлапета на възраст от 3 до 13 години пяха и танцуваха на първия детско-юношески фолкфест „С настроение под липите“ на сцена насред централния старозагорски парк „Пети октомври“. На поканата на  ФТФ „Настроение 2017“ и НЧ „Николай Лилиев“ за участие се отзоваха 17 формации от Южна България, които представиха пъстрата палитра от обичаи, народни песни и танци в различните етнографски райони. С трудната задача да бъдат наградени най-добрите се нагърби жури с председател проф. Даниела Дженева, преподавател в академията по музикално, танцово и изобразително изкуство – Пловдив, подпомагана от академик Крум Георгиев и хореографа Петър Димитров. Паркът едва побра близките на малките певци и танцьори, които буквално задръстиха социалните мрежи със снимки и видеоклипчета на изпълненията им.", "date": "2019.06.15", "title": "500 деца пяха и танцуваха под липите"}
{"url": "https://www.monitor.bg/bg/a/view/nov-vid-droga-otkriha-policai-v-stolipinovo-168002", "text": "Нов вид дрога откриха полицаи от Пловдив при претърсване на жилище в „Столипиново”. Апартаментът е бил на 34-годишна жителка на гетото, която има регистрации в полицията и присъди за разпространение на наркотици. От същото жилище униформените иззели: почти 58 грама от новото психотропно вещество от рода на синтетичния канабиноид, 19 грама хероин, 40 таблетки ксанакс и електронна везна. Отделно на други адреси в квартала намерили: близо 10 килограма марихуана, множество канабисови растения, амфетамин, хероин. Спецакцията е осъществена във вторник и сряда под прякото ръководство на Окръжна и Районна прокуратури в областния град. Шестима души са привлечени като обвиняеми за престъпление по чл. 354а от НК и с прокурорски постановления са задържани до 72 часа, съобщиха от полицията. Топчета марихуана с  общо тегло около 86 грама конфискували полицаи от Пловдив от 20-годишен криминално проявен шофьор на лек автомобил „Мерцедес“ и 19-годишната му спътничка. Общото количество наркотик, заедно с електронна везна, са намерени при личните обиски и претърсвания в колата и апартаментите на двамата. Колегите им от Второ районно пък установили, че 25-годишен жител съхранява в дома си над 7 грама амфетамин, пакет марихуана, електронна везна и две механични мелнички. В рамките на специализираната операция служителите на реда в Асеновград разкрили в бивша производствена сграда лаборатория за отглеждане и сушене на марихуана. Конфискувани били 284 стръка канабисови растения и зелена листна маса, чието количество предстои да бъде изяснено. Допълнително били иззети 10 климатици, луминисцентни лампи, вентилатори и други уреди и инструменти, ползвани за оборудване на помещението. Като заподозрян за осъществяваната незаконна дейност е задържан 40-годишен столичанин.   Междувременно криминалисти от районното управление в Първомай предприели процесуални и следствени действия в имота на 30-годишен мъж от село Драгойново, известен и осъждан за разпространение на наркотици. В къщата били открити 19 растения марихуана в различен стадий на растеж, близо 185 грама суха зелена листна маса, електронна везна и значителна парична сума. В близка гориста местност, укрити от извършителя в кофи и чували, били намерени още 9 килограма от наркотика.", "date": "2019.06.15", "title": "Нов вид дрога откриха полицаи в „Столипиново”"}
{"url": "https://www.monitor.bg/bg/a/view/rodni-ricari-tamplieri-tykmjat-pametnik-za-severnija-polus-168005", "text": "Паметник на кирилицата във формата на изработени от месинг и стомана свитъци ще бъде монтиран в непосредствена близост  до Северния полюс, инициативата е на българските рицари – тамплиери, обяви в Стара Загора преди началото на годишния конвент великият приор  Румен Ралчев. Той припомни, че неотдавна сходен паметен знак бе монтиран недалеко  от Южния полюс , на него са изобразени няколко от кирилските букви, като централното място е на буквата Ж. Върху нея са вписани иконите с образите на светите братя Кирил и Методий и свети Кримент Охридски. Паметник на Северния полюс ще бъде изработен от варненлията Младен Станев, който е автор на монументите в Улан Батор /Монголия/ и на Южния полюс. Третият паметник е продължението на инициативата за честване 900-годишнината от основаването на Ордена на рицарите-тамплиери от Ерусалим, в тази връзка  в 6 български града: София, Бургас, Казанлък, Пазарджик, Смолян и Казанлък бяха поставени мемориални плочи. Българският велик приорат съществува вече 11 години, с неговата подкрепа орденът има свои формации в Украйна  и Русия, предстои да се създаде и в Северна Македония. Ралчев припомни, че  бургаският тамплиер, художникът Климент Атанасов наскоро украси дървения престол, който използва при посещението си в Скопие папа Франциск. Проектът на престола е бил дело на македонския тамплиер, арх. Антон Кайтази. Пред финал са преговорите българските рицари да станат притежатели на терен край река Йордан, където да бъде построен параклис или малка черква, където да служат свещеници от Българската православна църква, сподели още Румен Ралчев. През следващата  седмица от печат ще излезе неговата книга „Летопис на българското масонство“ в съавторство с проф. Недьо Недев, където  ще бъдат осветени подробности от считаното за тайно общество. Само за последните две години в рицарско звание са били посветени над 80  мъже и жени.Навръх Черешово задушница в Града на липите през аколадата преминаха още 20 досегашни постуланти в основания през 1118 г. от бургундския рицар Юг дьо Пайен и Годфроа дьо Сен Омер орден.", "date": "2019.06.15", "title": "Родни рицари-тамплиери тъкмят паметник за Северния полюс"}
{"url": "https://www.monitor.bg/bg/a/view/okyrvaveno-tjalo-na-blysnat-velosipedist-v-kanavkata-kraj-momchilgrad-168003", "text": "Тялото на 37-годишен велосипедист е открито захвърлено в канавка на главния път за ГКПП „Маказа” в района на село Загорско, съобщи ОДМВР-Кърджали. . Сигналът е подаден в събота сутрин в полицейското управление в Момчилград в 10:30 часа. Преминаващ пътник забелязал тялото на мъжа и сигнализирал на спешния телефон 112. На място са изпратени криминалисти, които успели да установят самоличността на загиналия мъж. Той е местен жител. Вероятно велосипедистът е бил блъснат от преминаващ автомобил. Според очевидци тялото на мъжа е било силно окървавено. Дежурна оперативна група от РУ-Момчилград извърши оглед на мястото на произшествието. Полицията умолява гражданите, които имат информация за инцидента, да се обадят на телефон 112 или в най-близкото РУ на МВР при гарантирана анонимност. Движението в района на произшествието беше отклонявано в едната пътна лента заради огледа на криминалистите.", "date": "2019.06.15", "title": "Окървавено тяло на блъснат велосипедист в канавката край Момчилград"}
{"url": "https://www.monitor.bg/bg/a/view/50-pripadnali-v-jegata-v-sofija-168009", "text": "50 души са припаднали и колабирали в жегата в София днес, като една част от тях са възрастни хора, отишли да почетат паметта на починалите си близки в гробищните паркове. Това съобщи пред Dir.bg говорителят на столичния Център за спешна медицинска помощ Катя Сунгарска. По думите й, само до обяд на спешния телефон са подадени над 200 сигнала за лекарска помощ. Медиците съветват възрастните хора да не излизат от домовете си в часовете между 10 и 17 часа. При неотложна работа да се носят шапки и слънцезащитни кремове, да се пие много вода със стайна температура и да се ходи на сянка.", "date": "2019.06.15", "title": "50 припаднали в жегата в София"}
{"url": "https://www.monitor.bg/bg/a/view/gorski-pojar-na-halkidiki-168004", "text": "Гора и сухи треви са пламнали в района на Ситония в съседна Гърция, като пожарът се разраства, съобщава сайтът thestival.gr. 14 противопожарни екипа и 24 огнеборци вече са ангажирани в борбата с огъня. Подготвя се и специализиран самолет. Шофьори пишат в социалните мрежи, че видимостта по пътя от Солун към Неа Мудания е ниска. Автомобилите засега спират в аварийните ленти. По информация на генералното консулство на България в Солун няма данни за пострадали българи по време на пожар, разразил се и потушен по-рано днес в южната част на халкидическия полуостров Ситония, край курортното село Каламици, съобщи пресцентърът на българското министерство на външните работи. Служителите в дипломатическата мисия не са регистрирали и сигнали на български граждани, търсещи съдействие от генералното консулство във връзка с пожара. След разговор между българските дипломати и представител на противопожарната служба в град Полигирос е уточнено, че възникналият в събота сутрин пожар е потушен към обяд, а властите са оставили на място противопожарни коли и огнеборци. Проверка на дипломатическата ни мисия в най-близко намиращия се къмпинг потвърждава, че никой от гостите на курорта не е пострадал, нито има нужда от съдействие. Генералното консулство на Република България в Солун остава на разположение за съдействие в извънредни ситуации на телефон +30 2310 829 210 и +30 2310 869 520 в извънработно време.", "date": "2019.06.15", "title": "Горски пожар на Халкидики (обновена)"}
{"url": "https://www.monitor.bg/bg/a/view/krizata-v-albanija-se-zadylbochava-168001", "text": "След като управляващата в Албания Социалистическа партия внесе в парламента искане за отстраняване на президента Илир Мета от длъжност, което беше подписано от 55 депутати, все по-голяма става вероятността президентът да разпусне парламента, предаде Танюг. Кабинетът на Илир Мета е поискал от Централната избирателна комисия информация за точния брой на депутатите в сегашния състав на парламента, за тяхната самоличност и от кой избирателен район са, съобщи информационният портал А1он. В същото време албанският премиер и лидер на Социалистическата партия Еди Рама не отстъпва. Изборната коалиция на управляващите партии Алианс за европейска Албания продължава предизборната си кампания, като твърди категорично, че ще има избори на 30 юни. От друга страна, обединената албанска опозиция обяви, че ще продължи с още по-голяма сила протестите във всички градове на страната, а вероятно следващата събота ще организира деветия по ред национален протест. Медиите в региона коментират, че решението на президента Илир Мета за отлагане на местните избори, вместо да доведе до политическо помирение, е задълбочило напрежението между политическите сили.", "date": "2019.06.15", "title": "Кризата в Албания се задълбочава"}
{"url": "https://www.monitor.bg/bg/a/view/naj-starata-djamija-v-bylgarija-be-otkrita-tyrjestveno-sled-osnoven-remont-168006", "text": "Най-старият действащ мюсюлмански храм у нас - \"Ески джамия\" в Хасково бе открит днес тържествено след продължил над 1,5 години основен ремонт.  Това се случи в присъствието на много гости - кметът на Хасково Добри Беливанов, зам.- областният управител д-р Стефка Здравкова, посланикът на Република Турция у нас Хасан Улусой, Главният мюфтия Мусафа Хаджи, председателят на Висшия мюсюлмански съвет Ведат Ахмед, председателят на Председателството по религиозните въпроси на Република Турция /ДИАНЕТ/ проф. д-р Али Ербаш, главни мюфтии и висши ислямски духовници от всички балкански страни, всички 20 български районни мюфтии, генералният консул на югоизточната ни съседка в Пловдив Хюсеин Аргани. Според арабски надпис на взидана на входа на храма плоча, той е построен през 1394 година, като някои източници го сочат и като най-старата джамия на Балканите. През 1968 година тя е обявена за паметник на културата. При генералния ремонт е извършено цялостно саниране на храма, интериорът е украсен с нови дърворезби, дело на майстори от Северна Македония, подсилени и заздравени са основите на минарето. Това е историческо събитие за града ни. Молитвеният дом бе пред предела на разрухата, каза районният мюфтия на Хасково Басри Еминефенди. Той подчерта, че при санирането е била запазена оригиалната конструкция без да се засяга целостта на историческата ценност. Средствата за ремонта са осигурени от Главното мюфтийство, финансова подкрепа е била получена и от Турция. Радвам се, че мюсюлманстата общност ще разполага с обновен храм, каза кметът на общината Добри Беливанов. Той напомни, че вярата ни помага в трудни ситуации, движи ни напред и крепи духа ни. Беливанов отбеляза още, че от векове представителите на различините вероизповедания в града живеят съвместно и се уважават взаимно. Днешният ден е празник не само за Хасково, но и за цялата мюсюлманска общност в България, изтъкна главният мюфтия Мустафа Хаджи. Когато са строили тази джамия преди повече от 600 години, хората са влагали всичко от себе си, влагали са любов, обич и справедливост в тези постройки. Затова те са продсъществували толкова дълго време, добави той и изрази увереност, че наследеното от бащи и деди взаимното уважение, помощ и добросъседство ще продължат. Председателят на ДИАНЕТ проф. д-р Али Ербаш нарече храма \"рядко творение на общото културно наследство на България, Турция и на Балканите\" и заяви, че носи и предава на присъстващите поздрави от президента на Република Турция Реджеп Таип Ердоган. Религиозните домове - джамиите, църквите, синагогите, месчитите, манастирите са свещени места, където хората се молят с най-искрени чуства и те трябва да се държат далеч от светските спорове, подчерта Ербаш. По негови думи подобни реставраторски дейности са добра възможност за сътрудничество между страните ни, като даде за пример ремонта на желязната църква в Истанбул, на покрива на църквата \"Свети Георги\" в Одрин и облагородяването на тюрбето в кърджалийската джамия. Те са красив пример за взаимното разбирателство между страните, красив израз на приятелството, посочи още Ербаш и пожела да увеличаваме тези красиви примери и заедно да предадем на поколенията културата на мирно съвместно съжителство.", "date": "2019.06.15", "title": "Най-старата джамия в България бе открита тържествено след основен ремонт"}
{"url": "https://www.monitor.bg/bg/a/view/grisho-s-kanadec-na-starta-na-turnira-v-kuins-168008", "text": "Григор Димитров ще играе срещу канадския тийнейджър Феликс Оже-Алиасим в първия кръг на турнира на трева в Куинс (Англия), отреди тегленият днес жребий. Шампионът за 2014 година Димитров ще има доста тежка задача срещу поставения под номер 8 в основната схема Оже-Алиасим, който е най-прогресиращият състезател в топ 100 на АТП за годината. При успех срещу канадеца Димитров ще играе срещу победителя от двойката Ник Кирьос (Австралия) - Адриан Манарино (Франция). Нова победа би осигурила на българина евентуален двубой с водача в схемата Стефанос Циципас. Гръкът обаче ще има доста тежко препятствие още на старта, където ще срещне любимеца на местната публика Кайл Едмънд. В половината на Димитров е и поставеният под номер 3 Хуан Мартин дел Потро. Аржентинецът ще играе на старта с канадеца Денис Шаповалов. В долната половина на схемата като най-интересен в първия кръг се очертава мачът между четвъртия Даниил Медведев (Русия) и Фернандо Вердаско (Испания). Южноафриканецът Кевин Андерсън, номер 2 в схемата, стартира с мач срещу британеца Камерън Нори, докато швейцарецът Стан Вавринка, номер 7 в схемата, започва срещу друг британец - участващият с \"уайлд кард\" Даниел Евънс. Наградният фонд на турнира в Куинс е над 2 милиона евро.", "date": "2019.06.15", "title": "Гришо с канадец на старта на турнира в Куинс"}
{"url": "https://www.monitor.bg/bg/a/view/myj-zagina-i-chetirima-sa-raneni-pri-katastrofa-s-policejski-avtomobil-168007", "text": "Мъж и жена са починали, а Трима  са тежко ранени при катастрофа, съобщиха за БТА от областната дирекция на МВР в Ловеч. Инцидентът е станал около 12.-30 часа на пътя София - Варна, край Ябланица, в района на п.в. \"Стрелките\". Челно са се сблъскали полицейски патрулен автомобил, в който са пътували трима служители, и лек автомобил с варненска регистрация с двама души. Причините за катастрофата все още се изясняват.  От Центъра за спешна медицинска помощ в Ловеч съобщиха за БТА, че тримата пострадали полицаи от патрулната кола се транспортират към Военна болница в София. Единият от тях е в тежко състояние и с опасност за живота, а другите двама са с по-леки травми. Мъж, пътувал в другия автомобил, е починал на път за болницата. Жена от същия автомобил е с фрактура и е транспортирана за лечение в плевенска болница. Движението в района на катастрофата се регулира от пътни полицаи.", "date": "2019.06.15", "title": "Двама загинали и трима ранени при катастрофа с полицейски автомобил "}
{"url": "https://www.monitor.bg:443/bg/a/view/profesor-po-jivopis-iznenada-pleneresti-pod-lipite-167999", "text": "С по рисунка на професора  от шуменския университет „“Епископ Константин Преславски“ Димитър Чолаков  си тръгнаха от Стара Загора участниците в 24-то издание на международния пленер по живопис „Дружба“. Навършващият 65 години преподавател, който се оказа и най-възрастният пленерист изненада останалите си 7 колеги с оригинални свои малкоформатни  творби, създаден в минутите на отдих при изпълнение на основната задача в продължилото седмица рисуване на открито в Града на липите. Наместо регламентираните 16 авторски работи в заключителната изложба участниците представиха общо 36 свои работи, като с 5 картини  се представи домакинът Валентин Дончевски. 16 от  платната  станаха притежание на община Стара Загора, която е съорганизатор заедно с групата на СБХ.Те ще бъдат включени в колекцията на градската художествена галерия, където се съхраняват над 300 картини от предходните пленери, в които са участвали близо 150 български и чуждестранни автори.                 Пленерът няма конкретна тематика, но по принцип всеки път  участниците са добавяли свой щрих към пъстрата  мозайка на Града на липите и поетите, коментира доц. Злати Златев, дългогодишен председател на групата в Стара Загора, който тази година предаде щафетата на младия Милен Алагенски „Думата пленер произлиза от френското „en plein air“, което значи „на открито“. Философски погледнато, това е момент, в който творецът излиза от своята комфортна зона – ателието и споделя своя най-интимен момент-акта на сътворението. Съизмерването на хората става чрез духовните върхове, които са покорили. Но белегът, който отличава посредствеността от човечността е споделянето на тези върхове. Големите хора не крият, те споделят своите върхове с другите. Това е и същинския смисъл на пленера, споделянето на сътворението като съзнателен акт на човечност“, сподели на финала на „Дружба 2019“ в култовата зала „Байер“ Милен Алагенски.", "date": "2019.06.15", "title": "Професор по живопис изненада пленерести под липите"}
{"url": "https://www.monitor.bg:443/bg/a/view/ot-kuhnjata-na-chileva-recepti-167921", "text": "Момичето с огнен нрав и спартански умения в кухнята Веселина Чилева отскоро може да се похвали с титлата на големия победител в предаването Hell`s Kitchen, където на финала сътвори авторско меню на стойност 100 000 лв и договор за работа в ресторанта на шеф Виктор Ангелов. Подвизите на Чилева в собствената й кухня са не по-малко впечатляващи. Тя сподели с „Монитор“ любимите си рецепти, които често приготвя за семейството си. Рецептата за салата с бобено фиде и дървесни гъби Чилева наследява от своята майка. Тя все още й носи от нея всеки път, когато й идва на гости. Готвачката я намира за полезна и хидратираща - „супер свежа и подходяща както за лятото, така и в по-кисел вариант за зимата.“. 1 пакет бобено фиде (може да се намери във всеки азиатски магазин и по витрините на големите супермаркети) 1 краставица 1 морков сол захар оцет сусам сусамово олио черни и бели дървестни гъби Френската селска торта всъщност е специалитет на съпруга на Чилева, който я изненадва със сладко изкушение за рождените й дни. „Тази рецепта му е любима. Наскоро открихме от една приятелка, че с добавяне на ситно нарязани круши в сместа между блатовете се получава още по прекрасен вкус.“, разказа пред „Монитор“ Веселина. 1 яйце 150 г захар 200 мл прясно мляко 2 с.л. мед 2 ч.л. сода 50 г масло 400 г брашно 1200 г заквасена сметана или 3 кофички х 400 г 12 равни с.л. захар 300 г смлени орехи 2-3 часа за изпичане на блатовете 5-7 минути за всеки блат за охлаждане 24 часа в хладилник Веселина е голям почитател на сладко киселия сос и се старае той винаги да присъства в хладилника й. Гарнира с него всякакви меса – свинско, телешко, пилешко и дълбоко пържени зеленчуци. И тази рецепта знае от своята майка. 250 мл. консервиран сок от ананас 165 гр. кафява захар 85 мл. оризов оцет 50 мл. доматен сос (или кетчуп по избор) 2 супени лъжици царевично нишесте 4 супени лъжици вода няколко парченца консервиран ананас Въпреки, че не е българско, това ястие е от любимите празнични гозби на семейството на Чилева. Баща й не пропуска да направи сельодка по коледните и новогодишни празници. „Аз страшно много се наслаждавам.“, намигна Веселина. 200 гр сельодка(може да се намери както в руските магазини, така и по големите вериги) 1 глава стар лук (100-150гр) 1 бр зелена ябълка 3 бр. яйца 2-3 бр. (около 700гр.) картофи 200 гр. червено цвекло 500 мл.майонеза Тази паста е за почитателите на пикантната храна. Чилева винаги я приготвя за своята най-добра приятелка. 160гр. Паста(сурова) Стар чесън Лют пипер на люспи 50-60мл зехтин 1/2 връзка магданоз 50-60гр пармезан Сол 1 домат", "date": "2019.06.15", "title": "От кухнята на Чилева (РЕЦЕПТИ)"}
{"url": "https://www.monitor.bg:443/bg/a/view/slujba-v-notr-dam-za-pyrvi-pyt-sled-pojara-167991", "text": "Днес катедралата \"Нотр Дам\" в Париж отваря врати за първата служба след опустошителния пожар преди два месеца. Едва 20 души ще бъдат допуснати на месата, която ще отслужи архиепископът на Париж монсеньор Мишел Опти. Всички те ще носят каски заради собствената им сигурност, съобщи БНТ. Службата ще бъде предавана по телевизията. На 15 април пожар изпепели голяма част от прочутата катедрала. Обещаните дарения за възстановяването ѝ достигнаха сумата от близо 1 милиард долара. 150 строителни работници са ангажирани с ремонтните работи, които се очаква да продължат месеци.", "date": "2019.06.15", "title": "Служба в „Нотр Дам“ за първи път след пожара"}
{"url": "https://www.monitor.bg:443/bg/a/view/antichen-pazar-na-robi-na-fest-v-plovdiv-167997", "text": "Възстановка на античен пазар на роби ще има днес в парк „Лаута” в Пловдив. Възстановката е в рамките на средновековен фестивал под наслова „Пловдив – древен и вечен: история, етнология, култура и изкуство“.  Така през двата почивни дни парк „Лаута” върна пловдивчани и гостите на града векове назад в миналото. Траки, скити, римляни, готи, ромеи, българи от ранното средновековие, рицари от Филипополско херцогство и кръстоностните походи, българи от Второто българско царство, хайдути от Възраждането, четници от борбите за национално освобождение и участници в Съединението, заедно преодоляват оковите на времето с разположени буквално един до друг лагери в парка. Тяхната история оживява по живописен начин, разказана от възстановчици и занаятчии от цяла България в партньорство с гости от Франция и Англия. „Образование чрез игра, включването на различни общности и извеждането на културна програма в кварталите са сред приоритетите на столица на културата“ казва за фестивала артистичният директор на “Пловдив 2019“ Светлана Куюмджиева. В рамките на феста майстори грънчари показват как навремето са били изработвани съдове за съхранение на храна и напитки, а ковачите - шлемове, ризници, брони, саби, мечове, брадви, лъкове и стрели. Демонстрации има и на древни занаяти - плъстарство, кожарство, обущарство, дървообработка, бижутерство. Рангел Матански от организаторите споделя, че близо година са работили по събитието и участниците му вече наброяват повече от 200, дошли от всички краища на страната. Те ресъздадат най-характерното от бита за различни исторически епохи - облеклото, храната на средновековните българи и ромеи, както и демонстрации на военни техники и пълно бойно облекло. Военните демонстрации са придружени от типични акробатични упражнения върху кон. Специално за събитието конете ще бъдат докарани от Мъглиж и София. Посетителите могат да се включат в стрелба с лък, а дегустациите на медовина и лакомства са подготвени специално от изследователя на средновековна храна Петя Крушева. Фестивалът „Пловдив – древен и вечен” е част от програмата на Пловдив - Европейска столица на културата 2019. Организатори на фестивала са Сдружение с нестопанска цел „Заедно за личностно развитие“ - Пловдив, „Сдружение за възстановяване и съхранение на българските традиции - Авитохол” – Варна, Сдружение “Дукс Антика” - Свищов. Всички събития в програмата на „Пловдив – древен и вечен“ са с вход свободен. Снимки: Европейска столица на културата Пловдив 2019", "date": "2019.06.15", "title": "Античен пазар на роби на фест в Пловдив (СНИМКИ)"}
{"url": "https://www.monitor.bg:443/bg/a/view/optichen-senzor-v-ulichnite-lampi-sledi-zamyrsjavaneto-na-vyzduha-167992", "text": "Според Световната Здравна Организация (WHO), седем милиона умират преждевременно всяка година поради замърсяването на въздуха, за това мониторингът на качеството на въздуха е от жизненоважно значение. Вече съществуват множество методи за това, като наземни сензори и спътници в орбита около Земята. Сега изследователи от Технологичния университет Челмерс в Гьотеборг, са разработили нов сензор, който може да бъде монтиран на повечето улични лампи.   Оптичният нано-сензор измерва ниски концентрации на азотен диоксид във въздуха, с точност до милиард на частите. Отчетено е, че изгорелите газове от пътните превозни средства са най-големият замърсител на въздуха с азотен диоксид. Дори при ниски нива, NO2 може сериозно навреди на човек. Разработването на сензора се базира на работата на професор Кристоф Лангхаммер (Christoph Langhammer) от отдела по Физика в Челмерс (Chalmers Department of Physics), който повече от десетилетие работи по технологията. Посредством измерване на промените в дължината на вълните, когато металните наночастици са осветени се отчита наличието на азотен диоксид, може да се адаптира за измерване и на други газове във въздуха. Университета Челмерс си партнира и с Urban Flows Observatory в Университета в Шефилд (University of Sheffield), Великобритания, за да сравнява данните от полевите тестове с резултатите, събрани от референтни станции.", "date": "2019.06.15", "title": "Оптичен сензор в уличните лампи следи замърсяването на въздуха"}
{"url": "https://www.monitor.bg:443/bg/a/view/brazilija-s-uspeh-na-starta-na-kopa-amerika-167994", "text": "Бразилия постигна класически успех с 3:0 над Боливия на откриването на Копа Америка 2019. Домакините на турнира трябваше да чакат втората част, за да запишат три точки и да оглавят класирането в група А. Филипе Коутиньо даде добра преднина на своя тим с две попадения в рамките на три минути. Той откри резултата в 50-ата минута от дузпа, а в 53-ата вкара и втория си гол. Класическото 3:0 оформи резервата Евертон в 85-ата минута. Селекцията на Тите няма загуба вече 11 поредни мача, като за последно допусна поражение от Белгия на световното първенство миналата година. В същото време пък Боливия записа 8-и пореден мач без успех. Големият отсъстващ за домакините бе Неймар, който няколко дни преди старта на състезанието се контузи. В негово отсъствие атаката на Бразилия поведоха Роберто Фирмино, Ричарлисон и Давид Нерес.", "date": "2019.06.15", "title": "Бразилия с успех на старта на Копа Америка"}
{"url": "https://www.monitor.bg:443/bg/a/view/honkong-otmenja-spornija-zakon-za-ekstradicijata-v-kitaj-167993", "text": "Властите в Хонконг ще отложат по-нататъшното придвижване на спорния законопроект, предвиждащ разрешаване на екстрадициите от китайския специален административен район към континентален Китай заради невижданите масови протести там, съобщи днес радиостанция Ар Ти Ейч Кей, позовавайки се на източник в правителството. С подобни съобщения излязоха и други местни медии, предадоха световните агенции. В резултат на масовия гняв и съпътстваните от насилие многолюдни протести в бившата британска колония, подкрепата за законопроекта е започнала да намалява и няколко прокитайски политици и високопоставен съветник на главната администраторка на Хонконг Кари Лам са призовали вчера въпросът за неговото гласуване да бъде изваден от дневния ред за известно време. Очаква се Кари Лам да говори пред журналисти по-късно днес, съобщи Ройтерс. Законопроектът за екстрадицията, отнасящ се за 7-те милиона местни жители, за чуждестранните и китайските граждани, живеещи или пътуващи през града, предизвика опасения у мнозина, че може да застраши юридическата автономия, която гарантира статута на Хонконг като международен финансов център. Самата Лам изхождаше от необходимостта чрез този законопроект да бъде създаден механизъм да бъдат предавани в континентален Китай лица, укриващи се от правосъдието в тази автономна територия с особен административен статут. Поддръжниците на опозицията се опасяват, че този нов режим може да се разпространи не само върху съдените за криминални и корупционни престъпления, но и върху правозащитниците, и обвиняват Пекин, че засилва намесата си във вътрешните работи на Хонконг, който има гарантирана широка степен на автономия до 2047 г. Избухналите тази седмица битки между полицията и протестиращите в бившата британска колония доведоха до най-острата политическа криза, след като комунистически континентален Китай си върна контрола над Хонконг през 1997 г. с обещание да не се меси в работата на местната съдена система и да спазва гарантираните там граждански свободи, отбелязва Асошиейтед прес. Около 80 души бяха ранени при уличните сблъсъци през последните дни, десетки са и арестуваните. Кари Лам, която е определена от Пекин за главен местен администратор, е в сложно положение, раздвоена между лоялността си към шефовете на управляващата комунистическа партия и настроенията на широката местна общественост, ревностно защитаваща свободите си, наследени от британското колониално управление. Противниците й настояват тя да изтегли законопроекта, а Лам каза, че няма да го направи, подкрепяна от лидерите в Пекин. Много от протестиращите вече искат и нейната оставка. През последните часове някои членове на Изпълнителния съвет - правителството на Хонконг, казаха, че тя вероятно трябва да преосмисли плановете си бързо - до юли - да прокара законопроекта. Група бивши високопоставени правителствени чиновници я призоваха с открито писмо да не налага конфронтация, опитвайки се да прокара непопулярни законопроекти. Нов голям протестен поход е насрочен за неделя. Отстъпление на Лам от намеренията й да прокара законопроекта през градския парламент би било немислимо миналата седмица и Лам изглеждаше непоколебима в действията си, наричайки протестите \"улични бунтове\". Но заплахата с екстрадиция накара някои от местните финансови магнати да започнат да прехвърлят личните си авоари зад граница, твърдят финансови съветници, банкери и юристи, цитирани от Ройтерс. Брожение започва да се забелязва и сред силите на реда, недоволни от обвиненията срещу тях в полицейска бруталност при смазване на протестите. Засега е неясно как местното ръководство може да успокои нещата и да деескалира кризата, при положение, че Пекин твърдо подкрепя законопроекта и никак не обича прояви на масово недоволство, както и на външен натиск, посочва Асошиейтед прес. Много експерти смятат, че Лам може да се окаже принудена да се оттегли, поемайки отговорност за гнева, предизвикан от законопроекта.", "date": "2019.06.15", "title": "Хонконг отменя спорния закон за екстрадицията в Китай"}
{"url": "https://www.monitor.bg:443/bg/a/view/mladen-marinov-piratstvoto-narushava-seriozno-imidja-na-stranata-167995", "text": "Пиратството нарушава много сериозно имиджа на страната в световен мащаб и води до сериозни щети на бюджета, коментира вътрешният министър За съжаление има опити за настройване на обществеността срещу действията на полицията и прокуратурата по време на акцията срещу кабелните оператори. Това каза министърът на вътрешните работи Младен Маринов пред журналисти във Варна, предаде \"Фокус\". Според него е имало обвинения, че едва ли не вследствие на акцията е спряна доставката на интернет. \"Нашите действия са насочени само към апаратурата и техниката, която позволява излъчване на телевизионни програми, без да има необходимия лиценз. По отношение на доставката на интернет това си и решение на самите оператори и гражданите трябва да потърсят тях. Ние, българите, не сме свикнали да ценим авторските права, но това е бъдещето и мисля, че гражданите, когато купуват дадена услуга, трябва да мислят и за това дали тя е законно предоставена. Защото много малко се замисляме за това нещо\", коментира министърът на вътрешните работи. Той добави, че целта на акцията не е била да изненада фирмите, а превенция по отношение на всички тези, които не се насочват към спазване на закона и затова тя ще продължи. Според Младен Маринов пиратството нарушава много сериозно имиджа на страната в световен мащаб и води до сериозни щети на бюджета. \"Заради операторите, които не плащат данъци и лицензии, няма постъпления в бюджета, а услугата гражданите си я плащат\", уточни той.", "date": "2019.06.15", "title": "Младен Маринов: Пиратството нарушава сериозно имиджа на страната"}
{"url": "https://www.monitor.bg:443/bg/a/view/vodachyt-na-demokratite-v-moldova-napusna-stranata-167996", "text": "Лидерът на преминалата в опозиция Демократическа партия на Молдова (ДПМ) Владимир Плахотнюк е напуснал страната. \"Във връзка с появилите се в медиите спекулации, че водачът на ДПМ е изчезнал, отбелязваме, че Владимир Плахотнюк замина за няколко дни при семейството си извън страната\", се казва в съобщение на пресслужбата. След вчерашната оставката на правителството на Павел Филип, новият премиер Мая Санду предупреди, че Плахотнюк ще бъде изправен пред правосъдието, обвинявайки олигарха в узурпиране на властта и други престъпления. В отговор на журналистически въпрос днес вицепремиерът и министър на вътрешните работи Андрей Нъстасе каза, че срещу Плахотнюк, както и срещу лидера на партия \"Шор\" Илан Шор ще бъдат заведени наказателни дела. Снощи молдовски медии съобщиха, че след преминаване в опозиция Плахотнюк и негови приближени са заминали от страната. Президентът на Молдова Игор Додон изрази съжаление, че новото правителство още не контролира летището и правоохранителните органи, за да попречи на това. Министрите от кабинета на министър-председателката Мая Санду се събраха днес на първото си заседание в сградата на правителството, след като снощи привържениците на ДПМ, блокирали входовете, се изтеглиха. Санду и министрите й влязоха безпрепятствено в сградата. На път за заседанието премиерът каза, че приветства решението на демократите и обеща брифинг. Санду съобщи, че се отменя планиран за утре в столицата Кишинев митинг в подкрепа на новото парламентарно мнозинство и правителството. През последната седмица Молдова беше обхваната от хаос, след като две съперничещи си правителства влязоха в спор за властта. В края на миналата седмица за премиер беше номинирана Мая Санду, но лагерът на Павел Филип отказа да признае легитимността на правителството й. Вчера ДПМ обяви, че се отказва от властта и разпуска правителството на премиера Филип. Политическата криза е на път да приключи, след като демократите решиха да отстъпят и освободиха блокираните от тях входове на държавни учреждения. Според източник от ДПМ решението за това е било взето след посещение в централата на ДПМ на американския посланик в Кишинев Дерек Хоган. Източникът каза, че лидерите на демократите до последно са се надявали на подкрепата на Вашингтон в конфронтацията с президента, парламента и правителството на Санду, но не са я получили. Според молдовски медии един от основните въпроси в тези преговори е било представянето на гаранции за оттеглянето от власт на водача на ДПМ Плахотнюк. Москва изрази удовлетворение, че в Молдова благоразумието е взело връх \"над безумните и авантюристични действия на предишния режим\". Надяваме се новото правителство да успее да оздрави политическата ситуация в страната, заяви днес вицепремиерът и специален представител на руския президент за развиването на търговско икономическите отношения с Молдова Дмитрий Козак. Той подчерта, че Русия, САЩ и Европейският съюз са успели да постигнат единна позиция в подкрепа на демокрацията в Молдова.", "date": "2019.06.15", "title": "Водачът на демократите в Молдова напусна страната"}
{"url": "https://www.monitor.bg:443/bg/a/view/rasmus-nilsen-reuters-tochnost-i-dostovernost-sa-bazovite-standarti-za-vseki-jurnalist-167984", "text": "Би било опасно информационните агенции да се конкурират пряко с платформи като Netflix и Spotify, обясни пред \"Монитор\" директорът на Института на Reuters за проучване на журналистиката. - Информационните агенции ще живеят и ще умират, като от основополагащо значение за това ще бъде доверието, което са успели да изградят у своите потребители. Точността и достоверността са наистина най-базовите стандарти, към които всеки един журналист – независимо от времето, в което работи, трябва да се придържа. Само така те могат да изпъкнат в среда, в която – благодарение на технологиите, достъпът до информация не съществува като проблем. Проблемът днес е всъщност как да постигнем по-голям достъп до вярната информация. Доверието е необходимост като никоя друга в момента за медиите. - Кризата с дезинформацията е отчасти свързана с хора – често влиятелни актьори на политическата карта, които активно се опитват да объркат обществото. Но също смятам, че трябва да се мисли в посока как да се имунизираме от фалшивата информация. Ето защо е нужно да повишим доверието към информационните технологии. Да помогнем на читателите да разберат света и проблемите, които ги вълнуват тях. - Да, така е. Забелязахме, че една голяма „малцинствена“ група от хората, взели участие в изследването ни, имат изключително лимитиран контакт с професионално създадените новини. Ние, разбира се, смятаме, че те пропускат ползите от тези новини, които са важни и стойностни. Въпреки това смятам, че е важно да приемем и да разберем, че наистина съществува такава позиция у читателите и зрителите - че журналистиката, на която попадат те, не отговаря на техните потребности. Най-често смятат, че тези новини са прекалено песимистични и негативни и не допринасят с нищо към техния живот. Информацията, която получават от медиите, е съобщителна – казва какви са проблемите по света, но не дава отговор на това какво може да се направи по въпроса. Това е и причината да смятам, че тази статистика не трябва да ни отчайва, а напротив – да ни мотивира. Мисля си, че хората се интересуват от същите неща, които вълнуват и журналистите. Всичко е въпрос на това дали можем да отразим новините по начин, по който те биха били от полза и да имат стойност за хората. - Знаете ли, зависи от конкретния случай, от конкретната медия и нейния бизнесмодел. Моето лично мнение е, че е опасно агенциите да се изправят в пряко състезание с толкова големи и успешни компании. Доста по-добър вариант би бил самата медия да разпознае какво я отличава от останалия поток от сайтове и платформи, функциониращи на базата на абонамента. По този начин тя ще може да се фокусира и да развие аспектите, в които е вече силна, вместо да „догонва“ тези успешни компании. - Мисля, че е много важно информационните агенции да продължат да снабдяват обществата с достоверни, достойни за доверие новини. И това да се случва ежедневно. Мисля, че в момента наблюдаваме възникването на възможността агенциите да помагат и да си сътрудничат помежду си, като разработят съвместни проекти, общи инфраструктури за анализиране на данни, общи инструменти за визуализирането на тези данни. Смятам и че е от голямо значение новинарските агенции да мислят в посока развитието на собствения им бизнес. Да се подсигурят, че имат стабилен модел на финансиране за журналистиката, която ще упражняват в бъдеще. Визитка: Д-р Расмус Нилсен е директор на Института на Reuters за проучване на журналистиката; Преподава политически комуникации в Оксфордския университет; Работи и като главен редактор на Международния журнал за преса и политика; Проучванията му се фокусират върху новите медии и политиката, както и начинът, по който се повлияват те от дигиталните технологии; Д-р Нилсен участва в Шестия световен конгрес на информационните агенции, който стартира от 13 юни в София.", "date": "2019.06.15", "title": "Расмус Нилсен, Reuters: Точност и достоверност са базовите стандарти за всеки журналист"}
{"url": "https://www.monitor.bg:443/bg/a/view/dnes-e-chereshova-zadushnica-167988", "text": "Днес е Черешова задушница, която се отбелязва в съботния ден преди големия християнски празник Петдесетница. Черешовата задушница е свързана с поверието за прибирането на душите на всички покойници, които са били на свобода след Велики четвъртък. Православната църква е установила на този ден специално богослужение в памет на починалите християни. Тази обща панихида познаваме като Черешова задушница. На този ден чрез богослужението в църквата измолваме прошка от Бога за нашите покойници. Живите се молят за отминалите от този свят, защото телесната смърт не прекъсва единството между вярващите. В памет на покойниците, наред с молитвите, от нас се изискват и дела на благотворителност. \"Милост за даване да имаш към всеки живеещ, но и умрелия не лишавай от милост\" - четем в Библията. Благотворителен характер имат и общите трапези, които вярващите правят на Черешова задушница. Приготвят се жито, хляб, вино, плодове и други храни, които се раздават. Житото символизира възкресението, а хлябът - Исус Христос. На Черешова задушница християните посещават гробовете на близките си покойници, почистват ги, прекадяват ги, преливат ги с вода и с червено вино. Запалват свещ и раздават житото, хляба и първите череши, дали името на тази панихида.", "date": "2019.06.15", "title": "Днес е Черешова задушница"}
{"url": "https://www.monitor.bg:443/bg/a/view/zapochvat-proverki-na-motoristite-167998", "text": "Започват засилени проверки на водачите на мотоциклети като ще се следи за нарушители, които умишлено крият регистрационните си номера, както и за използването на обезопасителни системи. Инспекциите са част от набелязаните мерки между Държавна агенция \"Безопасност на движението\" и Пътна полиция с оглед началото на летния сезон. Това съобщи председателят на агенцията Малина Крумова по време на откриването на \"Мото училище за безопасност\", съобщиха от Агенцията. Проявата се организира от \"Софийски мотористи\" във ВТУ \"Тодор Каблешков\" и цели да запознае начинаещи и кандидат-мотоциклетисти с основните правила за безопасност на пътя. Говорейки за безопасност на мотоциклетистите трябва да посочим, че започваме тежко този летен сезон - едва в неговото начало вече отчитаме 11 смъртни случаи на мотористи на пътя, е посочила Малина Крумова. По думите й затова друг акцент на проверките ще бъде и използването на обезопасителни системи - каски и защитни екипировки за мотористите, както и за хората, които возят. Зная колко критично важно е другите участници в движението да Ви пазят, защото Вие сте сред най-уязвимите групи. Но също толкова важно е да ограничим системните нарушители и се надявам, че Вие като общност ще подкрепите институциите, защото това също е част от проблема и от нуждата от повече толерантност на пътя, е подчертала председателят на държавната агенция. Тя е поздравила организаторите, че съсредоточават усилия в две ключови направления с организирането на мото училището - сигурност и превенция. Затова имате пълната подкрепа на Държавна агенция \"Безопасност на движението по пътищата\" и се надявам, че това ще е първата от много инициативи, които ще реализираме заедно в тази област, е казала още Малина Крумова. Тя е отправила предложение съвместно с мото клубовете да бъдат разработени специализирани информационни материали. Друг акцент в нейното изказване е бил инициирането на общ диалог за мерки за повишаване на безопасността на мотоциклетистите. Нека заедно направим преглед на всички аспекти свързани с безопасността - какво можем заедно да променим в законодателството, в начина по който се обучават водачите на мотоциклети, организацията на движението и въобще във всички аспекти, които могат да спасят човешки живот. Вашата гледна точка, извлечена от ежедневния опит, ще ни бъде много ценна, се е обърнала тя към представителите на мото общността. В днешното Мото училище за безопасност са участвали над 100 начинаещи и кандидат-мотоциклетисти. В рамките на еднодневния курс те ще преминат както теоретичен, така и практичен курс включващ съвети за безопасност, изисквания за екипировката, технически аспекти на превозното средство, специфика на движението в града и извън него, и др. Организирани са и демонстрации, и практични уроци за обучаващите се, в двора на висшето училище.", "date": "2019.06.15", "title": "Започват проверки на мотористите"}
{"url": "https://www.monitor.bg:443/bg/a/view/prognozi-ryst-na-zlatoto-i-po-slab-dolar-do-kraja-na-godinata-167987", "text": "Рисковете пред глобалната икономика са на дневен ред, но все още не може да се говори за предстояща рецесия. В България външните рискове могат да се усетят в икономиката към края на годината, докато инфлацията ще продължи ръста си. „Важно е инвеститорите да намалят рисковите компоненти от инвестициите си и да подбират варианти с фиксиран доход и компании с дългосрочна перспектива и доходност от дивиденти“ - обяснява Цветослав Цачев, главен инвестиционен консултант в ЕЛАНА Трейдинг. Анализаторите потвърждават, че златото ще расте до края на годината и цената му ще достигне 1 450 долара за тройунция. Според тях американските акции са пред риск от спадове, но при намаляване на лихвите от Федералния резерв са възможни и големи ръстове. Експертите смятат, че централните банкери ще се намесят извънредно при големи спадове на индексите. Анализаторите прогнозата си за икономически растеж от 3% през годината, като очакват глобалните рискове да започнат да се отразяват към края на годината. Инфлацията ще продължава да се увеличава с бавни темпове поради вътрешни причини, сред които е ръстът на заплатите. Издадените разрешителни и новото строителство продължават да растат с високи темпове, което ще доведе до огромно предлагане на жилища през следващите 2-3 години. Българският фондов пазар от първото полугодие потвърди прогнозата за стабилизиране. Инвеститорите продължават да проявяват предпочитания към акциите с висок дивидент и добри резултати, които дават перспектива за дългосрочен растеж. Най-голямата конкуренция на Българска фондова борса остава строителството и силните темпове на поскъпване на имотите, които отдръпнаха спекулативните и инвестиционни капитали от акциите. Рисковете пред недвижимите имоти, обаче, стават все по-големи с огромните мащаби на новото строителство и покачването на цените, така че е въпрос на време тези капитали да започнат да се насочват и към акции в търсене на алтернативи. Дългосрочната картина на цената на златото става все по-позитивна, но това е тенденция, която се развива от няколко години. Златото привлича дългосрочни инвеститори, които не вярват в способността на Федералния резерв да спаси американската икономика с понижение на лихвите. Ценните метали може да си върнат статута на алтернатива на парите и с това да привлекат повече купувачи. Другата им функция като застраховка от пазарния спад също ще допринесе за поскъпване. Анализаторите на ЕЛАНА Трейдинг запазват ценовата цел за златото до края на годината на 1 450 долара за тройунция. Анализаторите продължават да очакват широки движения на цената на петрола в диапазон 40-60 долара до края на годината. През първата половина на годината акциите на петролните компании се представят малко по-добре от цената на суровината. Анализаторите посочват, че те биха били по-добра възможност за средносрочни покупки на нива около 50 долара положителни очаквания за глобалната икономика и подминаване на евентуална рецесия. От Елана запазват очакванията си, че икономическите рискове ще доведат до растеж на еврото към нивото от 1.20 EUR/USD. Такова поскъпване на еврото ще бъде част от по-дългосрочно движение в границите между 1.05 и 1.25 EUR/USD през следващите две години. Основна причина са рисковете пред щатския долар заради загубата на доверие в централните банкери и в способността им да съживят икономиката, без да свалят лихвата до нула и да печатат пари в огромни мащаби. Американските акции могат да получат подкрепа само от намаляването на лихвите от Федералния резерв, което инвеститорите вече отчитат. Централните банкери държат под око представянето на Уолстрийт и са пред дилемата дали да разочароват инвеститорите /и президента Тръмп/ или да направят балон, който да е съпоставим с 2000 и 2007 г. Анализаторите съветват да се намали делът на рисковите активи в инвестиционния портфейл, като трябва да се включат повече акции с дивиденти от сектори, които не са чувствителни на икономическия спад. Анализаторите не изключват и възможността за мащабно покачване на индексите, предизвикано от свалянето на лихвите от Федералния резерв. Според тях при този сценарий технологичният сектор ще спечели най-много. Експертите коментират, че очакванията на инвеститори за няколко намаления на лихвите от страна на Фед няма да се изпълнят и че извънредни действия биха се предприели, ако видим спад от 25% на индекса S&P 500.", "date": "2019.06.15", "title": "Прогнози: Ръст на златото и по-слаб долар до края на годината "}
{"url": "https://www.monitor.bg:443/bg/a/view/po-tema-za-sofronij-vrachanski-pishat-na-izpita-po-istorija-v-su-167989", "text": "В 9.00 часа в 65-та аудитория в Ректората на Софийския университет \"Св. Климент Охридски\" започна изпитът по история на България. Кандидат-студент изтегли вариант 1 на теста и двете теми, по които пишат явилите се на изпита: \"Софроний Врачански - книжовна и политическа дейност\" и \"Българската държава според Санстефанския договор, Берлинския договор и Търновската конституция\". Кандидатите, подали заявление за явяване на изпита, са 804, съобщи пресцентърът на висшето училище. Заместник-ректорът на Софийския университет проф. Ренета Божанкова е приветствала кандидат-студентите и е изразила надежда да работят спокойно и уверено, защото прочетеното, премисленото и наученото ще им помогнат в днешния ден да работят така, че да получат отлични резултати и да станат студенти на СУ в избраната от тях специалност. Деканът на Историческия факултет и председател на изпитната комисия доц. Тодор Попнеделев е пожелал успех на кандидатите. Специалностите, за които кандидат-студентите могат да кандидатстват след успешно положен изпит по история, са: \"Философия\"; \"Социология\"; \"Политология\"; \"Публична администрация\"; \"Културология\"; \"Библиотечно-информационни науки\"; \"Публични информационни системи\"; \"Философия\" /на английски език\"; \"История\"; \"Археология\"; \"Етнология и културна антропология\"; \"История и география\"; \"Архивистика и документалистика\"; \"История и геополитика на Балканите\"; \"История и философия\"; \"Хебраистика\"; \"Педагогика\"; \"Социални дейности\"; \"Неформално образование\"; \"Предучилищна и начална училищна педагогика\"; \"Социална педагогика\"; \"Специална педагогика\"; \"Логопедия\"; \"Физическо възпитание и спорт\". С изпит по история на България и с изпит по български език и литература бъдещите студенти могат да запишат специалността \"Право\", а с изпит по история на България и с изпит по английски, немски, френски, испански, италиански или руски език /по избор/ за специалностите \"Международни отношения\" и \"Регионално развитие и политика\". С успешно издържани изпити по история на България и с изпит по английски, немски, френски, испански език /по избор/ бъдещите студенти могат да запишат специалността \"Европеистика\". С успешно положени изпити по история на България и по английски или френски език /по избор/ кандидатите могат да запишат специалността \"История и чужд език\".", "date": "2019.06.15", "title": "По тема за Софроний Врачански пишат на изпита по история в СУ"}
{"url": "https://www.monitor.bg:443/bg/a/view/isljamska-dyrjava-zalaga-na-jenite-167990", "text": "Жените започват да играят все по-важна роля в \"Ислямска държава\" (ИД), както в сражения на фронтовата линия, така и за терористични актове на Запад, заяви европейската полицейска служба Европол. Тя предупреди, че това може да има дългосрочни последици за други джихадистки групировки, предаде ДПА. Европол заяви, че задачите на жените обхващат \"медиите, нравствената полиция и секторите на здравеопазването и образованието\" - все отговорности, без които провъзгласеният от ИД халифат не би могъл на функционира. В сравнение с предишни джихадистки групировки жените също така присъстват \"осезаемо повече\" в пропагандата на ИД и като автори на публикации, и като целева група, се казва в доклад на европейската полицейска служба. Макар че ИД не е първата терористична групировка, която приканва жените да се включат в борбата, Европол отбелязва, че част от нейната привлекателност е, че \"се разрешава на жени да пътуват до земите на халифата, без да им трябва придружител мъж\". Със свиването на територията под контрола на ИД в Ирак и Сирия жените, които допреди това са изпълнявали небойни задачи в групировката, все по-често са призовавани да грабнат оръжие. \"Безпокойството е, че това нараснало участие на жените може да проправи път към потенциално значими промени в ролята на джихадистките в бъдеще\", се казва в доклада. Миналата година 15 процента от осъдените в ЕС бивши членове на ИД са били жени, което е увеличение спрямо предишни години.", "date": "2019.06.15", "title": "\"Ислямска държава\" залага на жените"}
{"url": "https://www.monitor.bg:443/bg/a/view/vseki-9-ti-u-nas-s-konstipacija-167864", "text": "14% от българите над 16 години са с констипация, както се нарича запекът на медицински език. Това означава, че с този здравословен проблем е всеки 9-ти у нас. Това показва Европейско проучване IMAS International. То показва, че повечето от тях разчитат на самолечение. Проблемът започва в тийнейджърска възраст и се задълбочава с напредване на годините. За страните от Западна Европа статистиката сочи, че над 15% от възрастното население е с нередовен стомах, като в Северна Америка този процент нараства до 28 на сто. Противно на очакванията страданието оказва сериозно влияние върху социалния живот на хората, като жените страдат от него три пъти по-често от мъжете, но проблемът се усложнява с напредване на възрастта и при двата пола. 48,6% от хората със запек се чувстват с нарушен здравословен и социален живот. Те се самоопределят като самотни, нервни, нещастни и по-малко здрави в сравнение с тези, които не страдат от запек. Това оказва негативен ефект върху социалните им контакти - всеки трети от изследваните заявява, че често има своите физически и емоционални неразположения и не счита себе си за активен и пълноценен. Почти половината от всички изследвани признават, че не се чувстват комфортно, ако трябва да вечерят навън, да празнуват или спортуват, като се страхуват от дискомфорта, който болестта им причинява. Изследването е установило и един интересен факт, а именно, че появата на констипация зависи от социално-икономически фактори - групите с ниски доходи са по-засегнати от тези с по-високи. Също така градското население е по-податливо на болестта в сравнение с това по селата. Освен всичко друго запекът е един от основните и определящи рискови фактори за появата на хемороиди, които никак не са безобидни. Подходяща диета с повече влакнини и фибри, плодове, зеленчуци и сурови храни, както и редовно физическо натоварване са сред първите корекции в ежедневието, които трябва да направи всеки, страдащ от запек. За този сезон са много подходящи черешите и ръженият хляб. Движението не е препоръчително, а задължително за хората, които искат да разрешат този проблем и да не се стигне до появата на хемороиди. Това състояние се лекува с немалко билкови продукти и лекарства, но е нужна консултация с гастроентеролог, за да се назначи най-подходящото лечение. Особено подходящи са хранителните добавки от доказани производители, особено тези от тях, които са с повече фибри. За по-добрата работа на стомаха и червата гестроентеоролозите препоръчват, освен движение и намаляване на теглото, и по 6 чаши вода дневно.", "date": "2019.06.15", "title": " Всеки 9-и у нас с констипация"}
{"url": "https://www.monitor.bg:443/bg/a/view/georgi-hristov-se-vryshta-na-scena-kolegite-mu-sys-sborni-koncerti-167959", "text": "Най-големите в естрадата традиционно също няма да почиват през лятото. Тази година, след кратко затишие, феновете си ще зарадва Георги Христов. Е, само с три дати, но все пак ще се качи на голяма сцена на 18 юли в летния театър в Бургас, на 21-ви във Варна и на 24 септември в Античния театър в Пловдив. Обиколката е под мотото „Моят път...“, а пред феновете си Георги Христов ще излезе със своя бенд и симфоничен оркестър. За първи път в своята кариера популярният певец ще разкрие много от интересните случки и преживявания около създаването на най-големите си хитове през годините, които ще бъдат представени в биографичния концерт. Тази поредица от спектакли пък самият изпълнител обявява като голямото си емоционално завръщане към музиката. Колегите му Маргарита Хранова, Йордан Караджов, Росица Кирилова, Орлин Горанов, Кристина Димитрова, Мими Иванова, Владислав Славов, Панайот Панайотов, Елвира Георгиева, Петя Буюклиева, Трамвай N5, Стефка Берова и Христо Кидиков са обединили сили в общ проект за топлите месеци. Спектаклите им се казват „Звездите на България – най-големите хитове“ и ще покорят сцените в цяла страна, като стартът ще бъде даден в Плевен, в Летният театър в парк Кйлъка на 25 юни. Ден по-късно каймакът на естрадата ще е в Летния театър в Стара Загора, а на 27-ми ще са в Бургас. След кратка пауза звездите ще се качат на сцената на Летния театър във Варна на 6 август. Възможно е да бъдат добавени още дати към турнето и в по-малки градове, а по традиция кулминацията ще е в заветната зала 1 на НДК на 16 декември. Билетите за голямото шоу са на повече от достъпни цени – между 12 и 25 лв.", "date": "2019.06.15", "title": "Георги Христов се връща на сцена,  колегите му – със сборни концерти"}
{"url": "https://www.monitor.bg:443/bg/a/view/30-g-fibri-pazjat-ot-vyzpalenie-na-debeloto-chervo-167866", "text": "Известно е, че млечните и животинските храни не съдържат никакви фибри. Храните, които са богати на мазнини, също имат минимални количества фибри, а храните с високо съдържание на влакна почти не съдържат мазнини. Затова фибрите играят основна роля за предотвратяване на запека и стомашните разстройства, а богатата на фибри диета се отразява благотворно на раздразнения стомах. Според диетолозите всеки възрастен човек се нуждае всеки ден от 20-30 грама фибри, защото тялото има потребност от 12 грама фибри на всеки 1000 консумирани калории. Хората, които консумират малко фибри (под 13 грама дневно), са два пъти по-застрашени от дивертикулозис (възпаление на дебелото черво) в сравнение с тези, които консумират много фибри. Статистиката сочи още, че болшинството от хората приемат дневно около 10 грама влакна, което е твърде малко. Дневната нужда от фибри за децата може да се изчисли, като към възрастта се прибави числото 5. Например за 10-годишно дете дневната доза влакнини се изчислява по формулата: 10+5=15 грама. Според редица научни сведения диетата, богата на фибри, е един от най-добрите начини да бъдеш здрав и същевременно да свалиш мазнини.", "date": "2019.06.15", "title": "30 г фибри пазят от възпаление на дебелото черво "}
{"url": "https://www.monitor.bg:443/bg/a/view/il-volo-i-bond-obikaljat-stranata-167958", "text": "Чуждите изпълнители също все повече се престрашават за повече от един концерт у нас. Първият, който даде старт на чуждестранните летни турнета у нас беше звездата с български корен Филип Киркоров и неговият спектакъл ала Цирк дьо Солей - „Я+R“ (\"Второто ми аз\"). Концертите му в София, Пловдив и Бургас преминаха, като остава Киркоров да се качи само на сцената в Русе на 17 юни. Крлаиците на струнните инструменти – Bond пък тази година сбъднаха мечтата си и ще направят концерти по българското Черноморие. Те толкова се заплеснаха по страната, която и до днес ги обожава, че след изявите си в София и Пловдив, по-рано тази година, обявиха допълнителни две дати за летните театри на Бургас и Варна, съответно на 11 и 12 юли. Четирите властелинки на тънките струни, които наложиха трайно тенденцията за кръстосване на класика с популярна музика още преди 20 години, могат да бъдат видени на живо срещу от 40 до 60 лв. С доста по-кратка визита, която трудно може да се нарече турне, но все пак е с две дати, ще се разпишат и момчетата с ангелски гласове от Il Volo. Най-аплодираното италианско трио с пет платинени албума и две номинации „Грами” ще акостира в Двореца на културата и спорта във Варна на 16 септември, а на 18-ти ще изпробват акустиката на зала „Арена Армеец“ в София. Концертите са част от световното турне, с което италианците отбелязват 10 години от звездната си музикална кариера. А билетите ще са в продажба от 15 март на цени между 50 и 140 лв за датата в София, и между 60 и 120 лв за Варна. Организаторите от БГ Саунд Стейдж уточняват, че пропуските за концерта в столицата са ограничени до 5000 бр. въпреки капацитета на залата. С доста по-дълга обиколка, цели 5 дати, ще се разпише 120-те му артисти ще се качат първо на сцена в София на 18 юни, на 19 юни са във Велико Търново, 20 юни - Варна, 21 юни - Бургас, 22 юни - Пловдив. Ансамбълът с 208-годишна история, който съхранява над 4 000 произведения от различни епохи и е бил един от любимите на император Александър II – Цар Освободител, ще зарадва не само ухото, но и окото на родните ценители. Всички музиканти, певци и танцьори ще излязат на сцена в пищни традиционни дрехи. „Те показват съпричастно отношение към историята, културата и казачеството. Ние се гордеем, че ходим с тези носии“, сподели наскоро пред „Монитор“ солистът Виктор Сорокин. „Имам усещането, че тези носии носят някаква магическа сила, защото много често пътуване и понякога се изморяваме доста. Но когато слагаме тези дрехи се усещаме съвсем по друг начин – вливат ни се сили, енергия и настроение“, допълни го колежката му – солистката Евгения Попова. Двамата бяха единодушни, че приемът в България е повече от топъл и се чувстват като у дома си, а Сорокин дори сравни красотите на държавата ни с тези на родния му Краснодарски край. „А и тук порциите с храна са много големи“, пошегува се красивата певица. Заедно с колегите си те ще изпълнят не само традиционна, но и църковна, авторска и класическа музика, уточни Сорокин. „Нашият ръководител настоява ние да не стоим на едно място. Не само слушаме музика, но и четем съвременна и класическа поезия. Това много ни помага в работата“, поясни Попова, която е от новите солисти в хора, докато колегата й показва възможности вече 17 години. Той пътува из цяла Русия, обикаля всеки град и дори малки села. След всеки концерт желаещите да стана част от нас може да се покажат. Представител на хора ги прослушва и ако стават – дали е музикант, певец или танцьор, му дават координати на хора, за да дойдат“, обясни Сорокин. Естеството на ансамбълът е такъв, че няма право да стои на едно място и трябва постоянно да гастролира, ако не в чужбина, то из цяла русия. Пътуват със 7 автобуса. „Имаме правило да спираме на всеки 300-400 км. Все пак имаме физиологични нужди“, с усмивка влиза в подробности Виктор. Този начин на живот поражда и много силни връзки между артистите, които често преминават в любов и изграждат семейства. Виктор Сорокин и Евгения Попова не са изключение. „Моята съпруга по-рано танцуваше в ансамбъла. Сега тя отглежда двете ни деца и има нова, по-спокойна професия“, признава солистът. Точно на работното място и Евгения е срещнала мъжа на живота си. Дори в момента пътуват заедно като той е част от танцовата трупа. „На някои може би им пречи това да си общуват 24 часа в денонощието, но аз винаги съм мечтала да имам съпруг, който да бъде с мен постоянно“, разказа Попова. Пъстрата картина от артисти в хора включва таланти от 18 до 65-годишна възраст, които обменят опит и знания. Така по-възрастните учат младите на това как да поддържат гласовете си например, а те на свой ред идват с новия си начин на живот и го предават на колегите. „Водят здравословен начин на живот, поддържат много физическата си форма. И понеже постоянно пътуваме, сменяме климата и се вижда колко необходимо е това“, споделя Евгения, която също е представител на по-младото поколение", "date": "2019.06.15", "title": "Il Volo и Bond обикалят страната"}
{"url": "https://www.monitor.bg:443/bg/a/view/muzika-na-kolela-167939", "text": "С предизвестената бавна смърт на физическия носител – било то CD или винил, че да не кажем на албума като цяло, световната тенденция за финансиране от турнета и концерти на живо бавно, но сигурно се пренесе и на родните географски ширини. И ако до скоро само най-известните в естрадата – начело с примата Лили Иванова, си позволяваха да обикалят България, защото знаеха, че ще напълнят залите, то в последните години палачинката трайно се обърна в полза на по-новото поколение, начело с Влади Ампов-Графа, Любо Киров, дори класическата ни гордост в чужбина Васко Василев, ежегодно гастролира из родината. След кратко майчинство, тази година към компанията на поп звездите на колела се присъедини и кадифеният глас Мария Илиева. На 1 декември 2018-та певицата изкара нова тава – сборният албум „Всичко – най-доброто от Мария Илиева“, а след края на поредното си предизвикателство – шоуто „Като две капки вода“, обяви че стяга куфарите. Засега за малко, но ключови дати. На 9 юли ще излезе на сцената на Античния театър в Пловдив, на 14-ти в Летния театър в Бургас, а на 16-ти във Варна. Илиева ще сложи финалната точка на обиколката с голям концерт на 22 октомври в зала 1 на НДК в София, като междувременно може да обяви още дати за лятото. Билетите за шоуто й на открито варират между 20 и 50 лв, а за спектакъла в столицата певицата е обявила и пропуски от по висок клас – до 70 лв. Дуетната й половинка от хита „Крадена любов“ - Графа, този път е решил да отдели лятото за лични нужди и ще кръстосва България през октомври. Към момента е наредил в графика си 6 дати, които започват на 2 октомври в Общински театър в Кюстендил и продължават на сцената на „Неврокоп Арена“ в Гоце Делчев на 7 октомври, на 8-ми ще е в Смолян – драматичен театър „Николай Хайтов“, на 9-ти в Кърджали – в държавен театър „Димитър Димов“, след което ще прекоси цялата страна за ден за да пее в зала Арена Шумен на 10 октомври и да сложи точката в Дом на културата Аресенал в Казанлък ден по-късно. Чест прави на изпълнителя, който слага името си и зад един от най-големите лейбъли у нас „Монте мюзик“, че през 2019-та след миналогодишното голямо турне в най-големите градове. Дори билетите за спектаклите му са съобразени като са на цени между 15 и 30 лв. Графа ще зарадва почитателите си и с чисто нов албум, който излезе буквално преди дни и съдържа 13 нови песни. А кулминацията на представянето му е планирана с голям концерт на стадион „Българска Армия“ на 10 юни 2020 г. Царят на баладите ще е първият музикант, както български така и чуждестранен, който ще забие крак на открито, на стадион в София от поне 3-4 години насам. Но пък това беше единственият логичен ход за него, след като напълни Арена Армеец, и зала 1 на НДК в последователни дати. Протежето му – Михаела Филева, която се превърна в една от любимките на тинейджърите с цяла армия привърженици, също няма да почива това лято. След първия си самостоятелен концерт в зала 1 на НДК преди 2 месеца, когато 4000 места се оказаха недостатъчно, певицата ще се срещне с меломаните в 4 града. На 19 септември изпълнителката на „Инкогнито“ ще е в Пловдив, на 17 октомври – в Благоевград, на 23-ти във Велико Търново и на 24-ти във Варна. За поредна година от Кралската опера лятна отпуска си взима и първата цигулка Васко Василев. Най-известният ни цигулар ще потопи българските си почитатели в страстта на фламенкото, като си е наредил инфарктен график, включващ изяви в Най-младият концертмайстор на оркестъра към Кралската опера ще свири по емоционалните струни на феновете си първо в Плевен на 10 ноември. Следват Велико Търново (11 ноември), Шумен (12 ноември), Русе (13 ноември), Добрич (14 ноември), Бургас (15 ноември), Ямбол (16 ноември), Сливен (18 ноември), Стара Загора (19 ноември), Хасково (20 ноември), Асеновград (21 ноември), Смолян (22 ноември), Пазарджик (23 ноември), София (26 ноември) и Благоевград (27 ноември). Впечатление прави, че тазгодишното турне на момчето чудо от „Люлин“ е сред рядко срещаните обиколки на родни изпълнители, които няма да завършат с поклон в зала 1 на НДК. Това лято ще има за всеки вкус по нещо, и във всеки град – концерт, ако трябва да се перифразира един стар комунистически лозунг. За меломаните, койио не са най на „ти“ с поп музиката Стефан Вълдобрев и Обичайните заподозрени ще дадат лежерен нюанс на вечерите им. Иван Лечев, Мирослав Иванов, Веселин Веселинов – Еко, Стоян Янкулов – Стунджи и разбира се Вълдобрев стягат куфарите за лятно филмово турне. Преди да дадат старт на големите си концерти, музикантите тръгват на път за да представят документалния си филм \"Лятото на Обичайните заподозрени\". Лентата пресъздава историята на едно пътуване, запечатало различни моменти (зад сцената, в буса, на брега на морето) от най-незабравимите концерти през миналата година. Първи акорди на музикалната си обиколка пък ще забият в столичния клуб „Маймунарника“ на 18 юли, след което тръгват към Летния театър на Бургас на 8 август, ден по-късно във Варна, на 30 август ще свирят на „Аполония“ в Созопол, а на 1 септември – в Античния театър в Пловдив. Всеки може да изживее удоволствието да релаксира с „По-полека“ на живо срещу билет от 15-20 лв. Нестандартен саундтрак на лятото обещават и етно изпълнителите. На национално едномесечно турне, при което ще бъдат изнесени концерти в 7 града, тръгва от 11 юни световноизвестният виртуоз на кларнета Иво Папазов- Ибряма в партньорство с плевенската филхармония и монтанския брас бенд Виво Монтана. Стартът на турнето ще бъде даден от Добрич, след което шареният „табур“ ще спре в Асеновград на 20-ти, Панагюрище - 21-ви, Червен Бряг - 26-ти, Монтана - 27-ми, Лом - 28-ми, Царево – 5 юли, а финалът на 6 юли е в Малко Търново. Обиколката преминава под мотото „Балканска рапсодия“. С песните и танците на балканските народи, в програмата са включени четирима актьори от плевенския драматичен театър „Иван Радоев“, автор на сценария е Димо Дешев , а зад диригентския пулт ще бъде маестро Деян Павлов. Филлхармониците са заложи на произведения на Горан Брегович, Петко Стайнов, Дико Илиев, Енеску, Монти и Теодоракис, а младите монтански тръбачи готвят поредна изненада. Близо чиято крайна цел е до магията на фолклора да се докоснат и хората от най-малките български градове, на повечето места сцените ще бъдат под звездите. „Идеята и поканата да взема участие в „Балканска рапсодия“ ме настигна в Белгия, където на 1 юни в центъра на град Гент с част от оркестър „Тракия“ участвахме в бал на българските студенти от тамошния университет. Стана нещо невероятно, домакините бяха деца на хора от ловешкия край, на чиито сватби сме свирили преди близо 20 години. Само дето не се разплаках, и когато ми звъннаха от Плевен с поканата – веднага дадох съгласието си. Ще се включим с колегата – акордеонистът Нешко Нешев и гъдуларя Васил Денев, ще изпълняваме любимите си мелодии, няма как да минем и без импровизациите…“, сподели Иво Папазов – Ибряма, който очаква след финала на това турне да отпътува за Испания, където е получил няколко покани от българската диаспора.", "date": "2019.06.15", "title": "Музика на колела"}
{"url": "https://www.monitor.bg:443/bg/a/view/ana-djonsyn-associated-press-doverieto-e-naj-vajnata-valuta-v-jurnalistikata-167983", "text": "Бумът на фалшиви новини днес се дължи на бързата скорост, с която се разпространяват, каза пред \"Монитор\" директорката на новините за Европа и Африка на AP. - Добър въпрос. Аз съм оптимистка, както винаги. Като имаме предвид колко новинарски организации се стремят да предлагат на потребителите си по-влиятелна журналистика, по-динамични новини – това е тенденция, която сега се откроява повече от когато и да било. И това е въпреки множеството предизвикателства пред тях, които никак не са малко. Смятам, че на терен по света работят много журналисти, които бликат от енергия. Те имат способността и имат за цел да предоставят достоверни и обективни новини. Това за мен е наистина вълнуващо. И друго – технологиите днес представят широка палитра от препятствия на пътя ни, но и предоставят много възможности да достигнем до информация, снимки, изображения и видеа и да ги „предвижим“ към хората от всички краища на света. - Мисля, че доверието винаги е било най-важната валута в журналистиката. Без установяването на това доверие у читателите или потребителите като цяло е наистина трудно да си вършиш работата по максимално добрия начин, на който си способен. Смятам, че това е изключително важен крайпътен камък. Както Associated Press, така и всяка друга новинарска организация трябва да спечели това доверие на своите потребители, читатели и зрители, за да може информацията ни да достига до тях. Трябва да сме принципни в това да сме безпристрастни в отразяваните факти. Това за мен е от основополагащо значение, ако не и най-важният аспект в нашата работа. - Трябва да работим дори повече, отколкото досега, за да предотвратим възможността хората да губят доверие дори в достоверните източници на информация. Има различни начини за това – екипи за проверка на фактите, видеата, дори речите на публичните фигури. Според мен разковничето се крие в старомодната журналистика – да предадеш фактите, да бъдеш на мястото на събитието, да задаваш въпроси. От особено значение е и какво не трябва да правим. Да не се поддаваме на изкушението да предадем личното си отношение по дадена тема към новините. Безпристрастността е важна не само за начина, по който предаваме информацията, но и в поведението ни в различни аспекти от живота ни. Така ще спомогнем за подобряването на сетивността ни към фалшивите новини, на способността ни да ги опровергаем. - Разликата е предимно в скоростта на разпространяване. Права сте, фалшивите новини и дезинформацията, подвеждащата информация – те съвсем не са нови явления. Но сега се разпространяват изключително бързо. Днес информацията може да достигне от едно място към друго буквално за секунди. Ето защо от нас зависи да продължим да се справяме с динамиката в сферата, да можем своевременно да проверим информацията и нейната достоверност. Знаете, не може да се отлага, не бива да се игнорира фалшивата информация. Трябва да отразяваме фактите такива, каквито са и при необходимост – да се опровергават неверните такива. В противен случай фалшивите новини биха могли да нанесат много щети. - Зависи. От една страна те спомагат за тази скорост на разпространяването на фалшивите новини. От друга социалните мрежи ни позволяват да си вършим работата по начин, който не ни беше познат до неотдавна. Това е причината да смятам, че те предоставят нови възможности пред репортерите и редакторите. Има тези и за двете твърдения. Както всяко нещо в живота не е само бяло или черно, така е и със социалните мрежи. От нас зависи да намерим подход за достигането до реалните факти, което съвсем не е лесно, но очевидно то е жизненоважно. - Мисля, че е повече от необходимо днес медиите да са независими. Това е мотото ни на ежедневна база в Associated Press – да бъдем независими. Винаги това е било важно за работата ни. Именно фактът, че хората знаят, че не говориш от името на някого, гради доверието им към теб и твоята медия.", "date": "2019.06.15", "title": "Ана Джонсън, Associated Press: Доверието e най-важната валута в журналистиката"}
{"url": "https://www.monitor.bg:443/bg/a/view/4-istorii-s-vasil-binev-167938", "text": "Иво Фотев го заобичах много лесно, много бързо. Какъв е е продиктувано от начина на живот, от връзките, бизнесът му. Дори любовта му към Ина пак е любов – нищо, че е демонична. Бизнесът му, търговия с оръжие, е много жесток, малко доживяват до тази възраст, но фактът той се справя е достоен за уважение. Намерих не само логика, но и оправдание за всичките му постъпки. Намирайки тази логика нямах вече никакви колебания и никакви актьорски търсения. Много харесвам и Ирина Митева като актриса. Но в началото, като я видях - млада, току-що завършила, си викам: Къде пък това момиче ще се справи в тази голяма роля...?“, а тя се справи брилянтно, винаги идваше подготвена, не се увлече по славата. Спомням си за една ситуация с нея, май че беше в 5 сезон. В една много красива и приятна за мен сцена, Иво Фотев разбира от внучката си, че Ина има някакви забежки с доктора. Дълго време се подготвях за нея, мисля че стана прилична и.... вече съм се отпуснал, доволен съм от края на снимачния ден, поглеждам сценария и виждам, че накрая има още една сцена с Фотев и Ина, а аз изобщо не съм й обърнал внимание, не съм я прочел дори, не съм я погледнал. Отивам при оператора плахо и с надеждата, че може би няма да снимаме тази сцена, но той ми заявява: „Да, ей сега ще наредим ей тия камери, ще сложим тук осветлението и след малко започваме, снимаме и свършваме работния ден“. Аз не смея да кажа, че не съм поглеждал тази сцена. Отивам при Ирина: „Тази сцена имаше ли я вчера?“ – „Имаше я“, отвърна тя. Отидох в един ъгъл и започнах да чета, а то един огромен монолог, който трябва да произнеса, гледайки от високо. „Айде снимаме. Заставате тук. Общ план“ се чува и аз започвам каквото ми е влязло в главата и каквото виждам пред себе си. Говоря, говоря и в един момент поглеждам Ирина и виждам, че очите й са ей такива големи. Тя има само една реплика и трябва да се вмъкне в моя монолог, но не знае къде. Млъкнах, тя си каза репликата, аз продължих, „Стоп“ - край на дубъла. Следва близък план. Отивам при Ирина и казвам: „Не знам какво ще говоря, обаче като се пипна по челото да знаеш, че съм свършил и ти си кажи репликата“. Какво ми струваше тази сцена не мога да ти разкажа, беше пълен ужас, бях целия потен от притеснение, но никога няма да забравя, големите очи на Ирина Митева Взех билети за концерта на Стинг (б.а. на 1 юни в зала Арена Армеец) за жена ми и дъщеря ми. Но дъщеря ми отказа категорично. Заведох Силвето (б.а. актрисата Силвия Лулчева) на концерта. Започваше в 8 часа, Стинг започна да пее в 9 часа. Стана вече 10 без нещо, аз си гледам непрекъснато часовника. Защо? Защото започва финалният мач на Шампионска лига. Наведох се към Силвето и й казах: „Извинявай много, но аз ще тръгвам да си гледам мача“. Очаквах да ме погледне много изпепеляващо и да ме наругае. Но тя каза само: „Бягай, бягай, не ме интересува“. Взех си чадърчето и бегом стигнах, а мачът дори не беше интересен. Иначе много харесвам Стинг, уникален е. Това е интелигентна музика, самият той е много интелигентен и за ухото и окото е пиршество да го гледаш. Детството ми мина на село Калище, между Радомир и Кюстендил. Там моите родители бяха учители. Там съм се родил и там съм израстна. До 7 клас живях там. Бях много непокорен. Сестра ми ми разказва една история от тогава всеки път като има повод. Като много малък – 3-4-годишен, мама ми е сервирала закуската в метална купичка, защото аз не съм сядал на масата, а на прага на къщата, за да гледам кога ще дойдат приятелите ми. Изяждал съм си и съм хвърлял чинията. Скитахме много около селото в горите. Баща ми дори си купи едно моторче специално, за да ме търси по ливадите. Безгрижно детство. Сега си давам сметка, че никога не ме е било страх от техните наказания. Знаел съм, че ще изям шамара, но не съм се обиждал нито на баща ми нито на майка ми. Те са ми говорили много, но думите не вършат работа, трябвало е и шамар. Докарвал съм ги до безизходица. Чувството ми за справедливост точно тогава е надделявало в мен. След това дойдох в София и учих в Руската гимназия. Моите съученици бяха от тези, на които сега им казват юпита, но в по-крехка възраст. Знаеха английски, знаеха всички групи, а аз бях едно момче от село и трудно се приспособих към тях. Дори си спомням предпоследната година, за да ги спечеля, ги поканих да изпием бутилка водка в пансиона, където живеех. Пихме каквото пихме, и на другия ден видях празната бутилка на бюрото на директора. Последва разпит. Излъгах, че сме празнували рожден ден, но не ми повярваха. Изключиха ме от пансиона, за малко и от гимназията, но това беше жертвата да се приобщя към обществото, което харесвах и ми беше пример. Ние сме 18-годишни, току-що узрели мъже, силни, разказващи героични истории, няма по-смели от тях. Давам наряд, бяха ме разпределили в Самораново, до Дупница. Охраняваме един погреб. Зимата. Пулсата, по която вървя, е около 2 км. Наваляло е сняг. Като вървиш под обувките ти се чува „хръц-хръц-хръц“. Кански студ. Вървя. Вървя бавно. Една луна блеснала отгоре, синьо небе през нощта. И както си вървя нещо ме удря по главата, по каската. Звукът е все едно някой е ударил камбана. Една минута - нито автоматът свалих, нито погледнах наляво-надясно, една минута замръзнах. Като дойдох на себе си поглеждам надолу и виждам една шишарка, която се е откъснала от бора, ударила ме е по-каската и е паднала. Това е цвета на българската армия – не посмях да си сваля автомата дори от шубе.", "date": "2019.06.15", "title": "4 истории с... Васил Бинев"}
{"url": "https://www.monitor.bg:443/bg/a/view/goreshta-sybota-s-dyjdovni-iznenadi-167986", "text": "Днес ще преобладава слънчево време, след обяд - с развитие на купеста и купесто-дъждовна облачност, и на места ще превали краткотраен дъжд с гръмотевици. Ще духа слаб, в източните райони - до умерен, североизточен вятър. Преобладаващите максимални температури ще бъдат между 29 и 34 градуса. Над Черноморието още от сутринта ще има временни увеличения на облачността. В следобедните часове ще се развие и купеста облачност, но само на отделни места - главно по южното крайбрежие, ще превали и прегърми. Ще духа до умерен североизточен вятър. Максималните температури на въздуха ще са 26-29 градуса. Температурата на морската вода ще е 23-24 градуса, само на север от нос Калиакра ще е около 20 градуса. Вълнението на морето ще бъде 2-3 бала. Над планините ще преобладава слънчево време. След обяд ще се развие купеста и купесто-дъждовна облачност и на места ще превали и прегърми. Ще духа до умерен, а по билата - и временно силен, североизточен вятър. Максималната температура на височина 1200 метра ще е около 23 градуса, а на 2000 метра - около 16 градуса.", "date": "2019.06.15", "title": "Гореща събота с дъждовни изненади"}
