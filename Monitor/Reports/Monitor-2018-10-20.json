{"url": "https://www.monitor.bg/bg/a/view/tijnejdjyri-se-blysnaha-s-otkradnata-kola-15-godishen-zagina-147435", "text": "15-годишно момче от балчишкото село Оброчище загина при тежка катастрофа по пътя Варна – Добрич, научи „Монитор”. Според източници от селото, вечерта група непълнолетни обрали къща в Оброчище. Откраднали и лек автомобил Рено, с който отишли във Варна, за да продадат плячката. На връщане Реното напуска внезапно пътното платно в района на село Любен Каравелово и се блъска в крайпътно дърво. В резултат на удара 15-годишното момче загива. Хора от Оброчище твърдят, че има и друго пострадвало момче, което е в кома и е настанено в болница във Варна. В селото се говори още, че в колата имало още един или двама непълнолетни, които обаче избягали след катастрофата.", "date": "2018.10.20", "title": "Тийнейджъри се блъснаха с открадната кола, 15-годишен загина "}
{"url": "https://www.monitor.bg/bg/a/view/manchestyr-unajted-i-chelsi-trudno-si-podeliha-tochkite-147438", "text": "Манчестър Юнайтед за малко да изненада неприятно Челси на \"Стамфорд Бридж\", но стигна само до реми 2:2, след като \"сините\" изравниха в последните секунди на мача.   Рюдигер откри за домакините в 21-ата минута, а гостите нямаха нито един точен удар до почивката. След това обаче нещата се обърнаха и Марсиал направи обрата пълен с голове в 55-ата и 73-ата минути. Баркли в 96-ата минута обаче изравни. След този мач Челси е оглавява класирането с 21 точки, а Манчестър Юнайтед е 8-и с 14 точки.", "date": "2018.10.20", "title": "Манчестър Юнайтед и Челси трудно си поделиха точките"}
{"url": "https://www.monitor.bg/bg/a/view/za-pyrvoto-polugodie-na-2018-g-tyrgovijata-s-kitaj-se-uvelichava-s-22-147434", "text": "За първото полугодие на 2018г. търговията с Китай се увеличава с 22%, спрямо същия период на 2017г. и надхвърля 1.135 млрд. щ.д. Това заяви министърът на икономиката Емил Караниколов  в изказването си по време на Четвъртата среща на местните лидери „16+1“, която се проведе в София. Форумът бе открит от премиера Бойко Борисов, а на него присъстваха представители на местните власти и над 300 представители на бизнеса от Китай, България и страните от Централна и Източна Европа. Срещата се организира от Министерството на Българското председателство на Съвета на ЕС и Областния управител на Област София. Министър Караниколов посочи, че за последните 10 години българският износ за Китай се е увеличил десетократно,  а през първите шест месеца на тази година нараства с още 10% спрямо 2017г. и възлиза на 366.7 млн. щ.д. „Вярваме, че има още възможности за по-нататъшно разширяване на българския износ за Китай“, изтъкна още Караниколов. Икономическият министър подчерта, че с цел лансиране на българските продукти на китайския пазар, България ще участва следващия месец в първото издание на Китайския международен панаир за вносни стоки, който ще се проведе в Шанхай. „Участие ще вземат 32 български фирми от секторите: хранително-вкусова промишленост, козметика и услуги“, допълни той. По думите му страната ни може да предложи отлични условия за китайски инвестиции в редица сектори като автомобилостроене и производство на части за автомобили, електроника и електротехника, информационни и комуникационни технологии и др. Министър Караниколов проведе среща и с Вицегубернатора на провинция Хънан г-н Хъ Дзипин, на която бе подписан  Меморандум за сътрудничество между Министерството на икономиката и Департамента по търговия на Хънан, който ще положи основите на още по-активно сътрудничество с китайската провинция. Хънан е една от е най-големите китайски провинции,  както и един от най-силните икономически центрове с население над 100 млн. жители. Меморандумът е рамков и предвижда съдействие и подкрепа за създаване на нови и разширяване на съществуващите бизнес контакти между предприятията от България и провинция Хънан, насърчаване на сътрудничеството между малките и средните предприятия от България и Хънан, стимулиране на предприятията от  двете страни да участват в панаири, изложения, форуми и симпозиуми, които се провеждат на територията на България и китайската провинция .", "date": "2018.10.20", "title": "Търговията с Китай за първото полугодие се увеличи с 22%"}
{"url": "https://www.monitor.bg/bg/a/view/za-8-meseca-prihodite-ot-mejdunaroden-turizym-s-ryst-ot-7-2-147433", "text": "За периода януари-август 2018 г. приходите от международен туризъм в България възлизат на над 2,8 млрд. евро, като ръстът спрямо същия интервал на миналата година е 7,2%, сочи последната информация на БНБ. Новите данни потвърждават, че българският туризъм се развива с устойчив възходящ тренд и рекордните резултати през последните три години не са случайни. Те доказват ефективността на нашата политика съвместно с бизнеса и общините да предлагаме конкурентни услуги с високо качество, коментира министърът на туризма Николина Ангелкова. Високи са показателите и за лятото. През периода юни-август 2018 г. приходите от международен туризъм възлизат на малко над 2 млрд. евро, като увеличението спрямо същите месеци на 2017 г. е 5,8%, показват още данните на БНБ. Само за август 2018 г. тези постъпления надхвърлят 780 млн. евро, като ръстът спрямо август 2017 г. е 5%.", "date": "2018.10.20", "title": "За 8 месеца приходите от международен туризъм с ръст от 7,2%"}
{"url": "https://www.monitor.bg/bg/a/view/ludogorec-svali-levski-ot-pyrvoto-mjasto-147441", "text": "Шампионът \"Лудогорец\" свали \"Левски\" от върха в Първа лига. В много драматичен двубой пред около 6000 зрители на \"Лудогорец Арена\" домакините победиха с 2:1, като се изкачиха на първо място в класирането след 12-ия кръг.  Джоди Лукоки (34) и Вандерсон (45) бяха точни за \"орлите\", докато Станислав Костов (54) отбеляза почетното попадение за гостите. Натанел удари горната греда през първата част, а Габриел Обертан нацели лявата греда в средата на втората част. Така вече седемкратният първенец е с актив от 29 точки, като има преднина от една точка преди столичани, които се свлякоха на втора позиция. Досегашният лидер в шампионата трябва да съжалява, че сдаде първото място, след като направи сериозни грешки при двете попадения на \"Лудогорец\", които се оказаха решаващи. Вратарят на 26-кратните шампиони Мартин Полачек също беше доста нестабилен преди почивката, като има основна вина за първия гол на \"орлите\". През втората част и късмет не беше на страната на столичани, които накрая записаха втора загуба през този сезон. Бразилският треньор Пауло Аутори, който води \"орлите\" за последен път, искаше да остави шампионите на първо място и накрая успя да си тръгне от България, като лидер в първенството. ", "date": "2018.10.20", "title": "\"Лудогорец\" свали \"Левски\" от първото място"}
{"url": "https://www.monitor.bg/bg/a/view/real-madrid-se-izloji-sreshtu-levante-147436", "text": "Реал (Мадрид) продължава слабото си представяне от началото на сезона в испанското първенство. Тимът загуби домакинския си двубой срещу Леванте с 1:2 от деветия кръг на Ла Лига. Реал записа и клубен антирекорд в двубоя. Отборът не успя да вкара гол във всички турнири в продължение на 481 минути, което е най-слабото постижения в цялата история на клуба. Предишната подобна серия на тима беше 464 минути без гол през април 1985 година. Гостите поведоха с 2:0 след попадения на Хосе Луис Моралес в 7-ата и на Рохер Марти от дузпа в 13-ата минута. В 72-ата Марсело намали, но домакините не успяха да стигнат до нищо повече пред собствена публика. За Реал това е четвърто поражение и няма победа в последните си пет двубоя във всички турнири. За последно играчите на испанския тим вкараха гол в 41-ата минута на домакинската победа с 1:0 срещу Еспаньол в петия кръг. След това реал загуби с 0:3 от Севиля, завърши 0:0 срещу Атлетико (мадрид), отстъпи с 0:1 пред ЦСКА Москва в Шампионската лига и с 0:1 от Алавес в Ла Лига. Възпитаниците на Хулен Лопетеги заема 5-о място в класирането с 14 точки, а Леванте е на седма позиция с 13 точки. Реал започна без контузените Гарет Бейл и Карим Бензема, но те влязоха като резерви през второто полувреме. Домакините нямаха късмет и уцелиха три греди, а две техни попадения бяха отменени правилно след намесата на системата за видеоповторения ВАР. В 17-ата минута Реал стигна до гол, който беше отменен от съдията. Серхио Рамос засече с глава центриране от корнер, топката срещна напречната греда и тупна на голлинията, след което Марко Асенсио я вкара в мрежата. На повторенията обаче се видя, че последният е бил в положение на засада и попадението правилно не беше зачетено. В 88-ата Марсело Диас се разписа, но беше в положение на засада и попадението не беше признато. След двубоя феновете освиркаха играчите и Лопетеги, който е под огромно напрежение в последните месеци начело на испанския тим.", "date": "2018.10.20", "title": "Реал (Мадрид) се изложи срещу Леванте"}
{"url": "https://www.monitor.bg/bg/a/view/moody-s-poniji-rejtinga-na-italija-do-vaa3-147437", "text": "Moody’s понижи рейтинга на Италия с една степен от Ваа2 до Ваа3, съобщи „Прайм”. Причина за намаляване на оценката са плановете на правителството на страната да приеме бюджет с по-голям дефицит. Освен това от международната рейтингова агенция смятат мерките на кабинета за осигуряване на икономически ръст за неубедителни. В Рим очакваха подобна реакция на една от рейтинговите агенции, след като изпратиха в Брюксел проекта за бюджет на Италия за 2019 г., в който се предвижда хазната да бъде „на червено” с 2,4%. Еврокомисията се опасява, че страната по този начин ще увеличи е без това високият си външен дълг и ще заплаши стабилността на еврозоната. Според експертите на Moody’s обаче, рисковете от излизане на Италия от валутния съюз засега са ниски.", "date": "2018.10.20", "title": "Moody’s понижи рейтинга на Италия до Ваа3"}
{"url": "https://www.monitor.bg:443/bg/a/view/bljasykyt-na-veronika-147401", "text": "Ментално пътуване из спомените до времето, в което събирахме най-добрите си дружки в пределите на няколко квадратни метра в общежитието, правихме си прически и грим, обсъждахме последните събития и се отправяхме към поредното парти. Това подарява Мис Свят България 2017 Вероника Стефанова в новооткрития си нощен бюти салон. Помещението е първото по рода си у нас предвид именно удълженото му работно време в най-купонджийските дни от седмицата – петък и събота. Интериорът, разбира се, е доста по-луксозен от това, което си спомняме от студентските стаи. Вместо да експериментираме сами със себе си пък там за нас се грижи екип от професионалисти. Настроението обаче е същото. И то не само защото мястото се намира в Студентски град. Именно подобни моменти с най-верните приятелки на Вероника стоят зад идеята на салона. Нещо повече, както бихме си включили музика за фон на разкрасителните процедури у дома, така и в новооткрития V&A Glamour ще можем да куфеем под звуците на любимите хитове За да вдигнем настроението на макс, разбира се, към картинката прибавяме и чаша шампанско в ръка. „Имаме на разположение кетъринг, който ще може да обслужва клиентите всеки петък и събота след 19 ч. Тогава ще започва да звучи и музиката. Ако посетителите имат по-специални желания относно питиетата, например, винаги могат да се свържат с нас малко по-рано, за да им го подсигурим“, обяснява Рони, която миналата година впечатли председателката на Мис Свят Джулия Морли в Китай. Любопитен факт е, че именно бъдещата й шаферка - Мис Русия Полина Попова, с която се запознават в източната страна, й вдъхва куража да пробва бизнес нюха си с бюти салон, работещ и нощно време. Стефанова добавя и свой щрих към идеята – да предложи на гостите си да отпътуват за крайната дестинация на купона в лимузина. Маникюр, педикюр, прическа, кола маска и масаж са само част от услугите, които Вероника е подсигурила за бляскавото изживяване на посетителите. До седмица на терен ще заработи и солариум, а малко по-късно салонът ще се „обзаведе“ и с астролог. „Хората ще могат да чуят личния си хороскоп тук. Жената, която ще работи при нас, ми предсказа едни от най-важните мигове в живота – като бременността например“, доволна е чаровната блондинка, която е бременна в четвъртия месец с първото си дете. Освен със свежо настроение, мястото изкушава и с иновативна машина за йонофореза. „По-мощна е от масово разпространените в Европа, тоест, след първата или втората процедура се вижда реален резултат. Машината работи с радиочестота с електромагнитни вълни. Затопля и контролирано охлажда, като при затоплянето в лицето се разграждат тези колагенни еластични влакна, които вече са отпуснати и на тяхно място се образуват нови клетки, тоест – образува се една нова мрежа от колагенни еластични влакна. Така може много лесно неоперативно да се повдигне контура, да се премахне двойна брадичка и да се опънат бръчките. А пък за тялото действа, като разгражда мастната тъкан и веднага обиколката намалява“, обясниха за „Монитор“ от екипа на салона. ПРЕДСТОИ Колекция с бански и бельо ще е сред изненадите, с които Вероника ще изненада феновете си съвсем скоро. Към момента, предвид бременността, нощния салон за красота и организацията на сватбата й догодина, артикулите все още залежават единствено в гардероба на красавицата. Въпреки това тя възнамерява още идните месеци да отвори и бутик. „Първоначално ще внасяме дрехите от чужбина. Може би догодина ще представя там и своите предложения“, повдига завесата моделката. Всички модели са вдъхновени изцяло от нейния вкус, като тя лично ще се заеме и с подбора на дрехите в бутика още от откриването му. Междувременно Стефанова навлиза все по-смело и в актьорските среди. След като направи кратка епизодична роля в „Под прикритие“, до края на месеца тя ще застане пред камера и за нов сериал - „Власт“. Клапата на продукцията, чието работно заглавие бе „Онези“, трябваше да щракне още в началото на тази година, но организационни проблеми отложиха старта на снимките. „Ролята ми ще бъде криминална, само това мога да издам. С хората, които стоят зад този проект, правихме заедно филм за Седмицата на Балканската мода. Още тогава ме харесаха и ми казаха, че когато изскочи нещо подходящо ще се свържат с мен. Ето, че обаждането не закъсня. Изключително съм им благодарна за цялата подкрепа и всички съвети, които ми дават и с които ми вдъхват кураж и увереност, че ще се справя и с тази задача“, казва Вероника. „Власт“ се очаква да се завърти в ефира на една от големите национални телевизии.", "date": "2018.10.20", "title": "Блясъкът на Вероника"}
{"url": "https://www.monitor.bg/bg/a/view/slavija-prikluchi-sys-septemvri-za-5-minuti-147439", "text": "Славия надделя затъналия в класирането Септември (София) с 3:1 в среща от 12-ия кръг на Първа лига и събра 16 точки, с които се изкачи на 7-о място. Белите решиха мача само в рамките на началните пет минути, в които поведоха 2:0. Гостите от Септември инкасираха девета поредна загуба. Още във 2-ата минута Александру Бенга си вкара автогол, след като Георги Йомов центрира отдясно по атаката за Славия. Румънецът Бенга опита да изчисти топката, но я вкара в своята врата за 1:0. Само след още две минути стана 2:0. Йомов задържа топката на десния фланг, подаде на включилия се бек Марем, който центрира и Мицански с атрактивно полуволе на задна греда я прати в мрежата за 2:0. В следващите 30 минути Славия продължи да доминира и пропусна две чудесни възможности за нови голове. Македонецът Ашковски от ляво, както и Милчо Ангелов от 10-ина метра при отбита топка пропуснаха да пратят топката за трети път в мрежата на Янко Георгиев. Първото опасно положение пред Георги Петков беше в последната минута на първата част, но ударът на Бенга с глава беше избит от ветерана на вратата на Славия. В 56-ата минута Ангелов пропусна отново да се разпише, но в 62-ата минута Йомов увенча добрата си игра и с попадение, след като оползотвори прекрасно центриране на Мицански. До края на мача гостите успяха само да върнат едно попадение чрез Ишмаел Байду, който беше точен, използвайки грешка на защитата на Славия. Златомир Загорчич, старши треньорът на Славия, заяви след мача: Стана интересен мач, вкарахме бързи два гола и първите две попадения до голяма степен ни помогнаха да победим. Този път успяхме да вкараме три гола, но не всеки път можем да се надяваме на такава ефективност. На почивката казах на отбора да играят вече с търпение, защото те контролират резултата и да търсят още ситуации и да отбележат повече голове. Радвам се, че Илиан Мицански се разписа и има вече своя първи гол, като се надявам и да не е последен.", "date": "2018.10.20", "title": "Славия приключи със Септември за 5 минути"}
{"url": "https://www.monitor.bg/bg/a/view/polovin-milion-na-protest-v-london-za-nov-referendum-za-brekzit-147440", "text": "Повече от 500 000 демонстранти се излязоха в центъра на Лондон, за да призоват за втори референдум за излизането на Великобритания от Европейския съюз, предаде АП. Кметът на британската столица Садик Хан е сред политиците, участващи в протестното шествие, чиято кулминация е пред парламента. Той заяви в Туитър, че това е \"исторически момент в нашата демокрация\". Протестът, организиран от групата \"Пийпълс воут\" (в превод Народен вот), е подкрепян от британския в. \"Индипендънт\", чиято онлайн петиция за втори референдум за Брекзит е подписана от близо 900 000 човека. През юни 2016 г. британците с малко мнозинство гласуваха за излизане от ЕС. Министър-председателката Тереза Мей изключва възможността за нов референдум за Брекзит. Социологическите проучвания показват, че страната е дълбоко разделена по въпроса. Великобритания трябва да напусне ЕС на 29 март догодина, но преговорите са затруднявани от разногласия, особено за границата между Северна Ирландия и Ирландия, която ще бъде единствената сухопътна граница между Великобритания и ЕС след Брекзит. Има все по-големи страхове от напускане без сделка, което може да причини хаос на границите и в икономиката.", "date": "2018.10.20", "title": "Половин милион на протест в Лондон за нов референдум за Брекзит (СНИМКИ)"}
{"url": "https://www.monitor.bg:443/bg/a/view/mika-hakinen-testva-gumi-sreshtu-akvaplaning-147339", "text": "Двукратният световен шампион от Формула 1 Мика Хакинен има сериозен принос за разработването на новите летни гуми Nokian Wetproof. Пилотът, който през 1998 и 1999 г. спечели най-престижното отличие в света на моторните спортове, беше от голяма полза с консултациите си по време на тестовете на този първокласен продукт с отлични характеристики. Според Мика Хакинен, новият модел на Nokian, наречен Wetproof, са безопасни и надеждни летни гуми за леки автомобили. Най-важните им характеристики са отличните спирачни възможности на мокър път и голямата устойчивост срещу аквапланинг, което прави шофирането лесно и комфортно дори в дъждовни дни. Новите летни гуми на Nokian включват уникални зони за безопасност, специално разработени за разнообразни летни условия. При тестовете, които са направени при разнообразни климатични условия, новите гуми Nokian Wetproof са показали отличен баланс между максимален комфорт и оптимална сигурност. Гумите предлагат стабилно представяне в дъждовни дни и допълнителен комфорт при лоши пътни условия. Новите гуми Nokian Wetproof се предлагат в скоростни категории T  за до 190 км/ч, H до 210 км/ч) V до 240 км/ч и W до 270 км/ч, а широката им гама включва 46 продукта с размери от 14 до 20 инча. Новите Nokian Wetproof ще бъдат достъпни за клиентите през пролетта на 2019 г. С цел постигането на по-добро представяне Nokian Wetproof имат асиметрична шарка на протектора. Тя подобрява сцеплението и осигурява добър баланс при представянето на сух и мокър път, като същевременно повишава издръжливостта и износоустойчивостта на гумите. За да осигури максимален комфорт и първокласна безопасност, протекторът на гумата е разделен на две функционални зони. Тайната зад чудесния баланс в представянето на новите гуми Nokian Wetproof на сухи и мокри пътища е новата концепция Dual Zone Safety. Уникалната технология на зони за безопасност дава сигурност и увереност на водача при всякакви условия, а намаленото съпротивление при търкаляне повишава енергийната ефективност на автомобила и екологичната съобразност на шофирането. Новата технология Dual Zone Safety предлага оптимален баланс при представянето на сух и мокър път. Когато гумата се сблъска с повече вода, отколкото грайферът може да отведе, се получава аквапланинг. Технологията на Nokian Tyres ускорява отвеждането на водата, като я насочва и извежда извън гумата, и така ефективно предотвратява опасността от аквапланинг. Каналите на ребрата са снабдени със самозатварящи се насрещни елементи, които се притискат плътно един към друг в зоната на контакт на гумата с пътя. Тези елементи поддържат надлъжните ребра, подобряват стабилността при шофиране и осигуряват ефективна устойчивост на аквапланинг, като позволяват на водата да се оттича по-свободно. Каучуковата смес от ново поколение осигурява отлично сцепление на мокър път и пести гориво. Извитият, подобен на рампа дизайн направлява и ускорява оттичането на водата от зоната на контакт на гумата с пътя. Полусферичните вдлъбнатини, напомнящи тези по повърхността на топка за голф, контролират въздушното обтичане на гумата.", "date": "2018.10.20", "title": "Мика Хакинен тества гуми срещу аквапланинг"}
{"url": "https://www.monitor.bg:443/bg/a/view/obsyjdat-razshirjavane-na-peshehodnata-zona-vyv-varna-147428", "text": "Млади архитекти от Варна и представители на Съюза на архитектите и Камарата на архитектите, обсъждат създаването на пешеходен квартал в морската столица. Според тях, той трябва да се разшири, извън историческото ядро на града, което е в Гръцката махала и квартал „Таляна“ и да обхване целия съвременен градски център. Какви са възможностите това да се случи? Това дискутираха по време на пешеходна обиколка в пешеходното ядро, Морската градина и Пристанището, зедно със специалисти от София, които работят заедно със столична община и датското студио „Геел“. Проектът е на група Ре-аниматори, които организираха миналата година пред Дома на архитекта във Варна сцена „Кофраж“. „Всичко е свързано с това да говорим повече и да разбираме смисъла на града, какви са неговите потребности и да им отговорим с конкретни предложения“, коментира в ефира на Радио Варна, архитект Явор Панев. През следващата година ще бъдат попитани хората от квартал „Таляна“ дали искат той да е само за пешеходци, като професионалисти ще разясняват на живеещите там ползите и минусите от това положение. По реализацията за разширяване на пешеходната зона във Варна работят Йова Димитрова, Максим Недков, Явор Панев и архитект Чавдара Николова, която е ръководител на проекта.", "date": "2018.10.20", "title": "Обсъждат разширяване на пешеходната зона във Варна"}
{"url": "https://www.monitor.bg:443/bg/a/view/nameriha-brutalno-ubit-myj-v-selo-vylkosel-147427", "text": "Полицейски служители на ОДМВР-Благоевград работят по установяване на причините за смъртта на мъж на 57 години от с. Вълкосел. Около 04:40 часа на 20.10.2018г. в РУ-Гоце Делчев е получен сигнал, че в района на фурна за хляб в с.Вълкосел, община Сатовча е намерен мъртъв 57-годишен мъж от селото. За случая е уведомена ОП-Благоевград. Намереният се казва Муйдин Дураков и най-вероятно е бит с дъска, съобщи „24 часа”. Намерила го жена, която тръгнала сутринта за работа в местен цех. Муйдин е бил обезобразен с много видими следи от побой. Преди това той е бил в местно заведение и се е черпел със свои приятели. Към 4 часа е тръгнал да се прибира вкъщи. Не е ясно какво се е случило, но е паднал мъртъв на около 100 метра от заведението.  В селото е пълно с криминалисти, които разпитват всички хора, които са били в местната кръчма. По неофициална информация има 4-ма задържани, но не е ясно дали те са виновни за смъртта на мъжа. Муйдин и съпругата му отглеждат тютюн, имат 2 дъщери и внуци. Човекът бил много скромен, влизал понякога в кръчмата и си пийвал, но не бил заядлив нито пък се е замесвал в скандали. Цялото село е потресено от жестоко убийство, казаха хора от Вълкосел.", "date": "2018.10.20", "title": "Намериха брутално убит мъж в село Вълкосел"}
{"url": "https://www.monitor.bg:443/bg/a/view/edin-zaginal-a-23-raneni-v-katastrofi-za-denonoshtie-147426", "text": "Един човек е загинал, а 23-ма са били ранени при 19 тежки пътнотранспортни произшествия, станали през изминалото денонощие в страната. Това съобщиха от МВР. В столицата са били регистрирани 36 леки и четири тежки катастрофи; четирима са пострадали.", "date": "2018.10.20", "title": "Един загинал, а 23 ранени в катастрофи за денонощие"}
{"url": "https://www.monitor.bg:443/bg/a/view/prilojenie-rezervira-pytuvane-samo-po-snimka-147424", "text": "На всеки се е случвало, да види снимка на някое хубаво място и да си помисли: „Ако знаех къде се намира, щях да отида там.” Новото приложение за iOS / Android, Look & Book може да разбере къде е направена дадена снимка, поне в Европа, и да планира бъдещ полет. Създадено в партньорство между британската авиокомпания easyJet и мобилната технологична компания Travelport Digital, Look & Book позволява на потребителите да качват снимки на места, които са интересни за тях, на сървъра през приложението. Посредством технологията за разпознаване на изображения, се проверява в база данни със съществуващи снимки от над 1000 местоположения в Европа, такава която да съответства на пейзажа от въведената снимка. За момента, системата работи най-добре със снимки уловени от Instagram, чиято база данни, вероятно използва, но се твърди, че работи със снимки и от други източници. Въпреки че, приложението работи само с полетите на easyJet и европейски дестинации, ще бъде интересно да се види дали други туристически услуги ще предложат подобни приложения.", "date": "2018.10.20", "title": "Приложение резервира пътуване само по снимка"}
{"url": "https://www.monitor.bg:443/bg/a/view/kniga-na-britanski-jurnalist-razkriva-tajnite-na-skripal-147368", "text": "Агенция „Монитор“ публикува заключителната част от извадките от  новата книга на журналиста от Би Би Си Марк Ърбан  The Skripal Files „Досиетата на Скрипал“, която по ирония на съдбата излезе в същия ден, в който Холандия заяви, че спецслужбите на страната са предотвратили хакерска атака срещу Организацията за забрана на химическото оръжие в Хага. По-късно САЩ предявиха обвинения в хакерство към седем руснаци, четирима от които бяха същите, задържани в Хага. Някои от тях се свързват с отравянето на Скрипал. В книгата си Ърбан подробно описва съвместната работа на ексътрудника на Главното разузнавателно управление /ГРУ/ с британските служби, неговата размяна с руски агенти, както и оставянето му в Солсбъри.  След като прекъснал активната си разузнавателна дейност, Скрипал дори не се опитвал да се скрие, както някои други бивши агенти. Неговият адрес дори фигурирал в списъка на избирателите в Солсбъри, пише Ърбан. Журналистът обаче посочва, че е грешно да се смята, че полковникът е бил обикновен жител на града. След опита за отравяне с „Новичок“ сътрудниците на болницата вкарали фамилията на пациента в базата си данни и установили, че срещу нея стои указание към полицията: „да не бъде спиран“. До името на Скрипал бил написан и специален телефонен номер за връзка, допълва журналистът от Би Би Си. Ърбан твърди в книгата си, че в Солсбъри руският полковник е скучаел. „Той правеше впечатление на човек, на когото се е наложило да се научи да убива времето си“, са точните думи на журналиста. В дома на бившия двоен агент било пълно с кутии от пъзели, които Скрипал обичал да реди. Той събирал и модели на кораби. Полковникът бързо намерил общ език със съседите си и много си общувал с хора от групата за подкрепа на бивши агенти. Тихия си живот в Солсбъри Скрипал разнообразявал с четенето на лекции.             Семейството на Скрипал не било поставено в изолация след опита за отравянето им, твърди Урбан. В болницата, в която били настанени, те били посещавани от свои близки. А след изписването им, веднага получили достъп до електронните си пощи, до социалните мрежи и личните си телефони, пише в книгата.                   По думите на журналиста, Сергей Скрипал е много привързан към майка си Елана, но след инцидента в Солсбъри не й е звънил нито веднъж. Предполага се, че ескагентът се опасява, че беседата с майка му може да бъде записана, както бе записан разговорът между Юлия и братовчедка й Виктория. За разлика от Сергей, Юлия вече е говорила с баба си и й разказала как върви възстановяването им в Британия.              ", "date": "2018.10.20", "title": "Книга на британски журналист разкрива тайните на Скрипал - част трета"}
{"url": "https://www.monitor.bg:443/bg/a/view/firmi-v-kustendil-izpylnjavat-evropejski-proekti-za-nad-35-mln-lv-147423", "text": "Проекти за внедряване на иновации и подобряване на конкурентоспособността на обща стойност от над 35 млн. лв. се реализират от предприятия в Област Кюстендил. Заместник-министърът на икономиката Александър Манолев се срещна с Ваньо Костадинов, управител на фирма „Витал“ и член на председателския съвет на Българската асоциация за текстил, облекло и кожи, и Йордан Беловодски, изпълнителен директор на асоциацията. Шивашката индустрия е сред водещите отраслови сектори в региона. Статистиката показва, че към настоящия момент по Оперативна програма „Иновации и конкурентоспособност“ (ОПИК) на територията на област Кюстендил са сключени общо 17 договора за предоставяне на безвъзмездна финансова помощ. Общата стойност на сключените договори възлиза на 16 млн. лв. Още по-активни са били компаниите от региона през миналия програмен период, като по Оперативна програма „Развитие на конкурентоспособността на българската икономика\" в периода 2007 – 2013 г. успешно приключили са 34 договора, а изплатената безвъзмездна финансова помощ възлиза на 20 млн. лв.  „Европейските проекти ни помогнаха да изградим предприятия, които могат да се конкурират с водещите производители в Европа“, посочи Ваньо Костадинов. По думите му подобни инвестиции, без помощта на европейските фондове, са непосилни за бизнеса. Той подчерта, че основен проблем за сектора е недостигът на работна ръка, като даде пример със собственото си предприятие, в което към момента работят 160 души и има създадени и напълно оборудвани още 140 работни места, за които липсват кандидати. Зам.-министър Манолев се запозна с производствения процес и поздрави компанията за резултатите, които постигат. Той се ангажира да се търсят механизми за приоритизиране на региона при планирането на бъдещите процедури за европейско финансиране, тъй като компаниите са много активни, но са в по-неблагоприятно положение от други райони в страната. Икономическият заместник-министър представи и работата по застъпване на дуалното образование и мерките за облекчаване на изискванията при внос на кадри от трети страни. В Кюстендил работи и най-голямото предприятие за производство на врати на Балканите – интериорни и блиндирани. Инвестицията, която са направили от „Евростил“ надхвърля 20 млн. лв., а продукцията им се експортира за редица страни в Европа, сред които Италия, Румъния и др. Техни продукти се изнасят дори и за Мексико. Годишният производствен капацитет на предприятието е над 160 000 врати, а всеки ден от поточната линия излизат 800 врати. „Подобни предприятия са гордост за българската икономика“, посочи зам.-министър Манолев. Той обсъди с ръководството на компанията проблемите, които срещат и натрупания опит при навлизането им на нови пазари. „Можете да разчитате на пълна подкрепа от нашите търговски аташета зад граница при търсене на нови партньори и проучване на нови пазари“, подчерта Александър Манолев.", "date": "2018.10.20", "title": "Фирми в Кюстендил изпълняват европейски проекти за над 35 млн. лв. "}
{"url": "https://www.monitor.bg:443/bg/a/view/sled-pijanski-skandal-trup-vyv-vylkosel-147430", "text": "Много рано тази сутрин 57-годишният Муйдин Дураков – Муйдата беше открит мъртъв в село Вълкосел, община Сатовча. Сигналът е подаден от местна жителка около 04:40 часа в гоцеделчевското районно управление на МВР. Тя казала на полицаите, че отивайки на работа в шивашки цех, в района на фурната за хляб в селото е открила мъртъв, с разбита глава своя съселянин Муйдин Дураков. Първоначалните разследвания сочат, че става дума за пиянски скандал между съселяни, блъскали са се един в друг и накрая скандала е завършил  с удар с дъска по главата на Муйдата. Трупа е открит на 100-на метра от заведението, където пребитият е заседнал до късно вечерта да се черпи с познати съселяни.  Разследващите полицаи издириха и задържаха 4-ма, участвали в инцидента. Разпитват се и други хора от селото, както и негови близки за възможни стари конфликти между него и други жители на Вълкосел. Засега никой не казва, кой може да го мрази толкова Муйдата. Пиел е, но не е бил заядлив.       Аутопсията на трупа установи, че 57-годишният Муйдин е зверски пребит, има множество травми по цялото му тяло, несъвместими с живота. Лицето му е било обезобразено. Муйдин наскоро се завърнал от гурбет в Гърция,където редовно ходил със съпругата и зет си да работят тютюн. Цял живот той и семейството му се препитавали със земеделие, предимно гледане на тютюн. Според съселяните му Муйди е пиел, но не е бил пияница.", "date": "2018.10.20", "title": "След пиянски скандал труп във Вълкосел"}
{"url": "https://www.monitor.bg:443/bg/a/view/italija-nehae-za-kreditnija-si-rejting-147429", "text": "Италианският вицепремиер Матео Салвини омаловажи понижаването на кредитния рейтинг на Италия и обеща запазване на проектобюджета, който не спазва ангажиментите към еврозоната, поети от страната, предаде АП. Международната рейтингова агенция Мудис (Moody's) понижи снощи кредитния рейтинг на Италия само до една степен над спекулативната зона - от Baa3 до Baa2 (с латински букви), със стабилна перспектива. Сред посочените причини е \"значителното отслабване на фискалната сила на Италия\" заради променения целеви бюджетен дефицит. Европейската комисия вече предупреди Италия, че по-високият й от очакваното бюджетен дефицит представлява безпрецедентно отклонение от европейските бюджетни правила. Правителството трябва да отговори на притесненията на ЕС най-късно в понеделник. Салвини днес каза, че той не е притеснен, а правителството просто прави най-доброто за италианците. Правителството ще продължи напред въпреки рейтинговите агенции, еврокомисарите и някои вътрешни прояви на неразбиране, посочи той. По думите му рейтинговите агенции и преди са грешали за Италия и отново ще се провалят. Популисткото правителство, съставено от движение \"Пет звезди\" и партия \"Лига\" на Салвини, планираше извънредно заседание на кабинета по-късно днес за обсъждане на бюджета и твърдения на лидера \"Пет звезди\" Луиджи Ди Майо, че в проектобюджета са внесени несъгласувани промени. Луиджи Ди Майо обяви снощи, че проектобюджетът представен на италианския президент включва предложение за данъчна амнистия върху пари, държани в чужбина, и върнати в Италия. Движение \"Пет звезди\" не подкрепя такава мярка. Салвини коментира, че обвиненията на Ди Майо са \"сюрреалистични\", но спорът разкрива пукнатите в управляващата коалиция, която е само на четири месеца. Правителството е заложило във финансовата рамка за бюджета дефицит за следващата година от 2,4 процента от брутния вътрешен продукт. Това е под целевия дефицит от 3 процента, който се изисква от страните от еврозоната според европейските разпоредби, но е доста над обещания от предишното правителство дефицит от 0,8 на сто. За тази година заложеният бюджетен дефицит е 1,8 процента.", "date": "2018.10.20", "title": "Италия нехае за кредитния си рейтинг"}
{"url": "https://www.monitor.bg:443/bg/a/view/poveche-ot-polovinata-albanija-mechtae-da-emigrira-147431", "text": "Над половината от населението на Албания би искало да емигрира към по-богати страни с по-добро образование, сочи изследване, цитирано от Ройтерс. Според изследването, ръководено от Ръсел Кинг от университета в Съсекс и албанския изследовател Илир Гедеши, потенциалните кандидати за миграция в страната са се увеличили от 44 процента през 2007 г. до 52 процента през 2018 г. След краха на комунизма в Албания през 1991 г. над 1,4 милиона албанци, близо половината от сегашното население на страната, са емигрирали основно в съседните Италия и Гърция и по-малко във Великобритания, Германия и САЩ. Проучването показва, че икономическите мотиви си остават основен фактор, но не в толкова силна степен, и че обмислящите да емигрират сега предпочитата Германия и САЩ. Близо 65 000 албанци са кандидатствали за убежище в Германия през 2015-2016 г., като молбите на повечето от тях са били отхвърлени, тъй като страната започна да приема сирийски бежанци, бягащи от войната в родината си. Оттогава Германия започна да приема лекари и медицински сестри, като почти всички от тях са новозавършили. След като икономическата криза засегна от 2008 г. икономиките на Италия и Гърция, където живеят близо един милион албанци, изпращаните пари към Албания, които са от ключово значение за облекчаване на бедността, намаляха с една трета и 133 544 мигранти се завърнаха в родината си, отбелязва Ройтерс. По-рано безработните, неквалифицираните и необразованите бяха потенциални мигранти. Сега квалифицираните, образованите, имащи работа и добро икономическо положение искат да емигрират, посочи Гедеши пред Ройтерс. Ние констатирахме също така, че икономическите причини имат по-малко значение, тъй като хората сега искат да емигрират заради по-дборо образование. Някои искат също така да напуснат страната, защото не виждат бъдеще в Албания, добави той. Имайки предвид нарастващият образователен профил на потенциалните емигранти, изследването препоръчва на Албания да търси споразумения за \"регулирана миграция на квалифицирани кадри, като винаги се имат предвид опасностите от изтичане на мозъци и квалифицирани хора\". Според изследването би трябвало да се направят усилия за подобряване и разширяване на структурата на заетостта и възможностите за бизнес в Албания, така че по-малко хора да бъдат песимистично насторени за бъдещето си в Албания и да виждат миграцията като единствен изход.", "date": "2018.10.20", "title": "Повече от половината Албания мечтае да емигрира "}
{"url": "https://www.monitor.bg:443/bg/a/view/arest-za-top-slujitel-v-sa-sht-za-vryzka-s-rusnaci-147299", "text": "Старши служител на американското финансово министерство бе арестуван тази седмица и бе обвинен за изтичането на \"изключително чувствителна информация\" за заподозрени в разследването на руската намеса по време на президентските избори в САЩ, предаде Ей Би Си. Съветник в Мрежата за финансово изпълнение на Министерството на финансите Натали Едуардс \"предаде повереното й доверие\" като заради нея са изтекли поверителни банкови данни директно към руското посолство. Едуардс е предавала данните чрез криптирани съобщения.  ", "date": "2018.10.20", "title": "Арест за топ служител в САЩ за връзка с руснаци"}
{"url": "https://www.monitor.bg:443/bg/a/view/severin-karal-kola-bez-knijka-predi-ubijstvoto-147406", "text": "Преди зверското убийство на тв водещата Виктория Маринова обвиняемият за смъртта й Северин Красимиров карал кола без книжка. Това разкриха пред „Монитор“ близки на семейството, пожелали анонимност. Три месеца преди касапницата на кея в Русе 21-годишният мъж се върнал от Германия с пари и си купил БМВ пета серия модел е39 за 3000 лв. Записали го на името на приятелката му. защото продавачът подозирал, че купувачът няма книжка, и не му позволил. Едва след прехвърлянето при нотариуса и плащането му дал ключовете. Друг интересен детайл е и фактът, че майката на Северин – Надежда, е платила бягството до Германия на сина си. 21-годишният младеж нямал никакви пари у себе си след престъплението. Разбрал обаче, че човек от ромския квартал на Русе ще пътува със семейството си натам, и го попитал дали може да го вземе. Мъжът имал място в колата и се съгласил, защото решил, че Северин ще му говори по пътя и ще го държи буден. Уговорката им била, когато пристигнат, майката да ги посрещне и да плати транспортните разходи. „През целия път думичка не обели”, разказал шофьорът на приятелите си от ромската махала на Русе „Селеметя“. В неделя обаче, след като по всички новинарски емисии и сайтове започнала да излиза информация за жестокото убийство, се притеснил, разказали свидетели пред разследващия екип. Категоричното доказателство, заковало извършителя, е голямото количество ДНК, открита по тялото на журналистката Виктория Маринова. Освен семенна течност от Красимиров негов биологичен материал е открит под ноктите на жената. Тя се е борила до последно с убиеца, като успяла да окаже сериозна съпротива. Вики е одрала няколко пъти Северин, докато се е борила за живота си, което обяснява наличието на дезоксирибонуклеинова киселина (ДНК) от извършителя под ноктите й. Съдебно-психиатричната експертиза е показала, че 21-годишният младеж може да носи наказателна отговорност и осъзнава вината си въпреки ниския си интелектуален потенциал. Северин е ходил на училище „Не го ли виждате, че той не може да говори български добре, затова се хващаше да работи като докер и изкарваше по 20 лв. С пари обаче никога не е разполагал, винаги е бил тих и скромен, гласът му не се е чувал, затова в квартала не успяхме да повярваме, че е той”, разказа жител на „Селеметя“. Младежът живеел в другата ромската махала – „Тракция”. След като се разбрало, че Северин е заподозрян, от там ромите изгонили роднините му, за да не създадат неприятности и на останалите обитатели на махалата. Поради тази причина леля му се скрила в „Селеметя“. На входа на квартала вчера пазеше екип на жандармерията, който ще бъде изтеглен следващите дни, защото ситуацията е спокойна. Търговец на маратонки, който тренира ММА, и още един спортист, са били сред организаторите на нахлуването в ромската махала през миналата седмица, разказаха местни пред „Монитор”. „Първо отидоха в „Тракцията“ и после тръгнаха към „Селеметя“. Нас обаче ни предупредиха и се организирахме да ги посрещнем с брадви и лопати”, разказаха жителите на „Селеметя“. В квартала им влезли 4 - 5 коли със свалени номера и петнайсетина мотора, чиито табели били увити с черно тиксо, за да не се виждат. Един от организаторите на бунта - търговецът на маратонки, пръв избягал, когато видял, че ще има отпор. Предполага се, че мотористите са се включили, защото същия ден имало събор или среща, твърдят местни. Единият от русенските мотоклубове пък се намира съвсем близо до мястото, където е извършено престъплението, видя екип на вестника. „Виновен съм. Ще лежа, колкото ми дадат“. Това бяха едни от първите думи на Северин пред журналистите, преди да бъде разгледана мярката му за неотклонение. По време на заседанието в петък стана ясно, че седем жестоки удара в главата са сломили съпротивата на телевизионната водеща Виктория Маринова, която беше зверски убита и изнасилена до бетонната алея край Дунав в Русе, докато спортува. Нанесените удари са довели до тежки увреждания и са една от причините за настъпването на смъртта на младата жена. Това стана ясно в съдебната зала в Русе, където бе гледана мярката за неотклонение на обвинения в изнасилването и убийството 21-годишен Северин Красимиров. Искането на окръжната прокуратура за налагането на постоянна мярка „задържане под стража“ бе внесено в 8,40 часа, а заседанието бе насрочено скоростно - за 10,30 часа. Двама прокурори се явиха в съдебната зала – Кремена Колицова и окръжният обвинител на Русе Георги Георгиев. Дългогодишни съдебни репортери си спомнят, че последно в Русе това се е случвало преди около 20 години. В съдебната зала присъства само един от близките на убитата Виктория. Свекърът й Румен Максимов, който е дългогодишен журналист, стоеше в ъгъла покрусен. Северин бе докаран в съдебната зала окован с пранги. Облечен бе със същия панталон цвят бордо и сива блуза, с които слезе от самолета на летището в София, но имаше и черна жилетка. Впечатление направи, че си е пуснал брада, вероятно за да промени външността си и да не бъде разпознат. Макар че служебният му защитник Иван Дойнов го предупреждаваше да мълчи, той отговори на въпросите на журналисти на не много правилен български език. „Да, виновен съм. Спомням си, като минавам тъй и или тя, или аз я ударих, без да искам. „Оглеждай се нещо“, тъй съм казал и тя каза, нещо ми каза тя, не помня хубаво. И аз отидох там, ударих й един шамар, падна тя, после аз исках да си продължавам напред, тя ми хвана косата. Каквото ми дадат, доживотен затвор, ще го лежа“ почти проплака Северин. Каза, че съжалява и че не може да повярва, че той е извършил престъплението. В съдебната зала станаха известни някои подробности от живота на Северин. Той каза, че няма завършен осми клас, постоянният му адрес е в квартал „Тракцията“, където е домът на леля му, и се препитавал като докер, но никога не е имал постоянна работа. Според адвоката Иван Дойнов налагането на мярка „задържане под стража“ е най-подходящата за Северин, който имал притеснения за живота си, ако останел на свобода. „Не мога да преценя каква да ми бъде мярката, предоставям на съда“, пък каза Красимиров. След изслушването на страните съдия Милена Пейчева се произнесе с определение за налагането на най-тежката мярка за неотклонение и Северин остава в ареста. Обжалване може да се направи в тридневен срок пред апелативния съд във Велико Търново, но това едва ли ще случи, като се имат предвид изразените притеснения за живота на обвиняемия. КАРЕ: Заровил телефона на Вики, за да скрие самоличността й След приключване на заседанието окръжният прокурор Георги Георгиев обясни пред журналисти, че Красимиров е заровил телефона на Виктория, защото се опасявал да не бъде разкрита бързо самоличността й. В кейса на телефона е била служебната карта на Маринова и това е бил единственият документ, който тя е носела със себе си, докато спортувала на бетонната алея край Дунав. Това важно веществено доказателство бе открито на мястото на престъплението след разпита на Красимиров в Русе в четвъртък. „С това практически като че ли изчерпваме работата си по версията за грабеж, придружен с убийство“, допълни Георгиев. По време на разпита Красимиров е обяснил, че няма някой, който да му е помогнал или да е участвал заедно с него в извършването на престъплението. Специално е разпитан и по версията за поръчителство или за действия, свързани с работата на Виктория, но Северин твърдял, че нито е познавал жертвата си отпреди, нито я бил виждал по телевизията, в която тя работела. „Нямаме доказателства за участие на други хора. Имаме свидетели, които са видели само един мъж, облечен с дрехи, каквито намерихме у него. Имаме ДНК експертиза, която показва, че няма генетичен материал от друго лице от мъжки пол, но продължаваме да работим и по тези версии“, уточни Георгиев. При разпита в Русе Красимиров е признал за нанесените удари, от които според медицинската експертиза е настъпила смъртта на Виктория. По отношение на обвинението в изнасилване не е дал обяснения, допълни окръжният прокурор.   Съдия №1 и защитата му не се явиха на делото Лозан пробва финт по делото за декларацията Съдът го поряза, решава за глобата от Сметната палата до месец МАРИЯ КАДИЙСКА Скандалният шеф на ВКС пробва да финтира делото, което сам заведе срещу глобата от 1000 лв. заради неподадената към Сметната палата имуществена декларация. За целта Панов опита да отложи процеса, като нито той, нито адвокатът му дойдоха на съдебното заседание. Въпреки това съдия Ангел Павлов даде ход на делото и посочи защо смята, че няма пречки затова. Оказа се, че според закона призовката за Панов е била приета от юрисконсулта във ВКС Здравко Стойков, който е длъжностно лице, натоварено да приема книжа, и затова призоваването е редовно. Призовката за адвоката пък била върната, тъй като той бил извън София, но след това изпратил до съда допълнение към жалбата и дори посочил на кои дати има възможност да се яви на следващо заседание. „Депозираната молба от адвоката означава, че е запознат с назначеното съдебно заседание“, отсече съдът. Ответник по делото е комисията „Антикорупция“, в чиято структура влезе тази част от Сметната палата, която отговаря за публичността на имуществото на заемащите висши държавни постове лица. Съдът изчете подробно и как се е стигнало до налагането на глоба на Панов. На 21 юли 2017 г. главният експерт в Сметната палата Яница Ушева съставила акт за нарушение, че до 30 април с.г. Панов не е подал декларация за имущество и доходи за 2016 г., нито пък писмено е уведомил председателя на Сметната палата, че няма промяна в имуществото и доходите му. В пледоарията си пред съда представителят на комисията „Антикорупция“ заяви, че от името на нейния председател моли да бъде отхвърлена жалбата на Панов като неоснователна и да бъде потвърдено като правилно и законосъобразно наказателното постановление срещу него от 10 януари 2018 г. Мотивите са, че с неподаването на декларация пред Сметната палата Панов е нарушил закона за публичност на имуществото си като член на ВСС. „Обстоятелството, че Панов като председател на ВКС е подал декларация пред ИВСС, не го освобождава от законовото задължение за подаване на декларация пред Сметната палата в качеството му на член на ВСС“, заяви представителят на КПКОНПИ. Съдът обяви, че ще вземе решение във възможно най-кратък срок.", "date": "2018.10.20", "title": "Северин карал кола без книжка преди убийството"}
{"url": "https://www.monitor.bg:443/bg/a/view/oblaci-pomrachavat-uikenda-147411", "text": "Днес ще преобладава значителна облачност и на много места, главно в следобедните часове, ще има превалявания. Ще духа слаб до умерен северозападен вятър. Минимални температури: между 7 и 12 градуса, максимални: между 17 и 22 градуса. Над Черноморието ще бъде предимно облачно с превалявания, главно в следобедните часове и по-значителни по южното крайбрежие. Ще духа слаб север-северозападен вятър. Максималните температури ще са 18-20 градуса, колкото е и температурата на морската вода. Вълнението на морето ще бъде 2-3 бала. В планините ще бъде предимно облачно. На много места ще превалява дъжд, над 2200 м - сняг. Ще духа умерен север-северозападен вятър. Максималната температура на височина 1200 м ще е около 11 градуса, на 2000 м - около 5 градуса. Атмосферното налягане ще бъде по-високо от средното за октомври и през деня ще се повиши още. В неделя над по-голямата част от страната ще преобладава облачно време. На много места ще има валежи от дъжд, в отделни райони от западната половина на страната - значителни по количество. Ще духа до умерен северозападен, в Източна България - североизточен, вятър и с него ще продължи да нахлува студен въздух. Преобладаващите минимални температури ще бъдат между 7 и 12 градуса, а максималните - между 14 и 19 градуса. В началото на следващата седмица ще е облачно и дъждовно. В цялата страна вятърът ще се ориентира от североизток. Температурите ще се понижат още и максималните ще бъдат между 11 и 16 градуса.", "date": "2018.10.20", "title": "Облаци помрачават уикенда"}
{"url": "https://www.monitor.bg:443/bg/a/view/kartinite-na-aleks-raeva-147309", "text": "„Когато съм под водата никога не мисля за нещо над водата и въпреки това имам флашове сякаш от друго време. Картини, които изведнъж ми се появяват и понякога е ужасно стряскащо. В началото ме плашеше, но след това реших, че просто съм си ненормална и го приех“. Когато отидох да се видя с едно от най-лъчезарните популярни момичета у нас съвсем не си представях, че ще чуя тези изречения от устата й. Поканих я на разговор заради завръщането в първата й банда Mind Trips и новия им албум „My“, който ще представят тази вечер с лайв в столичния клуб „Терминал 1“. Как мислите й прехвърчаха от нотите към дайвинга и прераждането изглежда необяснимо на пръв поглед. Но: „Музиката е производно на всичко в моя живот“, беше първото изречение на Алекс Раева щом седна на масата. Каза го с така сериозна усмивка, която да ти подскаже, че нишката между заниманията й е тънка, почти невидима, но много здрава – като рибарска корда. Почти на всеки му се е случвало нещо, което науката не може да обясни. Всичко започна с необяснимото вдъхновение на Алекс за текстовете на песните, които винаги й идват на английски. „Много е странно защото не мога да кажа, че имам перфектен английски. А когато пиша музика използвам думи, които никога няма да употребя в речника си. сигурно“, призна тя. Оказа се че вярва в прераждането, а убеждението й се засилва именно от тези флашове, които я сполитат, когато се гмурка и „не са от моя живот“. И разказа за един такъв. А когато човек чуе историята е склонен да онемее. При едно от слизанията й в любимите рекове (потънали кораби), Алекс обследва „живия кораб“ „Салем Експрес“, който потъва през 1991 г. заради претоварване с пътници. На борда има близо 2000 поклонници, които се връщали от Мека в Египет, но намират смъртта си в Червено море. В този кораб не влизат египтяни, защото са суеверни, пък и повечето гидове все имат роднина, загубил живота си там. Затова Алекс слязла само с група. „Ужасяващо впечатляващ е, защото солта в Червено море е много и запазва всичко все едно е потънал вчера – с отворените куфари с детски дрешки, с четката за зъби, с абсолютно перфектен скелет, само оглозган от месото и ... изведнъж ги видях живи хората. Видях ги не като на картина а като сцена от филм“, разказва смразяващата случка тя. Оказва се, че голямата част от групата не се престрашава да влезе в „Салем експрес“ и Алекс е практически сама. „А още по-плашещото е, че тези картини не ме демотивират. Не знам как душата ми издържа тогава, но ме плаши, че нямам граници. Изпадам в състояния, в които искам да надскачам нещо в себе си, което е компенсаторен механизъм, върху който също трябва да работя“, веднага се самоанализира чаровното миньонче с енергия на перпетум мобиле. Именно върху личностното развитие, работи Алекс в последните години. „Случи се с идването на 30-те. Имаше всичко на лице да бъда щастлива, но аз не бях. Тога спрях да обвинявам хората и започнах себе си. Бих казала, че след връзката ми с Дончо съвсем се избистриха нещата. Освободих съзнанието си и имам прекрасни три години на себеоткриване, на свобода, каквато до този момент не съм изпитвала“, признава тя. С дайвинга отпуска мозъка си, помага й да се справи с мислите за несигурност, които преследват всеки артист. „Днес имаш работа, утре не. Един ден си на върха, а в следващия момент изчезваш. Не знаеш дори след няколко месеца какво те чака. Това е ужасно психическо натоварване“, споделя Алекс, която днес следва веруюто Разковничето за нея е в трупането на опит с „прочетена книга, видян залез, просещо дете на другия край на света. Това са хиляди неща, които ако не ги преминаваме през собствената си мисъл, са просто гледки. Забравяме да се учим!“ Всичко това се излива в най-сигурното място за Алекс – зад микрофона. Тя стои там вече 18 години и е единствената в семейството, която не става професионален актьор. Не че не записа доста роли вече, особено в телевизионни сериали, но не се има за актриса. Иска й се обаче да върви и в тази посока и ходи по кастинги. Но за момента е замразила всички други изяви, за да се посвети на албума си с Mind Trips. По „My“ групата работи вече три години. „Изляхме нещата за един месец и ги правихме три години чисто технически и звуково“, споделя певицата, която е и основния автор на текстовете. Вярва, че ейсид джазът изисква да си вградиш душата си в музиката. Може би затова описва „My“ като „абсолютно изливане на чувствата на една жена след раздяла“. „Всяко парче има различен заряд – омраза, обвинение, прошка, готовност за нещо ново“, разяснява тя и разказва, че е писала песните хаотично, но след като ги подредила, видяла всъщност, че това са фазите, през които е преминала след раздялата с Дончо. Всичко завършва с песен за новата любов, за оздравялата душа. Любимото й парче е „New Mistakes“ - най-тегавото, както сама го окачествява. В продължение на месеци търсила текст и канто. Точно преди да се откаже, в главата и прозвучала направо готова песен. Записала я набързо и беж към студиото. Характерното за песента е изключително трудният текст с речитатив. “Там се казва „Бъркането не е задължително грешка!“, усмихва се Алекс. Поток от вълнение се излива от нея, когато говори за Mind Trips, защото е решила те да са постоянното й убежище. „Липсваше ми работата с музиканти. В хауса го няма това взаимоотношение, тази игра между души, това е много магично“, казва тя, но признавам че не се има за „зверовита певица“. По-скоро харизмата е нейното най-голямо оръжие. Наследила я е от баба си, която е Или поне майка й, актрисата Наталия Бардская, която е баронеса, твърди така. Прадядото е бил белогвардейски капитан. Преди да бъде убит, успява да подсигури бягството на семейството си, което по план трябва да отиде при сестра му в Италия, но корабокрушира край село Бяла през 1917 г. Всичко, което имат потъва. „И тя от баронеса с гувернантки и богатство става козметичка и гледачка във Варна“, разказва Алекс. Но баба й била изкусна „лъжкиня“. След потъването на кораба, била успяла да спаси два парфюма. Купувала най-елементарния крем и капвала по две капки от ароматите – така се превърнала в най-добрата козметичка в града. В момента Алекс не спира да подтиква майка си да довърши книгата за рода си, която пише. „Абсолютен роман за един магичен свят“, загатва певицата. По бащина линия я преследва съвсем не по-малък талант, все пак е дъщеря на Илия Раев. Дори успява да се снима с него в сериала „Седем часа разлика“. Не участват в обща сцена, но никога няма да забрави чувството, когато слуша как останалите говорят за родителя й, който за съжаление напусна този свят преди година и половина. В сериала, Илия Раев трябваше да влезе на пожар, за да доснима сцените на Ачо Георгиев, който умира внезапно. Героят му е на легло и трябва да си отиде от този свят и пред камера. „Скоро засякох повторението, но не можах да изгледам сцената как умира на екран, след като вече го няма. Не съм преодоляла смъртта му, но той ми праща много хубави неща и вярвам, че ме закриля“, не може да скрие тъгата си Алекс. Запалва се по гмуркането преди 10-11 г. „Заради мъж“, отсича кратко. Първото й спускане е без никаква подготовка. Казали й само „лапни това (регулатора) и ако те попитат на лодката дали си дайвър му кажи че имаш open water”. Дори не знаела какво е Open Water (първия сертификат). Прекарала на 10-12 метра половин час, а докато се захласвала по подводната каверна от очите й текли сълзи от болка. Никой не й обяснил че на 5 м трябва да изравни налягането на ушите. Три години лекува този пропуск, но не спира с дайвинга. Вече има над 800 гмуркания, и е достигала до над 70 м под вода. Нейната голяма страст обаче е красотата под водата, която е до 30 м, както и потъналите кораби. 4-5 години след първото й гмуркане дошло и желанието да снима. Сега има собствен канал, в който пуска филмите си и дори участва в конкурси. Казва че е вглъбен дайвър заради страстта си да докуемнтира под вода и никой не обича да се гмурка с нея, защото е скучна. „Всяко свободно време отдавам на това. Нямам още деца, нямам за какво да пестя и съм много авантюристичен типаж, всяка стотинка ми отива за гмуркане“, признава Алекс. За дайвинга трябва да имаш търпение, както и за ските, които са й другата краста. Като ученичка дори ги е тренирала сериозно и била в отбор. Родителите й съвсем не се радвали на това и искали да я откажат като я срещали със спортисти, които да я убеждават, че професионалния спорт не е толкова розов.", "date": "2018.10.20", "title": "Картините на Алекс Раева"}
{"url": "https://www.monitor.bg:443/bg/a/view/furi-turist-v-plovdiv-predi-dvuboja-s-kubrat-147422", "text": "Шампионът на Великобритания Хюи Фюри ще разгледа повечето забележителности в Пловдив преди дългоочаквания двубой с Кубрат Пулев в София. Тази неделя Фюри идва под тепетата, за да обиколи най-интересните обекти за туристи, съобщиха организаторите на тура. Туристическата визита на британския боксьор е само седмица преди сблъсъка му с Кубрат Пулев в зала „Арена Армеец”. Двубоят е за правото да се изправи срещу Антъни Джошуа за световната титла на Международна боксова федерация (IBF). На 21 октомври т.г. в 12 часа Хюи Фюри и екипът му ще очакват почитателите си на площад „Римски стадион” до Джумая джамия в центъра на Пловдив. Оттам гостите ще тръгнат на въпросната туристическа обиколка, като първо естествено ще разгледат Римския стадион на Филипопол. След това спортистът и феновете му ще влязат в Джумая джамия, а оттам ще се качат до Античния театър. Туристическата обиколка на Фюри и екипът му ще продължи 2 часа, след което всички ще се отправят към боксов клуб до Спортното училище „Васил Левски” в града. Там британецът ще проведе открита тренировка само седмица преди важния двубой с Кубрат Пулев.", "date": "2018.10.20", "title": "Фюри турист в Пловдив преди двубоя с Кубрат"}
{"url": "https://www.monitor.bg:443/bg/a/view/sa-sht-obviniha-ruskinja-za-namesa-v-amerikanskite-izbori-prez-socialnite-mreji-147418", "text": "Американските власти повдигнаха обвинения на рускиня в намеса в изборите в Съединените щати, включително в междинните избори за Конгрес идния месец, предадоха световните агенции, като се позоваха на министерството на правосъдието. Асошиейтед прес отбелязва, че това е първото федерално дело във връзка с предполагаема руска намеса в тазгодишните избори. Според обвинението Елена Алексеевна Хусяйнова била главният счетоводител на \"Проект Лахта\", който е финансиран от руския олигарх Евгений Пригожин и две контролирани от него компании - \"Конкорд Менидждмънт енд Кънсълтинг\" и \"Конкорд Кетъринг\". Като използвали социални мрежи и други платформи участниците в проекта водили \"информационна война срещу Съединените щати\", опитвайки се да всеят недоверие към кандидати за политически постове и американската политическа система като цяло, пише в обвинителния акт. По-рано прокуратурата в САЩ повдигна задочни обвинения срещу редица руски граждани по случая. Американският президент Доналд Тръмп заяви, че обвинената рускиня не е свързана към неговата предизборна кампания през 2016 г. Съединените щати междувременно обвиниха Русия, Китай, Иран и други страни в непрекъснати усилия да повлияят на американската политика и гласоподаватели на предстоящите междинни избори за Конгрес и по-нататък, предадоха световните агенции, като се позоваха на съвместно изявление на американски правоохранителни и разузнавателни служби. В текста се отбелязва използването на социалните мрежи с цел раздухване на въпроси, които разделят американското общество. Дава се пример и с пропагандни продукти на англоезични медии като руските държавни Ар Ти и \"Спутник\". Изявлението не съдържа конкретни примери за чуждестранна намеса в изборния процес в САЩ.", "date": "2018.10.20", "title": "САЩ обвиниха рускиня за намеса в американските избори през социалните мрежи"}
{"url": "https://www.monitor.bg:443/bg/a/view/makedonija-stava-severna-147419", "text": "Македонският парламент прие снощи промени в конституцията, за да може страната да промени името си на Република Северна Македония. Поправките бяха одобрени на хаотично, на дълго забавено заседание, като необходимото квалифицирано мнозинство от две трети бе постигнато при поименния вот буквално с един глас - 80 от общо 120 депутати. 39 техни колеги гласуваха против. Промяната на името на бившата югославска република бе договорена с Гърция в Преспанския договор от юни. Тя може да отвори пътя на страната към НАТО и Европейския съюз, блокиран от дълго време от Гърция, според която името \"Македония\" предполага териториални претенции към едноименната гръцка провинция, отбелязва Ройтерс. Конституционните поправки получиха необходимото мнозинство от две трети, след като няколко депутати от националистическата опозиционна партия ВМРО-ДПМНЕ се отклониха от нейната линия и подкрепиха конституционните поправки, отбелязва ДПА. Останалите им колеги от групата на ВМРО-ДПМНЕ - най-голямата в парламента на Република Македония - бойкотираха гласуването. Заседанието на парламента бе забавено с над 10 часа, посочва Асошиейтед прес. През това време македонският премиер социалдемократ Зоран Заев се мъчеше да си осигури подкрепата на депутати от националистическата опозиция, която бе необходима за събиране на необходимото мнозинство от две трети. В противен случай в страната щяха да бъдат свикани предсрочни избори. Игор Янушев, генералният секретар на ВМРО-ДПМНЕ, заяви, че депутати от партията са били подложени на \"политически заплахи\" преди гласуването. На трима от тях според Янушев са били подложени подкупи между 250 хиляди и 2 милиона евро, съобщи АП. Заев отхвърли тези обвинения и заплаши да заведе дело за клевета. Одобрените поправки в конституцията на бившата югославска република са общо четири. Първата е за добавяне на \"Северна\" към името на страната Република Македония. Втората вписва държавните правни традиции в преамбюла на конституцията. Третата предвижда \"уважаване на суверенитета, териториалната цялост и политическата независимост на съседните страни\". Четвъртата поправка се отнася за грижите за културните, икономическите и социалните права на македонския народ и всички граждани на страната без граница без намеса в суверенните права на други държави и в техните вътрешни работи под каквато и да било форма. В същото време ВМРО-ДПМНЕ, изключи от редиците си онези свои депутати, които гласуваха за промяна на името на страната на Република Северна Македония, съобщи партийният лидер Християн Мицкоски. Той изрази разочарование от онези, които са подкрепили промяната на името на бившата югославска република, въпреки волята на гражданите и позицията на партията. Македонският премиер Зоран Заев, гръцкият му колега Алексис Ципрас и Европейският съюз приветстваха одобряването на промяната. \"Македония ще бъде част от европейското семейство, нашите мечти и визии за по-добър живот в по-добра страна ще се осъществят\", добави той. \"Поздравления на моя приятел Зоран Заев! Вотът тази вечер е голяма крачка към нашия общ успех. Много важна крачка към мирно и проспериращо бъдеще за нашите народи!\", написа Ципрас на английски в Туитър. Приветстваме днешното решение на Парламента в Скопие, с което се отваря процеса на европейска и евроатлантическа интеграция на страната. Това заяви вицепремиерът и министър на външните работи Екатерина Захариева, съобщиха от Дирекция \"Пресцентър\" на Министерството на външните работи. Вярваме, че това е най-правилното и единствено отговорно решение, което дава шанс за благоденствие на всички граждани в региона. Поздравяваме всеки един народен представител, който е дал гласа си в полза на общото ни бъдеще в НАТО и ЕС. Ние ще продължим да бъдем най-искрен и близък приятел в този процес.", "date": "2018.10.20", "title": "Македония става Северна"}
{"url": "https://www.monitor.bg:443/bg/a/view/sauditska-arabija-prizna-ubijstvoto-na-jurnalista-kashogi-147420", "text": "Саудитска Арабия призна, че журналистът Джамал Кашоги е починал в нейното консулство в Истанбул, след като се сбил с хора, които срещнал там, предадоха световните агенции. Те се позоваха на официалната Саудитска агенция по печата, която разпространи предварителните резултати от разследването на мистериозното изчезване на базирания в Съединените щати саудитски журналист дисидент. Разследванията на случая продължават, като до момента са били задържани 18 саудитски граждани. Имената им не бяха разкрити. Съветникът в кралския двор Сауд ал Кахтани и заместник-ръководителят на разузнаването Ахмед Асири са били уволнени, наред с още трима високопоставени разузнавачи. Крал Салман е разпоредил преструктуриране на ръководството и преразглеждане на правомощията и методите на националното разузнаване под надзора на министерски комитет начело с престолонаследника принц Мохамед бин Салман. Комитетът ще трябва да докладва лично на монарха в срок от един месец. Саудитска Арабия изрази съжаление за смъртта на Кашоги и похвали Турция за сътрудничеството по случая. Кралството обещава да накаже с цялата строгост на закона всички онези, които са замесени в убийството на журналиста, се казва в изявление на саудитското министерство на външните работи в Туитър. Саудитският престолонаследник не е знаел за конкретната операция, довела до смъртта на Кашоги, увери представител на властите, запознат с разследването, предаде Ройтерс. Според цитирания източник, пожелал да запази анонимност, не е имало заповед журналистът да бъде убит или дори отвлечен. Той обаче отбеляза, че има принципна инструкция за връщане на критици обратно в страната. Местонахождението на тялото на Кашоги не е известно, откакто то е било предадено на \"местен сътрудник\", каза представителят на саудитските власти. Той посочи, че шофьорът на консулството е участвал в операцията по прехвърлянето на тленните останки. Турският президент Реджеп Тайип Ердоган и саудитският крал Салман са се разбрали в телефонен разговор снощи двустранното сътрудничество при разследването на случая Кашоги да продължи, предаде по-рано Франс прес, като се позова на турското президентство. Двамата лидери вече обсъдиха въпроса по телефона в неделя. Джамал Кашоги - базиран в САЩ саудитски журналист дисидент, критичен към външната политика на кралството и конкретно към престолонаследника - изчезна, след като на 2 октомври отишъл в генералното консулство на Саудитска Арабия в Истанбул за оформяне на документи във връзка с планираната си женитба. Редица медии предположиха, че той е бил убит в сградата на мисията. На 6 октомври Ройтерс съобщи, че това е една от основните версии според турската полиция. Телевизия Си Ен Ен пък каза, че саудитските власти се подготвят да признаят, че Кашоги е починал при разпит, който не е преминал по план.", "date": "2018.10.20", "title": "Саудитска Арабия призна убийството на журналиста Кашоги"}
{"url": "https://www.monitor.bg:443/bg/a/view/bojko-borisov-sybira-16-1-147421", "text": "Премиерът Бойко Борисов откри Четвъртата среща на местните лидери на страните от Инициативата \"16+1\", която започна в НДК, съобщи правителствената пресслужба. Форумът е под мотото \"Глобално мислене, действия на местно ниво\" и се организира от Министерството на Българското председателство на Съвета на ЕС 2018 и областния управител на област София в партньорство със Столичната община, Националното сдружение на общините в Република България, Националния дворец на културата, както и Секретариата за сътрудничество между Китай и страните от ЦИЕ, Асоциацията на областните управители на страните от ЦИЕ и Китай и Китайската народна асоциация за приятелство с чужбина. Премиерът Бойко Борисов обясни, че днешният форум се реализира в момент, когато в Брюксел е приключила срещата на Европейския съюз с Азия. „В Брюксел на срещата на върха ЕС – Азия, бяха очертани огромните възможности, които има нашия пазар във всяко едно отношение. В същото време сме в условията на санкции от САЩ към Китай, към Русия, от ЕС към Русия и на вчерашната среща в Брюксел наред с оптимизма, имаше и много песимизъм, защото ако приемем, че свободният пазар, конкурентоспособността са движещите сили за един успешен бизнес и сътрудничество санкциите са точно пръта в колелата, който спира и променя конкурентоспособността на бизнеса и страните където има такива“, каза Борисов. По думите му излизането на САЩ от споразумението за климатичните промени също не е еднозначен акт и за съжаление природата всеки ден ни напомня, че промените в климата са факт. „Това, което днес е в Испания, наводнения, суши, земетресения, цунамита и това е също една причина за миграционната вълна, която върви в света. Така че светът като цяло трябва да положи огромни усилия. Новата епоха – цифровизацията, която върви във всички посоки, във всички области и сфери, води след себе си необходимостта от съответната киберзащита, борба срещу киберпрестъпленията\", каза премиерът. Цао Дзиенмин, заместник председателят на Китайското народно събрание, поиска визови и митнически облекчения за китайските туристи и обяви, че практическото сътрудничество продължава да се развива. \"Отдаваме голямо значение на свързаността с Китай, не само транспорт и инфраструктура, а и туризъм, информационни технологии, малки и средни предприятия, индустриални зони и селско стопанство\", обяви министърът на българското председателство на ЕС Лиляна Павлова. Китайските туристи са на 13-о място по посещаемост у нас, съобщи кметът на София Йорданка Фандъкова. От 3 на 10 млрд. щатски долара растат инвестициите на Китай в Централна и Източна Европа. Европейските държави са инвестирали 1,4 млрд. долара в Китай. От 200 хиляди до 1 милион са се увеличили посещенията на туристи. Китай подкрепя европейската интеграция, един проспериращ ЕС ще е важен компонент за нашето сътрудничество, обяви Цао Дзиенмин. Бойко Борисов ще бъде на официално посещение в Обединените арабски емирства (ОАЕ) и в Арабска република Египет в периода 20-23 октомври, съобщиха също от правителствената пресслужба. В рамките на визитата премиерът Борисов ще се срещне с престолонаследника на Абу Даби и заместник върховен главнокомандващ въоръжените сили на ОАЕ шейх Мохамед бин Зайед Ал Нахаян, както и с вицепрезидента и министър-председател на ОАЕ шейх Мохаммед бин Рашед Ал-Мактум. По време на разговорите ще бъде обсъдено развитието на политическия диалог между двете държави и засилване на ефективното взаимодействие в стратегически важни области като икономиката и инвестициите, отбраната и сигурността, борбата с тероризма, иновациите и технологиите, допълват от пресслужбата на кабинета. В Кайро премиерът Бойко Борисов ще разговаря с президента на Република Египет Абдел Фатах Ас Сиси. В продължение на разговорите им по време на 73-та сесия на Общото събрание на ООН, двамата ще обсъдят активизиране на двустранните отношения и задълбочаване на сътрудничеството във всички области от взаимен интерес. В делегацията, ръководена от премиера Борисов, са вицепремиерът и министър на външните работи Екатерина Захариева и министърът на финансите Владислав Горанов. Настоящото посещение на министър-председателя Бойко Борисов в Обединените арабски емирства е първа визита на това равнище в историята на двустранните отношения. То се явява продължение на усилията за по-нататъшно активизиране на двустранното сътрудничество, след като в началото на тази година България и ОАЕ откриха свои посолства в Абу Даби и София, допълват от правителствената пресслужба.", "date": "2018.10.20", "title": "Бойко Борисов събира \"16+1\""}
{"url": "https://www.monitor.bg:443/bg/a/view/sedmichen-horoskop-za-20-26-oktomvri-147410", "text": "Преди да помислите за себе си и своите дела помислете и обгрижете някой изпаднал в нужда в съботния ден. Вечерта чакайте посещение на личната си муза. Поръчайте си сън изпълнен с идеи за бъдещето. Изпадате в творческо вдъхновение и в неделния ден всичко ще ви се отдава с лекота. Полезните вещества прекрасно ще циркулират в тялото ви. Направете си някаква разкрасителна и оздравителна процедура, променете визията си за срещите в понеделник. На 22-и съберете колектива и групата ви по интереси, влезте в нова среда и в нов екип, търсете ново място и поприще за личната ви изява. От 23-и Слънцето вече няма да ви гледа в опозиция. Денят е провокативен, амбициите на работното ви място се сблъскват с колегиалният интерес, но шефовете може да се по-благосклонни към вас, към вашата кандидатура и работа. Пълнолунието в знака на Овена ще напълни потребителската ви кошница и може да ви извади от застоя. На 24-и почти в края на работното време се очертават изгодни предложения, от които ще се спечели повече от очакваното. На 25-и стартирайте нов проект и очаквайте финансова подкрепа. Може да бъдете предпочетени за престижна позиция и осведомени, че печелите конкурс или поръчка. На 26-и срещате ледени сърца, но това е денят, в който всеки получава по заслуги. Вечерта сваля маските. Очертават се болезнени разговори. В събота молитвите се чуват и сбъдват. Пожелайте си нещо, опитайте с действията и подкрепата си да сбъднете желанията на човек с по-малко възможности от вашите. Никъде не отивайте без подарък. В неделя е време за козметик и фризьор, за сауна и масаж, за посещение на център за разкрасяване. Полезните вещества бързо ще се усвоят и резултатът ще е чудесен. В понеделник до обед действа обсебваща програма. Не позволявайте да ви въздействат и не засягайте болезнени за някого теми. Засилват се маниакалните депресии в деня преди пълнолунието. Очертава се и бум на раждания поради силата на приливната вълна. От 23-и Слънцето ще ви гледа в опозиция от знака на Скорпиона, където се намират Юпитер, Меркурий и Венера. Внимавайте с изневерите и с погледите встрани от партньорската пътека. В желанието за удоволствия или за допълнителни печалби ще си докарате повече неприятности отколкото ползи. На 24-и Луната навлиза в Телец и заедно с Уран утежняват и без това натегнатото положение. Ще се печели, но на висока цена. Очертават се нестандартни връзки провокирани от лесната печалба. На 25-и ще имате повод да почерпите, очертава се изгодна сделка. В петък ще получите това, което сте си заработили в предните дни и дано сметките ви не излязат криви. Очертава се тежък уикенд, в който ще давате и обгрижвате близки и приятели, а за вашите нужди малко хора ще се погрижат. Дайте си сметка кой и доколко ви цени и уважава. Навлизаме в деня на сърцето. В събота се прави това, за които те помолят, но понякога трябва сам да предугадиш желанията на тези, които обичаш. В неделя не участвайте в състезания и конкурси и не се опитвайте да се доказвате. Някой ще ви насърчава във вредна за вас посока. В понеделник към обед съберете екипа и състава, в който се изявявате и работите. Време е за разбор на ползите и загубите на придобивките и разходите. Не се претоварвайте, не позволявайте да ви натрапват чуждо мнение и чужд избор. На 23-и битката за кокала ще бъде много по-ожесточена. Ще се отворят апетити за места и позиции, които носят перспектива и вероятност за добри доходи в бъдеще. Каквото е важно да се постигне или да се раздели направете го на 24-и, когато ще се търси баланса в отношенията, амбицията и агресията ще се смирят. Вечерта може да ви се обадят с предложение за съвместна инициатива. На 25-и ще имате повод да почерпите и то с вино от новата реколта. На 26-и е Димитровден, съберете се в тесен кръг, водете задушевни разговори, опитайте да свалите маските и да почувствате кой от какво има нужда. За уикенда се очертават пътувания и семейни сбирки. Навлизате в благодатен период, в който ще получите отдавна чакани награди и екстри. В събота може да получите и нещо, на което отдавна се надявате. Съдбата, семейната и приятелска грижа ще работят във ваш интерес и ако имате проблем ще получите адекватна подкрепа. В неделя се погрижете за себе си, доставете си радост за сетивата, идете на масаж, променете визията си, облечете новите дрехи и опитайте да се държите различно. Ще привлечете погледите, ще ви хрумнат чудесни идеи, може да получите предложение за съвместна дейност от страната и от чужбина. 22-и е ден на големите надежди. Подпишете нови договори или преподпишете старите при по-изгодни за вас условия. Добре е да се провеждат събрания, но към обед или по-късно. Преди това действа обсебваща програма, която ще изкриви енергетиката в полза на високостоящите. На 23-и битките са неравностойни и подмолни, ще се използват всякакви средства. Каквото отложите за 24-и ще позволи да се води равностойна игра и да се сключат взаимно изгодни договори. На 25-и се постарайте да научите първи новините, които касаят лични и професионални дела. Всичко предприето ще тръгне успешно. В петък именяците черпят, Димитровден е. Малко работа ще се свърши, но срещите и разговорите осъществени в този ден ще носят успех и шанс за нова работа или връзка в бъдеще. 20-и е ден за благотворителност и обгрижване. Подайте ръка и направете жест, който някой очаква от вас. Бъдете сигурни, че до вечерта съдбата и вас ще погали, ще удовлетвори поне едно ваше желание или нужда. В неделя е време за всякакъв вид стимулиращи, лечебни и разкрасителни процедури. Посетете СПА център, доставете си радост за сетивата. В този ден кръвта се обновява, връзките ни също. Отнесете се спокойно към проблемите и до два дни ще ги разрешите. На 22-и може да направите приемливи и желани от другите личните си амбиции. Организирайте служебни и партньорски срещи, проведете събрания на всички нива. Предприетото в този ден ще донесе ползи и възможности да играете разпоредителна роля в бизнеса и на работното място. От 23-и при вас ще стане доста напечено. Ще се образува кръст на планетни сили спрямо слънцето ви, а това ще настрои негативно и агресивно доста от хората, с които трябва да се съобразявате. Може да ви бъдат поставени ултиматуми и да ви дойде доста нанагорно при преговори и делови връзки. Родените в първата декада са в по-тежка позиция и на 24-и следобед, когато е добре да ограничат пътувания и гостувания. В този ден някой друг ще спечели чрез вас. 25-и дава възможност да се поделят ползи, задължения и отговорности, а в петък няма да си спестите истината един на друг. Едно пътуване може да се провали или посоката да се промени през уикенда, когато Луна и Нептун ще ви гледат в опозиция от знака на двете плуващи в различни посоки Риби. Смята се, че това в символичен вид са Луцифер и Христос. И при вас изкушенията ще са на всяка крачка. Смирете се, помислете как да помогнете на ближния в съботния ден, а за неделя помогнете на себе си като работите за нуждите на тялото и душата си. посетете тези, които обичате и релаксирайте на приятно място. На 22-и до обед тече обсебваща програма. Очаквайте опити да ви накарат да вършите и чуждата работа и да работите за чужди интереси. Някой активно ще ви манипулира и дано си дадете точна сметка кой и защо ви се обажда и какво иска в действителност. На 23-и лакомията и агресията вървят ръка за ръка. Може да се сблъскате директно с някого по повод дела, постове или придобивки, които и двамата искате да спечелите и получите. Апетитите взимат връх над здравия разум. Каквото отложите за 24-и и то към края на работното време ще ви донесе късмет, пари и нещо отдавна желано. Родените в първата декада може да дочакат печалба от тотото на живота на 24-25-и. Внимавайте какво си пожелавате, защото в петък всеки ще си сърба надробената в предните дни попара. Маските ще паднат, ще се види голата истина. Дано това бързо ви ориентира. 20-и е ден на сърцето, включва се космическият канал на любовта, милостта и състраданието. Ако в този ден не си милостив към хората и природата наоколо сам ще се лишиш от милост в бъдеще. Всяко добро дело ще се запише в тефтера на съдбата. В неделя кръвта прекрасно циркулира в тялото ни, а полезните вещества бързо се усвояват. Ден за фитнес и всякакъв тип разкрасителни процедури. Постарайте се да изглеждате перфектно в понеделник, когато с действията си трябва да привлечете съюзници и сътрудници и да си осигурите защита за следващите дни. На 23-и неприятностите ви може да започнат още от вратата. Колеги и шефове ще са настроени агресивно, никой няма да ви направи компромис. Ще попаднете между чука и наковалнята и доста ще се изпотите, докато угодите на някого или свършите и допълнителната работа. Не взимайте прибързани решения. Слънцето напуска вашия знак, а това ще ви лиши поне от една височайша протекция, внимание или подкрепа. Водете балансирана политика и на 24-и, когато ще се наложи да разделите неделимото и да дадете на всеки по равно внимание и обич. На 25-и идват и допълнителни пари и обаждане, за което някой ще почерпи. На 26-и бързо ще изхарчите полученото, ще задоволите свои и чужди капризи и желания и дано си прекарате приятно. В събота преди да поискате каквото и да било дайте, обгрижете някого, включете се в благотворителна инициатива или посто проявете състрадание. Не употребявайте груба храна и не казвайте груби думи. Противопоказно е да се товари сърцето. Ако в неделя се появи стар проблем, отнесете се спокойно и бързо ще го разрешите. Вечерта е магична и любовна, ще получите и творческо вдъхновение и в понеделник ще отидете на работа с готово и навременно решение. 22-и изисква да се съберем в екип и да работим колективно. Време за събрания и взимане на кардинални решения по важни за работата и живота въпроси. Пълнолунието ще напълни сърцата, а и ръцете няма да останат празни. Много бебета ще се родят на това пълнолуние. Вечерта ще е проблемна за хората с маниакални депресии. На 23-и в 11ч. 14 мин. по Гринуич Слънцето навлиза в знака на Скорпиона. Денят ще започне с агресия, с огромни апетити за пари, права и територии на влияние. Ако искате да си спестите нерви и конфликти отложете за 24-и важите разговори. Тази сряда носи баланс и хармония, позволява да се реши нерешимото преди. Вечерта се приберете навреме. На 25-и увеличите самоконтрола. Може да направите рискова и губеща сделка в желанието да имате нещо на примамлива цена. В петък предстои преобразяване, ще видите някого в нова светлина. Един утежняващ и рисков уикенд, особено ако мислите първо за личите си амбиции и интереси, а после за тези на близките и приятелите. Съботният ден изисква грижа за околните, усет за нуждите на семейството и децата. Ден на сърцето и сърдечните работи. Ще се разбере доколко държим един на друг. 21-и е денят на колелото и на промените, които трябва да направим със себе си и в отношенията си към някого. Постарайте се да изглеждате добре, облечете новите дрехи, за да получите първоначална добра оценка. 22-и изисква размисъл и пренастройка. До обед не предприемайте важни инициативи, ако не искате някой да „яхне” личния ви ентусиазъм и амбиция. До вечерта ще се оформят екипите, ще имате повече възможности за избор към какво и къде да се включете. На 23-и се отварят зверски апетити, битката за кокала навлиза в ожесточена фаза. Бъдете внимателни, опитайте да се възползвате, когато двама се карат. Слънцето навлиза в знака на Скорпиона, а вие навлизате в сатурнова дупка. На 24-и късметът ще наклони везните към родените в третата декада. На 25-и с лекота придобивате една особена вътрешна освободеност и съпротивителни сили, които ще помогнат да спечелите играта и да водите при преговори. Подпишете нови договори и на 26-и, когато ще получите информация позволяваща правилна ориентация. На 20-и с действията и жестовете си на внимание ще спечелите и привлечете на своя страна важни хора, покровители и спонсори. Включва се каналът на космическата любов и състрадание. Участвайте в благотворителни проекти. Неделният ден ще ви срещне с хора способни да ви помогнат при реализирането на важни ваши идеи и дейности. Постарайте се да изглеждате добре, погрижете се за външния си вид. В този ден полезните вещества прекрасно се усвояват. Настроени сме положително и към чуждите идеи, които лесно ще напаснем на своите амбиции и изисквания. Постарайте се да се срещнете с всеки, който ви и важен. В понеделник тече обсебваща програма за родените в първата декада. Може да започнете нова дейности или работни проекти, от които и друг ще се възползва. Внимателно подбирайте хората, с които ще работите. Може би най-тежкият ви и рисков ден за периода е 23-и когато очаквайте опити да ви изместят от хранилката и поилката, да ви провокират към споделяне, което ще се окаже компроматна игра. Контролирайте емоциите, внимавайте с лекарства и алкохол. На 24-и проблемите ще са повече за родените в третата декада, които ще трябва да делят с някого печалбата, независимо кой и доколко е участвал в работата. Вечерта ще получите повече отколкото се надявате и на 25-26-и ще водите в играта. В събота дарявайте каквото можете от сърце и взимайте каквото ви дават. В този ден е важно да правиш това, за което някой те помоли, а не това, което ти смяташ, че му е нужно. Погрижете се за тези, които имат нужда от грижа и съдбата ще се погрижи за вас. Тази вечер ще бъде вдъхновена и емоционална. Записвайте идеите, които ще ви хрумнат. В неделя се постарайте да получите лично и душевно зареждане. Идете на някаква лечебна и възстановителна процедура. Преди да помислите за работа организирайте си почивка от досегашните ангажименти. 22-и е ден за срещи и разговори, за стиковка на намеренията и бъдещите инициативи. Събираме се като зърна в своя грозд на лични интереси. Не отивайте там, където знаете, че не ви е мястото. От 23-и Слънцето ще ви гледа в пречупващ аспект от знака на Скорпиона, където се намират Меркурий, Венера и Юпитер. Престои месец, в който може да се очакват раздели, приключвания и шанс да се тръгне към нови дейности и хоризонти. Но нищо няма да ви се даде даром или без да положите усилия. 24-и дава на всеки предимство, но в следващите два дни ще работите за чуждия интерес и ще харчите спечеленото с труд за излишни дреболии. Очертават се противопоставяния и конфликти. Трудно ще отстоявате правата, парите и позициите си. Отложеното за уикенда ще ви донесе радост. От събота навлизате в стабилизиращ период с навлизането на Луната във вашия знак. Очертава се приятен уикенд, с пътувания и срещи, които ще ви вдъхновят и наградят с емоции и неочаквани идеи. В съботната вечер Луната е в съвпад с Нептун във вашия знак, а това положение може да ви срещне с личната ви муза или да ви зареди с творческо вдъхновение за работа и личен живот. Поне един проблем ще остане в миналото. В понеделник ще влезете във форма, ще привлечете важни клиенти, доставчици и посредници и ще спечелите поне една поръчка. Във вторник всеки е тръгнал с голямата кошница. Ако се чувствате неподготвени отложете преговорите за последните три дни на периода. От 23-и Слънцето ще ви гледа в брилянтен аспект от знака на Скорпиона, ще се окажете ценно звено, връзка или изпълнител в проектите на хора с възможности и високо обществено положение. На 24-и действайте балансирано и омиротворяващо и ще спечелите съюзници. 25-и е ден за подписване на нови договори, за стабилизиране на доходите и за покани, които ще ви позволят да действате и получавате доходи в паралелни посоки. Обезпечавате вложенията си. Очаквайте имотна придобивка. На 26-и всеки ще получи каквото си е заслужил в предните дни. Вечерта не замръквайте на неприятни и опасни места. Чака ви тежък уикенд.", "date": "2018.10.20", "title": "Седмичен хороскоп за 20-26 октомври"}
