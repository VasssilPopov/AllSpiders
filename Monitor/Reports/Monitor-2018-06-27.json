{"url": "https://www.monitor.bg:443/bg/a/view/brazilija-i-shvejcarija-stignaha-1-8-finalite-103904", "text": "Бразилия победи Сърбия с 2:0 в последен мач от груповата фаза на мондиала в Русия и заедно с Швейцария, която завърши 2:2 с Коста Рика, продължават на 1/8-финалите. \"Селесао\" започна по-силно двубоя, но след първите 5-10 минути играта се поизравни. Около 30-ата минута Габриел Жезус бе близо до гола в две положения, но не успя да открие резултата, което се отдаде на Паулиньо пет минути по-късно, а асистент стана съотборникът му в „Барселона“ Филипе Коутиньо. Втората част започна с пропуск на Неймар, който в 57-ата минута се размина с втори гол за Бразилия, но стреля в тялото на Стойкович. Сърбия отвърна със силни десет минути след 57-ата, когато Александър Митрович пропусна цели три възможности да изравни. Точка в спора сложи Тиаго Силва след удар с глава в 69-ата минута, след което духът в сръбския отбор тотално спадна, а Бразилия започна да се забавлява. До края Неймар се отчете с няколко пропуска, а резултатът остана непроменен. Така Бразилия завършва на първо място в група „Е“ със 7 точки и ще срещне Мексико в следващата фаза, Швейцария е на второ място след хикс с Коста Рика и ще играе с Швеция на 1/8-финалите. За Швейцария първо Блерим Джемайли вкара в 31-вата минута, но в 56-ата Кендъл Уостън изравни. Две минути преди края Йосип Дръмич реализира за 2:1, но в добавеното време Ян Зомер си отбеляза автогол, след като битата от Брайън Руис дузпа срещна гредата, а топката се отби в тялото на вратаря и влезе.", "date": "2018.06.27", "title": "Бразилия и Швейцария стигнаха 1/8-финалите"}
{"url": "https://www.monitor.bg:443/bg/a/view/protesti-sreshte-si-izpitanie-za-prezidenta-na-kitaj-103854", "text": "Предаванията по китайската държавна телевизия често показват как президентът Си Цзинпин, облечен във военна униформа, инспектира войници, хвали тяхната служба и приветства Народноосвободителната армия като ключ към нарастващата световна мощ на страната. Националистическата риторика обаче се струва куха на много пенсионирани войници, които се усещат изоставени и излизат на тълпи по улиците да се оплакват от това, че трябва да преживяват с оскъдни пенсии и малко подкрепа. Вълненията представляват деликатно политическо предизвикателство за Си, който превърна близостта си с военните в един от стълбовете на своя имидж на човек от народа. \"От една страна, слушането на пропагандата как Китай сега е богата, могъща държава, която уважава своята армия, а от друга - усещането, че се налага да се борят за трохи, може само да раздразни бившите военни\", заявява Нийл Даймънт, професор от университета Дикинсън и експерт по въпросите на китайските ветерани. Подобни недоволства се проявиха миналата седмица, когато повече от хиляда пенсионирани войници, между които местни и много други, дошли от цялата страна, се разположиха пред сградите на местните власти в град Чжънцзян, в източната китайска провинция Цзянсу. В продължение на четири дни те бяха заели обществен площад и улица, пеейки и скандирайки, докато настояваха за отговор на въпроса за предполагаем побой над техен колега ветеран от наети от правителството бандити, след като той помолил за помощи в по-голям размер. Полицията разчисти площада в неделя рано сутринта с относително малко насилие. Сцените на строената военизирана полиция и бронирани автомобили по улиците на Чжънцзян обаче допълнително влошиха обтегнатите отношения между правителството и недоволните бивши военни. \"Това, което направи полицията в Чжънцзян тази седмица, насилственото прочистване на площада, е незаконно\", каза 63-годишният бивш артилерист Ли Сяо, който е изминал с кола повече от 200 километра (120 мили) до Чжънцзян в петък. Той сподели, че е искал да изрази подкрепата си за протестиращите отстрани. \"Историята ще отсъди.\" Въпреки че бившите военни от десетилетия молят за по-високи пенсии, работа и медицинска грижа при напускането си на Народната освободителна армия, недоволството нарасна през последните месеци. Част от проблема е това, че на местните власти им е наредено от правителството в Пекин да предоставят по-големи обезщетения и работа за бившите войници, но не получават допълнително финансиране, разкрива Даймънт. През март Си нареди създаването на министерство по въпросите на ветераните, което да обърне внимание на дългосрочните оплаквания, но пенсионираните военни бяха разочаровани от липсата на промяна по същество. \"Бяхме радостни, когато бе създадено министерството, това бе единственото ни желание през целия ни живот\", каза Ли. \"Заради леността им и некомпетентността им обаче те не създадоха нито един значителен закон или политика за нас.\" Разказът на Ли съвпада с данните, събрани от ветеран активист от провинция Хубей, Централен Китай, и от базиран в чужбина активист, родом от югозападната провинция Съчуан, които и двамата поддържат връзка с протестиращите. Двамата говориха при условие да останат анонимни, страхувайки се от репресивни мерки от страна на властите. Те заявиха, че протестът в Чжънцзян се е разпръснал, след като полицията навлязла на градския площад на зазоряване в неделя, задържала протестиращи и ги затворила в празни училищни сгради, докато властите от родните им места дойдат да ги отведат. Във вторник местни бизнесмени от Чжънзцян, с които е говорено по телефона, са споделили, че по централните улици на града вече е спокойно. Пенсионирани войници от цялата страна са се събирали най-малко два пъти през последните месеци на сходни протести, веднъж в Централен Китай този месец и преди няколко седмици в южната провинция Гуандун след съобщения на активисти, че ветерани са били малтретирани от наети от правителството бандити. Властите най-вероятно са били обезпокоени, когато стотици ветерани се появиха в Пекин през 2016 г. за седяща стачка пред генералния щаб на Народноосвободителната армия. Предизвикателството пред възможностите на Пекин да се справи с това недоволство вероятно ще продължи, след като Китай обяви през 2015 г., че ще намали броя на въоръжените сили с 300 000 души и заявленията от миналата година, че ще намали допълнително числеността на сухопътните си войски, докато инвестира във възможността си да засилва своята мощ извън страната. Гневните ветерани, част от приблизително 57-милионния бивш военен персонал в Китай, създават необичайна дилема за социалната стабилност в страната. Ветераните обикновено са силни патриоти и носят червени знамена и банери по време на демонстрации. Те изпитват лоялност към комунистическата партия и възхищение към Си, а яростта си насочват към корумпираните местни чиновници. Китайските ръководители обаче са бдителни, що се отнася до масови обществени движения, и реагираха бързо, за да смажат безредиците, което допълнително разпали напрежението сред ветераните, които се чувстват предадени. Обсъждането на протеста бе строго контролирано и в интернет тази седмица. Юе Ган, пенсиониран полковник от Народноосвободителната армия и военен анализатор, заяви, че много по-възрастни бивши военни имат дълбоко заложен инстинкт да се мобилизират бързо, когато имат усещането, че някой от техните е малтретиран. \"Ветераните таят много надежда, но всъщност мечтите им биват попарени\". Протестиращите ветерани създават неудобен контраст на представения от Си образ на Китай като засилващо се течение, което ще понесе всички лодки. \"Днес сме по-близо от когато и да било до целта за голямото обновление на китайската нация и сега имаме нужда да изградим силна народна армия повече от когато и да било в историята\", заяви Си през август. За ветерани като Ли, които само преди две десетилетия са вярвали, че правителството ще се грижи за тях, докато умрат, съвременен Китай може да се окаже самотно място. \"Мислех си, че след като страната стане силна и процъфтяваща, хората ще живеят и работят в мир. Това обаче не се случи\", каза той.", "date": "2018.06.27", "title": "Протести срещу Си - изпитание за президента на Китай "}
{"url": "https://www.monitor.bg:443/bg/a/view/spasjavat-zrenieto-na-baba-s-rjadyk-tumor-na-irisa-103833", "text": "Лекарите от Клиниката по очни болести към УМБАЛ „Св. Георги” откриха изключително рядък тумор на ириса при пациентка на 74 години. Жената отишла на преглед при офталмолог, защото мислела, че трябва да смени диоптъра, но било установено, че тя има в ириса си 5-милиметров тумор. Пациентката вече е приета в Очна клиника и предстои да бъде оперирана. Хирургическата интервенция никак няма да е лека. Ще бъде под микроскоп и се очаква да продължи няколко часа. Едва след операцията ще стане ясно, в зависимост от хистологията, дали образуванието е доброкачествено или не, като вследствие на това ще се прецени как да продължи нататък лечението й. „Интервенцията ще е ювелирна, защото ирисът е богато кръвоснабден и в центъра му се намира зеницата”, обясни началникът на Очна клиника проф. д-р Нели Сивкова. Тя уточни, че пациентката приема и лекарство за разреждане на кръвта и това допълнително ще усложни работата на лекарите. Те смятат да отстранят тумора от окото, като очакват да е с по-голям размер. На следващ етап от лечението ще премахнат катарактата на същото око и ще имплантират изкуствени ирис и леща на мястото на изрязания участък. Случаи като този на възрастната жена с тумора на ириса са редки, срещат се най-много веднъж в годината. Дали изходът ще е благоприятен, зависи от това дали туморът, който ще премахнат лекарите, е доброкачествен. Причината за появата на подобен тип образувание не е ясна.  ", "date": "2018.06.27", "title": "Спасяват зрението на баба с рядък тумор на ириса"}
{"url": "https://www.monitor.bg:443/bg/a/view/za-roditeli-dotuk-103878", "text": "Сълзи, целувки, прегръдки, \"да си изядеш ябълката\", \"да си изпиеш сокчето\" - това са само части от ритуала по изпращането на ученик от начална степен в българските училища. По-напористите мами и баби държат лично да заведат детенцето до вратата на класната стая, сякаш ще се изгуби по коридорите, ако не го направят. Заради такива клинични картини на много места на входа на учебните сгради има табелки - „За родители - дотук“. На описания подвид на категорията \"свръхлюбящ родител\" може да не му мине през ум да заведе детето при стоматолог да му види зъбния статус или на преглед за сколиоза (гръбначен статус) - неща, за които отдавна не се грижат училищни лекари, а са отговорност на родителя, но пък е винаги готов да реагира при \"тежки\" ситуации - лоша храна в училище, тежка чанта или неправилно учебно съдържание. Там мама и тате са капацитети. Пресен случай с притеснени родители на петокласници, стреснати, че в часовете по български език и литература учениците изучавали Стивън Кинг. Родителите стреснати, имам предвид, не децата. Кинг се промъкна в учебните помагала още преди две години чрез откъс от романа \"То\" като контрапункт на приказката на Андерсен \"Грозното патенце\". Филологът у мен не вижда нищо лошо в подобно противопоставяне. Точно обратното, то (\"То\") дава възможност за излизане от шаблоните на зубренето и за развиване на мисленето и на разбирането на текста. Децата трябва да посочат дали героите на Стивън Кинг, чието детство протича също тежко, също са грозни патета и по какви причини са станали такива. Самите деца може би ще разпознаят в петокласниците Хенри и Бен себе си или някого от своите съученици и ще направят аналогии, които излизат извън учебното съдържание. Дори съм убеден. Ако някой намира проблем, то най-вероятно не е чел \"То\". Всеки родител, особено посещаващите форумите за майки и специализираните родителски и образователни групи във Фейсбук, се чувства длъжен да има мнение за това кои български писатели трябва да присъстват в учебното съдържание и дори с кои конкретни произведения. Кои събития от миналото трябва да намерят място в учебника по история и кои трябва да бъдат изхвърлени. Какво да има в учебника по пеене и какво категорично няма място в петолинията. Да се чуди човек, щом са толкова напред са материала, защо не си прехвърлят децата на индивидуално обучение и само да ги водят да им проверят знанията, придобити по родителската методология с най-оптималното образователно съдържание. Ако не друго, поне стресът за учителите ще понамалее. Като цяло в обществото всеки разбира от всичко. Особено в социалните мрежи - и категорично не само от футбол. В една група знаят как се полага асфалт, в друга с голо око лелки, чието най-голямо постижение в ботаниката е да различат домат от краставица, дават оценка болно ли е отсеченото дърво или здраво. Трети са спецове по здравна реформа и като цяло няма непокрита зона в обществения живот. Такива обширни знания са идеални, когато става въпрос да се запълни време в чакалнята при фризьор или да се стопят ледовете на маса в малко позната компания. В сферата на образованието обаче подобна компетентна намеса е вредна. Ако зависеше от мен, бих задължил издателите на учебници веднага след заглавната страница да изпишат с шрифт като този от предупрежденията върху цигарените кутии - \"За родители - дотук\". И бих го повторил заедно със заглавието на 17-а, 33-та, 49-а и т.н. страници чак до втората корица.", "date": "2018.06.27", "title": "За родители - дотук"}
{"url": "https://www.monitor.bg:443/bg/a/view/chernozemci-sybraha-5-000-leva-za-remont-na-cyrkvata-si-103819", "text": "Жителите на калояновското село Черноземен събраха 5 000 лева за ремонт на своята 170-годишна църква „Св. Георги”. Сградата е паметник на културата и е пред срутване, тъй като от години не се намират пари за възстановяването й. Преди няколко месеца съветниците в община Калояново гласуваха единодушно храмът да бъде ремонтиран и за дарения да се използва набирателната банкова сметка в общината. Постъпленията в сметката обаче са минимални, съобщи кметицата на село Черноземен Тоня Христозова. „Имайте предвид, че тези 5 000 лева са събрани все от възрастни хора от селото, които са с ниски пенсии и повечето от тях живеят сами. В банковата сметка също има постъпления, но не са много. Пращат хора от Русе, от Добрич, от чужбина. Спешно ни трябват 100 000 лева, за да укрепим основите на църквата, иначе ще се срути”, казва Тоня Христозова. Тя уточни, че е наложителен и ремонтът на покрива. От кметството няма да откажат помощ и от строителни фирми, които имат възможност да поемат за своя сметка част от възстановителните работи. Междувременно от кметството са успели да разчистят руините от падналия преди две години навес. Проблемите с храма „Св. Георги” започнаха през лятото на 2016г., когато изведнъж се срути навесът към сградата. Само ден по-рано там имало погребение и под същия навес стояли над 50 опечалени. Чист късмет бе тогава, че навесът не бе паднал в деня на погребението и не бе затрупал хората, каза преди две години кметицата на селото. Оттогава до момента тя не е спряла да се бори, за да осигури финансиране за укрепване и авариен ремонт на черквата. Наскоро е кандидатствала за отпускане на субсидия от Министерството на културата (МК) и миналата седмица в селото е пристигнал архитект, за да огледа плачевното състояние на храма. Тоня Христозова уточни, че от МК определят каква сума ще отпуснат, но очаква това да се случи до десетина дни. Само преди няколко месеца куполът на олтара се е сгромолясал на пода. Пукнатини са осеяли цялата 170-годишна сграда. Красивият иконостас също е застрашен, ако черквата се срути, да бъде погубен под руините. Голяма цепнатина има и по средата на стенописа „Тайната вечеря” на възрожденския автор Георги Данчов. Една от камбаните, която тежи 600 килограма, се е наклонила и заплашва да бутне сградата. След срутването на навеса през юли 2016г. тогавашният министър на културата Вежди Рашидов издаде заповед църквата да бъде запечатана, за да не се срути и да не нарани хора. През 2010г. имало проект за възстановяването на старата църква с европейски пари. Първоначално епархийският съвет дал одобрение за ремонта и едва след това бил подаден проектът. Когато обаче парите – 790 000 лева, били одобрени за отпускане, от митрополията в Пловдив отказали да подпишат документите и ремонтът на черквата не се състоял, а сумата била безвъзвратно изгубена.   IBAN 51CECB979033B5561500 BIC – CECBBGSF В платежното трябва да бъде записано, че средствата се превеждат за храм „Св. Георги”, село Черноземен", "date": "2018.06.27", "title": "Спасяват от руините църква на 170 години "}
{"url": "https://www.monitor.bg:443/bg/a/view/svetovnite-shampioni-aut-sled-korejski-nokaut-103896", "text": "Голямата бомба на мондиала по футбол е факт! Световният шампион Германия е аут още в груповата фаза. Възпитаниците на Йоаким Льов шокиращо паднаха с 0:2 в последния си мач срещу Република Корея и се прибират у дома. На Германия не помогна и шведското рамо в другия мач. Скандинавците биха с 3:0 Мексико и си осигуриха място на осминалите. Така на Бундестима бе нужна победа дори с един гол разлика, за да се измъкне. Германия натисна здраво съперника, но вместо това корейците нанесоха кинжален удар в 92-рата минута. Тогава първоначално голът им беше отменен заради засада. След консултация със системата ВАР обаче попадението бе зачетено. Германците не се предадоха и в атака отиде дори вратарят Мануел Нойер. В опразнената му врата обаче корейците успяха да вкарат втори гол и хвърлиха цяла Германия в сълзи. Нещо повече – азиатците успяха да минат в класирането световните шампиони, които завършват на последно място в групата. По същото време Швеция вече си бе осигурила класирането след победа с 3:0. Така Мексико трябваше да трепери до края на мача на Германия, като бе пред реална опасност да бъде елиминиран, въпреки че бе спечелил първите си два мача. В крайна сметка обаче корейците спечелиха мача и така скандинавците и мексиканците продължават на осминафиналите. Отпадането на Германия поставя под сериозна въпросителна и бъдещето на треньора Йоаким Льов. Спецът бе остро критикуван преди световното, защото остави някои от най-добрите футболисти извън състава. Очакванията са след слабото представяне Льов да бъде уволнен. „Това е позор! И тук не става въпрос за липса на късмет, просто бяхме слаби и трябва всеки да си носи отговорността“, написа „Билд“ в коментара си за двубоя.", "date": "2018.06.27", "title": "Световните шампиони аут след корейски нокаут"}
{"url": "https://www.monitor.bg:443/bg/a/view/v-es-i-zapadnite-balkani-70-evrocenta-za-megabajt-103895", "text": "От следващото лято цената на един мегабайт за цялата територия на ЕС и Западните Балкани ще бъде 0,70 евроцента. Това заяви еврокомисарят по цифровата икономика и общество Мария Габриел. От падането на роуминга в Европейския съюз (ЕС) мина година, а статистиката е многозначителна. Само трафикът на данни се е увеличил 5 пъти, или над 430%. „Тенденцията не е изненада предвид падането на такава сериозна ценова бариера. Важното е обаче, че ефект има не само за хората, но и за бизнеса и телекомите. Новите хоризонти пред клиентите ги стимулират да потребяват повече, а това пък провокира фирмите да лансират нови услуги и продукти на тази база“, каза еврокомисарят в ефира на Нова тв. Затова сега планът е между страните от Общността и тези от Западните Балкани. На ЕС му отне над десетилетие да се отърве от роуминга. Идеята е натрупаният опит в този дълъг процес да помогне за придвижването към новата цел само в рамките на три години. Еврокомисарят призна, че в момента цените на обажданията към някои съседни държави като Сърбия и Македония все още продължават да варират и достигат между 7 и 12 лева на минута. Има разлики от 700%-800% спрямо нормалните разговори, с които сме свикнали в ЕС. От намерение преди четири месеца днес визията за дигитално сближаване между държавите членки и страни като Сърбия и Македония вече напредва видимо. „Затова работихме по пътната карта и тя вече дава резултат“, похвали се Габриел. По думите й още от това лято ще има оферти между оператори и съответните държави. Тя си послужи с конкретен пример с австрийския телеком, който по думите й планира да предостави на потребителите си възможност интернет трафик. Предвидена е и месечна такса от 8,50 евро, срещу която ще могат да се ползват 2GB мобилни данни. Мария Габриел увери, че вече се придвижва и процесът по намаляването на цените за гласови обаждания и SMS. Там обаче се изисква повече време, тъй като нещата са по-сложни от техническа гледна точка. „Затова решихме да стартираме с данни“, изтъкна тя, напомняйки че за хората днес е от много по-голямо значение да са свързани онлайн. Габриел коментира и предложението си за създаването на програмата „Цифрова Европа\": „Идентифицирали сме 5 области, в които няма държава-членка, която да може сама да се справи с предизвикателствата. Искаме да инвестираме в цифровите умения на нашите граждани. Липсват ни в момента 350 хиляди IT-специалисти. Те ще бъдат 500 хиляди през 2020 г. Спешно се нуждаем от хора с цифрови умения\", уточни тя.  ", "date": "2018.06.27", "title": "В ЕС и Западните Балкани 70 евроцента за мегабайт"}
{"url": "https://www.monitor.bg:443/bg/a/view/bg-manatarkata-cherviva-minahme-na-rumynska-103899", "text": "Родната манатарка е червива и с много лошо качество. Затова напоследък фирмите ни предпочитат да внасят от Румъния. Това съобщи пред „Монитор“ председателят на Асоциацията на преработвателите на диворастящи гъби и плодове Юлиян Колев. В момента основно се бере пачи крак, която се изнася предимно за Германия, Швейцария, Австрия, Франция и Холандия. Цените варират между 6-10 лева, а за манатарката, която обаче вече е в минимални количества, около 6-7 лева за килограм. 99% от продукцията е за износ, тъй като в страната ни не се консумират много гъби. „Пазарът е много слаб. За българина не е характерно гъбите да присъстват често в менюто му и купува предимно замразени. Добрата продукция се предлага най вече в добрите ресторанти в столицата“, обясни Юлиян Колев. Търговските гъби у нас са 12 вида, но в горите могат да се намерят над 200. Въпреки благоприятните климатични условия през последните два месеца и дъждовете, производителите признават, че няма голямо количество гъби. Причината е в липсата на берачи.„Има голямо обезлюдяване на селата, особено в планинските масиви-Родопите и Стара планина. Няма работна ръка. Потенциалните гъбари с всяка изминала година намаляват, защото хората търсят постоянна работа. През седмицата количеството гъби са на половина, в събота и неделя има повече, когато хората са по-свободни. Така че въпреки благоприятните условия не сме оптимисти за сезона“, каза още Колев.", "date": "2018.06.27", "title": " BG манатарката червива, минахме на румънска"}
{"url": "https://www.monitor.bg:443/bg/a/view/slugi-na-bg-madof-spretnaha-rehav-protest-103900", "text": "Рехав протест пред сградата на МС спретнаха в сряда слугите на Българския Мадоф Цветан Василев от апокрифното НПО „БОЕЦ“. Привидният повод беше да се поиска Ваня Рибчева - майката на загиналия командос Емил Шарков, да не бъде гонена от ведомственото жилище, въпреки че още в края на миналата година военният министър Красимир Каракачанов обясни, че това няма да се случи, а се търси законово решение как да се реши случаят. Това не попречи на Георги Георгиев от „БОЕЦ“ да създаде поредното си евтино пропагандно мероприятие, на което обаче се събраха точно 13 души. Те повикаха пред сградата на МС, Георгиев се опита да създаде провокация, като влезе вътре, но беше учтиво отклонен и след като дъждът се засили, протестиращите се разотидоха. Сред тях бе и фамозната лифтингова журналистка Люба Кулезич, която също като Георгиев често отскача до Белград, за да прави компания на скучаещия беглец от закона Цветан Василев. Връзката на Кулезич с БГ Мадоф датира от времената, в които Василев изливаше пари от КТБ в ТВ7, където лифтинговата водеща беше скъпоплатен служител. Именно бомбастичните харчове в медията бяха засегнати и във вчерашното заседание по делото КТБ. При четене на обвинителния акт прокурорите споменаха за кухата фирма „КООП Инвестмънт“, която е получила 33 млн. кредит, с който е финансирала ТВ7, „Петрол“, „Рубин“ и дори са купени акции от самата банка. След фалита на КТБ телевизията беше една от разменните монети, които БГ Мадоф се опита да изтъргува с руския олигарх Константин Малофеев срещу охрана. ТВ7 трябваше да бъде превърната в православен канал и да служи за разпространяване на руска пропаганда у нас.", "date": "2018.06.27", "title": "Слуги на БГ Мадоф спретнаха рехав протест"}
{"url": "https://www.monitor.bg:443/bg/a/view/mediapul-pavira-lyjite-sreshtu-peevski-s-fejk-za-api-103901", "text": "Опре ли до норматив, истината няма значение за Фабриката за фалшиви новини на олигархията. Важно е да бъде изпълнена заръката за поне няколко фейка на ден срещу враг №1 на задкулисието и манифактурата му за клевети – издателя ни Делян Пеевски. Безизходицата обаче явно е застигнала един от флагманите на Фабриката - „Медиапул“, защото сайтът, собственост на бившата говорителка на Костов Стояна Георгиева, намесва името на Пеевски без каквато и да е връзка с рокадите на Пътната агенция. Макар новият титуляр на пътната агенция – почетният председател на Строителната камара Светослав Глосов, да няма нищо общо с депутата и авторите на материала сами съзнават това, в опит да намесят името на издателя ни и да го навържат по някакъв начин с това на шефа на АПИ носят от девет кладенеца вода. За целта прибягват до старата лъжа, че имал нещо общо със строителната фирма „Водстрой 98“ - отдавна опровергана опорка, която е по-брадясала дори от връзката на Георгиева с Командира и родените от бандитската му приватизация олигарси. За разлика от тази задкулисна връзка, която е напълно реална обаче връзка между Пеевски и „Водстрой“ съществува само във фалшивите новини на Фабриката за клевети на олигархията. Тя обаче, както вече споменахме, залага не на истината, а на Гьобелсовия принцип за лъжата и повторенията, които я превръщат в истина.", "date": "2018.06.27", "title": "„Медиапул“ павира лъжите срещу Пеевски с фейк за АПИ"}
{"url": "https://www.monitor.bg:443/bg/a/view/treniraneto-na-mozyka-pazi-ot-alchajmer-i-demencija-103888", "text": "Възможно ли е да имаме остър и буден ум във века на технологиите, където всеки отговор е на един клик разстояние от нас? Информацията е лесно смилаема, което обаче ни направи лениви. Като че ли това се превърна в най-големия бич за съвремието ни. Истината е, че трябва да тренираме непрекъснато мозъка си. Т.нар. умствена гимнастика може да ни предпази дори от алцхаймер и деменция. Това обясни пред „Монитор“ водещата на интелектуални тренинги и игри Анастасия Димитрова. Затова според нея не бива да спираме да учим. „Трябва да предизвикваме мозъка с нова информация, да вършим нови действия, да посещаваме различни места, да се срещаме с различни хора. Предизвикателствата способстват за образуването на нови невронни връзки, а услужливостта на мозъка се дължи на тях. Това се случва, когато научаваме нещо ново“, коментира психологът. Лошото е, че с възрастта всички ние търсим зоната си на комфорт. Свикваме да комуникираме с едни и същи хора, да се прибираме по един път от работа, да пазаруваме от един и същ магазин. Това обаче не предизвиква мозъка ни. Интересното е, че колкото по-сложна е дейността и колкото повече умствен потенциал влагаме, толкова е по-полезно за нас. „Затова е добре да четем книги, които искат размисъл, връщане назад, преосмисляне. Това е много по-развиващо, отколкото една изключително интересна за нас книга, която „изяждаме с кориците“, както се казва. Важно е да предизвикваме ментални усилия“, обясни още Анастасия Димитрова. Ученето на езици е прекрасна гимнастика за мозъка Същото се отнася за свиренето на музикален инструмент или пеенето-добре е да вършим неща, които не ни се отдават лесно. Затова например, когато човек се пенсионира, би било прекрасно да се запише на курсове по танци, да речем. „Всичко зависи от нас самите. Жалко, че щом станем специалисти в някаква област, предпочитаме да не излизаме от коловоза на комфорта и да не пробваме ново поле за изява. От това мозъкът става ленив. Като деца нямаме избор - всеки ден учим по нещо ново, докато на възрастните хора не им се налага. Затова смятаме, че намалява интелектуалната ни мощ, а всъщност не е така. Дори обратното - благодарение на огромния човешки опит, с критичното мислене и придобитите знания мощта му дори нараства. По този начин, колкото и учудващо да звучи, на 70 години хората, които се занимават с интелектуален труд, са във върхова интелектуална форма, коментира Анастасия Димитрова. Според нея през последните години има тенденция за увеличаване на заболявания като алцхаймер и деменция, като една от причините е в по-голямата продължителност на живота. Някак успяваме да запазим духа на тялото, но не поддържаме мозъка. С всеки изминал ден намаляваме и предизвикателствата, което е в наш ущърб.     Липсата на сън и физически упражнения, както и нездравословното хранене намаляват интелектуалния ни потенциал. Затова е добре да се движим повече, да прекарваме повече време на чист въздух. „Създадени сме да живеем в съвсем други условия. Стресът погубва интелектуалния механизъм, защото ни вкарва в режим на оцеляване. А в момента, в който сме в такъв режим, човек не разсъждава за високи интелектуални материи. Вижда дребните и маловажни детайли и остава сляп за цялата картина“, коментира Анастасия Димитрова. Многото часове сън също е признак за проблем, например за депресия. Симптомите са нежелание за ставане от леглото, за четене и комуникация, апатия към работата, дори живота като цяло. В такива моменти човек смята, че не му се случва нищо хубаво. „Говорим за сън от 7-8 часа, но все пак всичко е индивидуално. Ако погледнем цялата картина, ще видим, че това е свързано отново със стрес и нездравословен начин на живот. Когато нищо не ни радва, е добре да се обърнем към специалист. Може просто да липсват някои биохимични вещества. Имайте предвид, че депресията е заболяване. Това не е просто лошо настроение и много хора страдат от нея. Затова е нужно да се алармира, че има лечение, каза Анастасия.      Интересен факт е, че 2-годишните деца имат най-много невронни връзки в мозъка си. И ако не бъдат използвани след това, те умират, коментира Анастасия Димитрова. Според нея в народопсихологията ни сме приели, че е добре родителите да излизат без детето, да го оставят вкъщи при баби и роднини, което не е добре за него. Необходимо е да прекарваме времето заедно, да го обграждаме с внимание, да комуникираме повече с него и да коментираме видяното и преживяното. Това са истинските стимули, а не купуването на играчки и забавления като посещаване на зоопарк и детски празници. Не че последните са лоши, но в никакъв случай не са доминиращи. „Интересно е, че развитието на мозъка не става едновременно във всички зони. Може зоната, която отговаря за математиката, да се развие рязко пред останалите и детето да има отлични математически способности за възрастта си. Важното е то да се занимава с неща, които му харесват, да се пробва, а не да надобрява в заниманията одобрени от родителите. Колкото и да се правят различни програми на компютрите, не съм открила нито една школа, която да казва, че подмяната на човешкото общуване с технологии са полезни. Нищо не може да се сравни с химикалката и писането на ръка върху листа. Това е развитие на фината моторика - връзката мозък-око-ръка е силно застъпена и много развиваща, доколкото почукването върху клавиатурата или екрана е по-лесна и неангажираща дейност“, каза още Анастасия Димитрова.        ", "date": "2018.06.27", "title": "Тренирането на мозъка пази от алцхаймер и деменция"}
{"url": "https://www.monitor.bg:443/bg/a/view/sys-skandalno-reshenie-kabinetyt-restartira-aec-belene-103898", "text": "Правителството взе скандалното решение да рестартира АЕЦ „Белене“, като на заседанието си в сряда упълномощи енергийния министър Теменужка Петкова да започне да търси инвеститори за замразения досега проект. Въпреки предупрежденията на експерти за рисковата и земетръсна зона, върху която е разположена площадката, кабинетът ще търси инвеститори и производители на оборудване за централата. Актът на правителството е изготвен във връзка с решението на парламента от 7 юни за възобновяване на действията по търсенето на възможности за изграждане на АЕЦ \"Белене\" съвместно със стратегически инвеститор, на пазарен принцип и без предоставяне на държавна гаранция, чрез отделяне на активите и пасивите за проекта в отделно проектно дружество пише в мотивите му. Както \"Монитор\" писа, през годините БАН, Европейската комисия и дори Русия са констатирали, че площадката на АЕЦ \"Белене\" попада в зона с висок сеизмичен риск и атомна централа там не трябва да се строи. Според анализите площадката е със среден до висок сеизмичен риск и затова не трябва да се използва. Такива констатации имаше и в решението на парламента от 2012 година за прекратяването на изграждането на ядрена централа на площадката и то особено след аварията на АЕЦ \"Фукушима\". Авантюристично и напълно безотговорно е да се приема, че площадката е безопасна, предупреждават родни експерти. Повечето от тях, които не са свързани с ядреното лоби припомнят, че техниката за централата е стояла дълго време на открито и вече не само, че не е ясно какво е състоянието й, но и има опасност в Белене да си изгради втори \"Чернобил\". Заради всички фактори дори и потенциалните инвеститори, които се обсъждат, започнаха да дават заден от проекта. Френската ядрена компания \"Фраматом\" няма интерес като инвеститор и съсобственик в евентуалната проектна компания, а по-скоро като изпълнител на отделни дейности. Така потенциалните инвеститори останаха трима, но и китайската страна иска някаква сигурност за изграждането на централата. От парламентарно представените партии единствено ДПС зае национално отговорна позиция. В началото на месеца 172-ма депутати от ГЕРБ и \"Обединени патриоти\", подкрепени от опозиционерите от БСП, гласуваха \"за\" скандалното решение за проекта. От ДПС обаче смятат, че няма яснота за проекта и също предупреждават за потенциалните опасности, които могат да настъпят от природни катаклизми и при съхранението и обработката на ядреното гориво.", "date": "2018.06.27", "title": "Със скандално решение: Кабинетът рестартира  АЕЦ \"Белене\""}
{"url": "https://www.monitor.bg:443/bg/a/view/deteto-da-urinira-na-2-chasa-za-da-ima-zdravi-bybreci-103879", "text": "Това съветва д-р Николай Гечев, детски нефролог и педиатър от Пловдив..   - -Разбира се, че е опасно. Редовното уриниране е много важно за здравето на децата. Над 2-годишна възраст те трябва да пишкат на всеки два часа. Тук проблемът не опира само до детските градини, но и вкъщи. Много малчугани стискат и вкъщи, макар че трябва да уринират седем-осем пъти дневно. Голяма част от тях го правят само три-четири пъти. В резултат на това настъпва задръжка на урина в пикочния мехур, следват уроинфекциите, като най-често срещаният причинител е ешерихия коли. Затова родителите трябва и у дома да подканят децата да отиват до тоалетната и най вече да се стремят на годинка и половина да премахнат памперса. Лятото е много подходящо време за това и приучаването към гърнето. - Този страх не е преувеличен. Памперсът допълнително благоприятства развитието на микроорганизми, най-често на ешерихия коли. Това е чревна бактерия. Когато децата са с памперс, поради недобрата хигиена тя може да проникне по-нагоре и да причини инфекция. При по-често уриниране тя се изхвърля от организма. Освен това вече и 3-годишни се заиграват с телефоните, на лаптопа и могат да стискат повече от три-четири часа. В такива моменти те трябва да бъдат подканяни да отидат до тоалетната, макар и да са много „заети“.  България е единствената страна в Европейския съюз, в която благодарение на републиканския консултант доц. Анелия Буева се извършва скрининг на бъбреците още на 6-месечни кърмачета. Благодарение на него ние, нефролозите и педиатрите, можем и откриваме навреме много аномалии на отделителната система, които не са били диагностицирани до 6-месечна възраст. Така се осуетяват по-сериозни увреждания на бъбреците. От тази гледна точка нашата страна е много напреднала в сравнение с останалите от ЕС. - Да, така е и това е опасно.  Един родител по какви белези може да се досети, че детето му развива уроинфекция, за да го заведе при специалист? По-големите деца сами съобщават симптомите. Те са често уриниране с парене, промяна в цвета на урината – кървава или мътна, неприятен мирис. Специфична е и високата температура, до 38 градуса, което говори за инфекция на отделителната система, като цистит. При температура над 38 градуса става въпрос за инфекция на бъбреците – нещо, което вече е по-сериозно по отношение на лечението. В такива случаи се назначава антибиотично и болнично лечение, тъй като диагнозата е пиелонефрит. -  - Да, може да се отрази върху растежа на бъбреците. Впоследстиве е възможно отражение върху тяхното здраве, най вече при аномалии на отделителната система като цяло.  - Да, и това напоследък се среща все по-често. Бъбречно-каменната болест първоначално започва в детството и се развива при възрастните. Нарушаването на обмяната на някои вещества и аминокиселини при децата може да доведе до образуване на камъни в бъбреците. Най-често това са хиперцистинурия, хиперкалурия и хиперцистиурия. Появата на камъни се влияе от храната. Много деца в кърмаческа възраст са предозирани с витамин D като превенция срещу рахита. В резултат на витамин D се отделя повече калций в организма. Така се получават малки камъчета в бъбреците. - Не, няма разлика. Основните симптоми са болки в кръста, локализирани лумбално с радиални движения на болката надолу към пикочния мехур. Цветът на урината е червен. - Всичко зависи от метаболитната причина и установения дефект. Когато лекарят постави диагнозата, дава и диетата.  ", "date": "2018.06.27", "title": " Детето в тоалетната на 2 часа, за да има здрави бъбреци"}
{"url": "https://www.monitor.bg:443/bg/a/view/bezplaten-rechnik-prevejda-stari-dumi-ot-pod-igoto-103882", "text": "Безплатен речник превежда на съвременен български език всички литературни творби, които се изучават в училище от 6-и до 11-и клас. С помощта на малката книжка учениците ще могат да разберат всяка една дума от Вазовия роман „Под игото“ и ще знаят, че в изречението „Той беше висок, камбурест, мършав постал и кьосе...“ става дума за човек с бръснати мустаци и страни. Речникът съдържа около 1000 остарели, диалектни или чужди думи, които са далечни и непонятни за днешните ученици, а вероятно и за техните родители. „Непознатите думи в българската литературна класика“ е на издателска група „Просвета“ и освен „Под игото“, в него са включени изрази от „История славянобългарска“ на Паисий Хилендарски, „Българи от старо време“ на Любен Каравелов, „Криворазбраната цивилизация“ на Добри Войников, „Неразделни“ на Пенчо Славейков и други. Благодарение на речника Елин-Пелиновите разкази и Христо-Ботевите стихотворения ще бъдат по-лесно разбираеми. Той може да бъде свален безплатно от електронната книжарница на издателството.", "date": "2018.06.27", "title": "Безплатен речник превежда стари думи от „Под игото“"}
{"url": "https://www.monitor.bg:443/bg/a/view/djoshua-uajldyr-na-13-april-2019-a-na-uembli-103894", "text": "Обединителният бой за световните боксови титли в тежка категория между Антъни Джошуа (Вбр) и Дионтей Уайлдър (САЩ) вече е договорен, твърди World Boxing News. Според изданието той ще се проведе на 13 април 2019 г. на стадион \"Уембли\" в Лондон. Новината е потвърдена от мениджъра на шампиона на WBC Шели Финкел. Той е получил уверение от Еди Хърн, промоутъра на Джошуа, който държи поясите на IBF, WBA, WBO и IBO, че неговият боксьор е готов да посрещне американеца. World Boxing News обаче уточнява, че още няма подписан договор. Преди този обединителен двубой и двамата шампиони трябва проведат задължителни защити. Вече е уточнена тази на Антъни Джошуа. Тя ще е за титлата на WBA срещу руснака Александър Поветкин. Мачът ще се играе на 22 септември, като още не е уточнено къде ще се играе - във Великобритания или в Русия. На него ще се разиграят още два пояса. Уайлдър пък се очаква да излезе срещу Доминик Бризийл. Самият Уайлдър изригна в грозни ругатни и обиди по адрес на Джошуа, след като разбра, че той има вече уговорка за двубой с Поветкин. Истината е, че WBA даде краен срок за тази защита на британеца, иначе той трябваше да я оваканти.", "date": "2018.06.27", "title": "Джошуа - Уайлдър на 13 април 2019-а на \"Уембли\""}
{"url": "https://www.monitor.bg:443/bg/a/view/majkata-na-zaklanija-dzymbo-chuh-sina-mi-da-vika-za-pomosht-i-vljazoh-v-stajata-103881", "text": "Окръжният съд в Благоевград остави в ареста ексфутболистът Марио Метушев, който е обвинен в убийството на приятеля си Красимир Колджиев -Дзъмбо. Той бил опасен и имал криминално досие. Прокурорът пледира за задържане под стража, мотивирайки се с това, че по време на инцидента Марио е наранил и майката на убития Колджиев – Надка:  „Слагах им в кухнята яденето за Байрама, когато чух сина ми да вика за помощ. Влязох в стаята му и видях как Марио ръга с нож Красимир“, тези думи каза днес в съдебната зала прокурорът от името на Надежда, майка на Красимир Колджиев, който нa 15 юни беше буквално заклан от бившия футболист и свой приятел от детинство Марио Метушев. Тя опитала да защити сина си, като хвърлила два стола по Марио, но той налетял и на нея, като я порязал с ножа в ръката. После, според разказа на майката, той започнал да ръга себе си в корема, накрая забил ножа в шията си“,  разказала майката. Днес в 15,30 часа в благоевградсклия Окръжен съд беше гледана мярката за неотклонение на Марио Метушев. Той дойде на самоход, конвоиран от 5-ма полицаи с белезници на ръцете и вериги на краката, с повърхностна рана в лявата част на шията си. През цялото време бившият футболист мълчеше в съдебната зала. Единствените думи, които му се отрониха от устата бяха, че иска да бъде пуснат под домашен арест или парична гаранция.  Вчера Метушев беше изписан от болницата в Гоце Делчев и веднага задържан и транспортиран в благоевградския арест на полицията.", "date": "2018.06.27", "title": "Оставиха в ареста ексфутболиста Марио Метушев "}
{"url": "https://www.monitor.bg:443/bg/a/view/otrupaha-s-cvetja-volejbolistkite-na-aerogarata-103892", "text": "Волейболистките от националния отбор бяха посрещнати достойно на аерогара София след завръщането си от Перу. Там те спечелиха турнира \"Чалъндж\" и си осигуриха място в Лигата на нациите от следващия сезон. При завръщането си националките ни прекараха над 36 часа в полети. На аерогарата отборът ни беше буквално отрупан с букети цветя. Генералният секретар Станислав Николов и членът на УС Борислав Кьосев представляваха федерацията, членове на националния фенклуб по волейбол, десетки любители на този спорт, роднини и млади волейболистки от шампионския тим на \"Марица\" поздравиха златните българки, които показаха своя трофей и техния щаб. „Ние направихме закономерното, а оттук нататък предстои трудното, коментира старши треньорът Иван Петков. Имаме цел за световното първенство и дано да можем да я изпълним. Тимът ни показа характер в тежките моменти, както по време на Златната лига, така и на турнира в Перу. Пред отбора тепърва предстои още много работа. Ние ще се борим, въпросът е да изградим стил на игра, колектив, в който да има конкуренция и основа за бъдещето.” \"Много съм щастлива, че за толкова кратко време успяхме да сформираме такъв колектив, каза пък капитанката Христина Русева.- Победихме, играхме срещу толкова сериозни съперници, особено сега в Перу. За мен това е огромно израстване и отговорност и трябва да покажем още по-добра игра \"Показахме, че сме едно ниво над останалите отбори и заслужаваме да се борим във Волейболната лига на нациите\", сподели Силвана Чаушева.", "date": "2018.06.27", "title": "Отрупаха с цветя волейболистките на аерогарата"}
{"url": "https://www.monitor.bg:443/bg/a/view/drusanijat-maradona-zasenchi-uspeha-na-arjentina-103891", "text": "Аржентина мина през иглени уши, но все пак успя да прескочи груповата фаза след драматичен мач с Нигерия. „Гаучосите“ биха с 2:1 след гол в 85-ата минута и на осминафиналите ще мерят сили с Франция, но успехът мина в сянката на великия Диего Марадона. Легендата прикова вниманието с неадекватното си поведение, като очевидно бе прекалил с наркотиците. Преди двубоя Дон Диего бе в отлично настроение и дори придърпа пищна нигерийка в ложата, за да танцуват. В края на първото полувреме Марадона заспа, в началото на втората част горещо се молеше с поглед в небето, а при победния гол полудя и камерите го уловиха да показва средни пръсти. След края на двубоя Марадона бе в безпомощно състояние и дори не можеше да стане сам от мястото си. Наложи се човек от антуража му да го пренесе до диван, където бе прегледан от лекар. Появиха се дори слухове, че той е бил хоспитализиран по спешност. Все пак се оказа, че Марадона е отказал да мине през болница, а с частния си самолет е излетял за хотела си в Москва. След като се освести на сутринта, Дон Диего намери сили да отговори на критиките за неадекватното си поведение. Той категорично отрече да е употребявал наркотици и засипа с обиди зложелателите. „Нито е вярно, че съм бил друсан, нито е вярно, че съм получил инфаркт, отсече легендата. - Кълна се в майка ми и в сина ми. Сервираха ни само бяло вино и ние изпихме цялото бяло вино. След мача имах проблеми, защото ме болеше вратът и затова поисках лекарска помощ. Не ми пука какво си измислят тези кучи синове“, избухна Марадона. Поведението му обаче бе остро осъдено от феновете, както и от английската легенда Гари Линекер, според когото Божията ръка е на път да се превърне в посмешище. „Като футболист беше номер 1, но е тъжна картинка да гледаш поведението му сега\", присъедини се към мнението на Линекер и бившият защитник на Англия Рио Фърдинанд. Той бе поздравен дори от президента на страната Маурисио Макри, който написа в Туитър „Благодаря, момчета! Рохо, много, много те обичам“. Звездата Лео Меси, който счупи каръка и вкара първия гол за „гаучосите“, също бе емоционален и отсече :„Край на мъките, Господ ни обича и ще ни подкрепя до края“.", "date": "2018.06.27", "title": "Друсаният Марадона засенчи измъкването на Аржентина"}
{"url": "https://www.monitor.bg:443/bg/a/view/v-centyra-na-moskva-gori-mol-103890", "text": "В центъра на Москва гори покривът на един от най-големите молове в руската столица – „Атриум“, предаде РИА Новости. По данни на агенцията се извършва спешна евакуация на посетителите и персонала на търговския център. Причините за пожара се установяват. Гости не мола публикуват в социалните мрежи кадри от инцидента.", "date": "2018.06.27", "title": "Мол гори в центъра на Москва "}
{"url": "https://www.monitor.bg:443/bg/a/view/kyrdjali-posreshta-pyrvata-balkanska-djet-kupa-103893", "text": "Голям празник на водомоторните спортове посреща този уикенд Кърджали. Там ще са състезанията за първата Балканска джет купа (за водни мотоциклети) и кръгът от националния шампионат за бързи лодки (скутери - б.р.) в 9 класа. Ще има и демонстрации по флайборд. Стартове на 29 юни са на язовир \"Студен кладенец\", а след това на \"Водното огледало\" в Кърджали пред сградата на КАТ. Там ще е и невижданото досега у нас светлинно шоу с лазери на фона на голям концерт. За джет балканиадата са подали заявки 48 участници от България, Гърция, Турция и Унгария, сред които и 10 жени. Супервайзъри от Унгария са и съдии за джет слалома, и ще оценяват и качеството на трасето за големи състезания. Целта на организаторите от Българската федерация по водомоторен спорт и община Кърджали е в бъдеще там да се провеждат стартове от европейски и световни първенства. \"Това ще бъде спортен дебют на \"Водното огледало\" и нашето желание е да го превърнем в център на водомоторните спортове, които имат отдавнашни традиции в нашия град - каза при представянето кметът на Кърджали Хасан Азис. - С две големи състезания - офроуд купата през март и водния фест през юни или юли, искаме градът ни да се развива като спортно-туристическа дестинация, за което имаме отлични условия.\" Самият кмет ще пробва уменията си с ховъркраф (лодка на въздушни възглавници).", "date": "2018.06.27", "title": "Кърджали посреща първата Балканска джет купа"}
{"url": "https://www.monitor.bg:443/bg/a/view/objavjavat-procedurata-za-koncesija-na-letishte-sofija-prez-bruksel-103880", "text": "Обявлението с параметрите на концесията на летище София ще бъде публикувано първо в „Официален вестник” на Европейския съюз, съобщиха от транспортното министерство. Целта е да бъде даден равен достъп на всички кандидати за участие в процедурата, съгласно разпоредбите на Директива 2014/23/ЕС за възлагане на договори за концесия и на Регламент 2015/1986 за установяване на стандартните формуляри за публикуването на обявления в областта на обществените поръчки, уточняват от ведомството. След публикуване на обявлението в „Официален вестник” на Европейския съюз цялата документация за концесията ще бъде качена на интернет страницата на министерството на транспорта, информационните технологии и съобщенията и достъпът до нея ще е пълен и безплатен.", "date": "2018.06.27", "title": "Обявяват процедурата за концесията на летище София през Брюксел"}
{"url": "https://www.monitor.bg:443/bg/a/view/norvegija-prodade-dela-si-v-sas-103889", "text": "Норвегия продаде оставащия си дял в скандинавската авиокомпания SAS, слагайки край на 70-годишното си участие като акционер в авиопревозвача, предадоха ДПА и Асошиейтед прес. Министерството на търговията и промишлеността уточни, че норвежкият дял от близо 9,90% или 37,8 милиона акции е бил на стойност 597 млн. норвежки крони (73 млн. долара). Преди продажбата, направена чрез търг късно снощи, Норвегия бе третият по големина акционер в авиопревозвача, създаден през 1946 г., отбелязва ДПА. Купувачите са инвеститори от Норвегия и други страни. Другите основни собственици са Дания и Швеция, които заедно притежават 29% в SAS. Швеция също обяви, че е готова да продаде дела си, но датският министър на финансите Кристиан Йенсен коментира днес, че засега Дания не планира да продаде дела си. През последните години пред датската информационна агенция Рицау е подложена на все по-силна конкуренция от нискотарифните авиопревозвачи Norwegian Air Shuttle, Ryanair и Wizz Air.", "date": "2018.06.27", "title": "Норвегия продаде дела си в SAS"}
{"url": "https://www.monitor.bg:443/bg/a/view/chinovnicite-ot-socialnoto-ministerstvo-pytuvat-s-ikonomichna-klasa-103867", "text": "Чиновниците от социалното министерство вече ще пътуват само с икономична класа, съобщи ресорният министър Бисер Петков. Той е разпоредил това да бъде регламентирано във вътрешните правила за командировките след случая случая с полета на зам.-министър Росица Димитрова до Ню Йорк.  По думите на Петков това бил единственият случай, в който някои от тях си позволява да пътува в първа класа. Макар, че законът им го разрешавал, те винаги използвали икономичната. Разходите по пътуването на Димитрова възлизаха на 8 980 лв. и бяха за сметка на ресорното министерство. След скандала от институцията обясниха присъствието й на форума с водещата роля на България. Страната ни била председател на форума за периода 2017-2018г. и в това си качество организирала конференцията за 10-та и 11-та й сесия. След скандала Димитрова депозира оставката си, която беше приета от премиера Бойко Борисов.     ", "date": "2018.06.27", "title": "Чиновниците от социалното министерство летят само с икономична класа"}
{"url": "https://www.monitor.bg:443/bg/a/view/alo-izmamnici-otmyknaha-9-bona-vkarali-jertvata-si-v-banjata-103877", "text": "Жителка на Казанлък престоя часове наред заключена в банята на апартамента си след като преди това метнала през балкона плик с 8 800 лв. Поредната жертва на ало-измамниците получила обаждане на домашния си телефон към 10,50 часа на 26 юни. Представил се за високопоставен служител на МВР непознат мъж „обяснил“ че в съседство с кооперацията й се провежда специализирана операция. Жената можела да помогне на полицаите да заловят опасните престъпници като предостави наличните в дома си спестявания. Тя обаче трябвало веднага след това да се скрие на безопасно място тъй като имало вероятност „престъпниците“ да окажат въоръжена съпротива. Обърканата и изплашена М.Н. изпълнила указанията на „криминалиста“ и метнала торбичка с предварително описани банкноти около 11,30 часа. Веднага след това с 4-годишната си дъщеричка се заключила в банята и зачакала ново обаждане.Чакането продължило близо 3 часа, след което жената отишла в местното РУ „Полиция“, където разбрала че е станала жертва на класическа схема. „Докато ние се опитваме да  научим възрастните да не се подават на подобни уловки ето че млада и видимо интелигентна жена се вкара в капан. Видели сме се в чудо, тези хора или не четат и не гледат телевизия или …“, коментира началникът на казанлъшкото районно Стойчо Крачолов. От ОД на МВР – Стара Загора припомнят, че на 28 февруари е получен сигнал от 65-годишна жителка на Града на липите, която по указания на измамниците оставила на три места из парковете общо 65 бона в левове и евро.При един от най-пресните случаи „въртачите“ налетели на кметицата на село Кирилово Станимира Маринова, от която поискали 30 000 лв, но жената се усетила и веднага звъннала на телефон 112. От началото на годината са регистрирани 22 случая на „ожилени“ в областта, сумата на „дарените пари“ надхвърля 145 000 лв.", "date": "2018.06.27", "title": "Ало-измамници отмъкнаха 9 бона, пратили жертвата си в банята"}
{"url": "https://www.monitor.bg:443/bg/a/view/ubiecyt-na-4-godishnija-paolo-iska-predsrochno-da-izleze-ot-kilijata-103868", "text": "Старозагорският бизнесмен Георги Сапунджиев, който на 2 юли 2014 година прегази и уби на място с джипа си пред очите на майка му невръстния Паоло е поискал да бъде предсрочно освободен от затвора. Първа за това съобщи от личния си профил майката Красимира Иванова, която написа:“Хайде сега да си поговорим за правосъдие, закони, наказания. Убиваш дете в ПТП. Осъждат те с цялата строгост на закона - 9 години в затворническо общежитие. Ако не знаете какаво е това - ами, общежитие, в което се прибирате задължително да спите. Сутрин ставате, хранят ви и отивате на работа. Сами. Така, осъден си на 9 години, признаваш се виновен по обвинението и веднага присъдата ти се редуцира с една трета, т.е. става на 6 години. Влизаш в общежитието. Не правиш провинения - например да закъсняваш, да бягаш и тем подобни. И след изтичане на половината от присъдата имаш право да поискаш предсрочно освобождаване за добро поведение. Т.е осъден си на 9 години, реално излежаваш 3. В общежитие. Костите на детето, което си убил не са започнали да гният, а ти се разхождаш и живееш с мисълта, че си си изкупил греха и вината. Е, това е. Честито предсрочно освобождаване утре, „г-н“ Сапунджиев.“ На съобщението откликнаха стотици потребители, повечето от които изразиха несъгласието си със законовата възможност за предсрочното освобождаване на убиеца. От старозагорския окръжен съд лаконично коментираха, че наистина там е получено молба от изтърпяващия присъдата си в местния затвор Сапунджев и предстоя тя да бъде разгледана в открито заседание, което е насрочено за 28 юни. Смъртта на малкия Паоло стана повод за многохилядни демонстрации по улиците на Стара Загора в продължение на няколко дни, протестиращите настояваха за възможно най-тежкото наказание. Присъдата стигна до ВКС, който на 9 юни 2015 година потвърди решението на старозагорския окръжен съд Сапунджиев да изтърпи 6 години затвор и да му бъде отнето свидетелството за правоуправление за 8 години. Съдът зачете времето, през което мъжът беше с мярка за неотклонение „задържане под стража“ и „домашен арест“. Според запознати той се е възползвал от правото си да работи докато е в затвора. Не е известно становището на затворническата администрация , от прокуратурата също отказаха предварителен коментар.  ", "date": "2018.06.27", "title": "Убиецът на 4-годишния Паоло иска предсрочно да излезе от килията"}
{"url": "https://www.monitor.bg:443/bg/a/view/zakopchaha-stolichanin-obeshtaval-v-internet-byrzi-krediti-103874", "text": "Постоянна мярка за неотклонение „задържане под стража“ постанови за софиянеца Александър С. състав на районния съд в Стара Загора. Младият мъж е обвиняем по дело за измами.  По образуваното в Града на липите досъдебно производство е установено, че за времето от 24 април до 13 юни е въвел в заблуждение половин дузина мераклии за бързи кредити, като е получил 2 227 лв за бъдещи „услуги“. Александър С. е действал в съучастие с още двама жители на столицата /Д.П. и Р.С./. Тримата са използвали специализиран интернет сайт, където публикували „оферта“ за съдействие при осигуряване на кредитите при минимален процент в рамките на 200 до 500 лв в зависимост от общата сума на заема. Преведените суми били теглени на различни места и разпределяни помежду аверите, които са действали на територията на цялата страна.", "date": "2018.06.27", "title": "Закопчаха столичанин, обещавал в Интернет бързи кредити"}
{"url": "https://www.monitor.bg:443/bg/a/view/tomova-na-pobeda-ot-shemata-na-uimbyldyn-103865", "text": "Виктория Томова записа втора победа в квалификациите и е само на още един успех от влизане в основната схема на „Уимбълдън“. Българката се справи в 3 сета с японката Айно Шимизо - 6:3, 4:6, 6:0. Във финалния квалификационен кръг софиянката ще срещне 19-годишната рускиня Анна Калинская, която в момента е №147 в ранглистата на WTA, точно 11 места зад Томова. Ако се справи с Калинская, Томова за първи път в кариерата си ще се класира за основна схема в турнир от Големия шлем. Българката беше на косъм да го стори на последните издания на Australian Open и US Open, където отпадна в последния кръг на пресявките.    ", "date": "2018.06.27", "title": "Томова на победа от схемата на „Уимбълдън“"}
{"url": "https://www.monitor.bg:443/bg/a/view/hajde-stiga-s-tezi-diskusii-103876", "text": "Едва ли има някой, който да не е разбрал още, че системата не помага на майките на деца с увреждания. Така, че нека тези, от които зависи това, да прекратят миришещите на популизъм дискусии и да решат проблема. А НПО-тата, вместо да размахват като смокинов лист онези 16 милиарда, които били необходими, за да са щастливи всички, да се погрижат с не малкото милиони, с които ги субсидират, не за своето благоденствие, а за хората, които трябва да обгрижват. Не е лесно, но не и невъзможно, напротив – много бързо може да се постигне това. Първо, трябва да се уреди въпросът с личния асистент и другите услуги. Ужасно е майки да напускат страната, защото другаде ще получат това, което не получават тук. Не може да приемем за нормално една майка на дете с увреждания, като постъпи в болница, да вземе детето със себе си, защото няма на кой да се довери за грижите му. Но да не продължаваме с другите срамни неуредици, които не са малко. Второ, детайлно да се провери как се харчат държавните субсидии, както и идващите от чужбина парични потоци за тази дейност. И ако се установи, че не отиват по предназначение, не само да се спре дейността на тези псевдохуманисти, но да им се потърси съдебна отговорност. И трето, самото министерство така да се реорганизира, че там да работят социално отговорни хора. И накрая, но не на последно място, да се спре с този номер “разделяй и владей”, както и добре познатото замеряне с отговорности. Всички искаме тези майки не само да могат да се грижат за децата си, но и да работят, защото са сигурни, че могат да оставят обгрижването наистина на отговорни хора.", "date": "2018.06.27", "title": "Хайде, стига с тези дискусии"}
{"url": "https://www.monitor.bg:443/bg/a/view/kupuvame-2-novi-patrulni-koraba-za-flota-103866", "text": "Третият от проектите за модернизация на армията – този за два нови патрулни кораба, бе одобрен от кабинета. Актуализацията на инвестиционния проект се наложи заради провалената процедура и отказа на фирмата, която спечели, да подпише договора заради начислен ДДС. Така максималната прогнозна стойност на проекта се увеличава на 984 млн. лв. Разликата от 164 млн. лв. спрямо приетия през 2016 г. проект е разпределена за плащане през 2025 и 2026 г. Добавени са два нови варианта за придобиване. Първият предвижда закупуване на нов продукт или производство у нас, но по лиценз. Вторият вариант пък залага комбинация от нов продукт и модификация на съществуващ. В мотивите е записано, че новите кораби ще участват в широк спектър морски операции на НАТО и ЕС и ще заменят част от наличните във ВМС кораби руско производство, неподлежащи на модернизация. Именно затова двата кораба трябва да бъдат окомплектовани с основно въоръжение и корабни изделия и с допълнително въоръжение. Според проекта за нов модулен патрулен кораб, който бе приет през 2016 г., базовият вариант на първия кораб трябваше да бъде приет през 2020 г., а вторият - през 2021 г. Сега обаче първият кораб ще бъде готов през 2021 г., а вторият - през 2022-ра. Освен покупка на корабите проектът предвижда и доставка на резервни части, обучение на екипажите и поддръжка за срок от 3 години. Предстои проектът да бъде внесен и гласуван от Народното събрание. Преди близо месец пък парламентът одобри другите два проекта за модернизация на армията – за нов модел изтребители и бронирана бойна техника за Сухопътните войски на обща стойност 3,3 млрд. лв. Военното министерство трябва да поиска 12 оферти за изтребители от 7 различни държави, а цели четири от тях ще са за американски F-16. Машините, които изпъкват като фаворити за бъдещата покупка, са доказали своята ефективност, претърпели са редица модернизации и отговарят на всички критерии и стандарти на НАТО. Два вертолета „Кугър“ ще бъдат дооборудвани за гасене на пожари. За тази цел кабинетът одобри разходи в размер на 310 000 лева за военното ведомство. Предвидена е също първоначална подготовка на екипажите. Това ще позволи ВВС да поддържат минимални способности за изпълнение на своите задачи при гасене на пожари, е записано в мотивите. Всъщност мярката се налага след авиокатастрофата с Ми-17 на 11 юни, при която загинаха двама летци, а бордният инженер пострада тежко. Малко по-късно пък стана ясно, че няма нито един летящ Ми-17, който е и най-необходим в пожароопасните сезони, тъй като може да носи до три тона вода. Отделно властта отпусна близо 21 млн. лв. за разплащане на извършени непредвидени разходи за спасителни и аварийни работи при овладяване на бедствия.", "date": "2018.06.27", "title": "Купуваме 2 нови патрулни кораба за флота "}
{"url": "https://www.monitor.bg:443/bg/a/view/izmorenite-lekari-opasni-kolkoto-i-pijanite-shofiori-103875", "text": "Лекарите, чиито дежурства продължават 12 часа и повече, имат същата концентрация като на пияните шофьори. Това са установили учени от университета в Солсбъри, пише в. \"Дейли мейл\". При подобно претоварване с работа медиците, и в частност хирурзите, имат с 27 процента повече шансове да допуснат медицински грешки, водещи до летален изход при пациента. Обширното изследване, проведено с помощта на лекари и на медицински персонал, установило, че увеличаването на смените от 8 на 12 часа носи големи рискове за пациентите. Натрупаните навици при медицинските сестри, анестезиолозите и други лекари се губели след 8-часовия работен ден. Учените са на мнение, че за намаляването на медицинските грешки е нужно точно спазване на работните графици, за да не се получава претоварване. Но за \"прегарянето\" в болниците не са виновни лекарите, а обективната здравна обстановка. През последните няколко години във Великобритания ситуациите със спешна намеса на медицинска помощ са се увеличили пет пъти.  ", "date": "2018.06.27", "title": "Изморените лекари опасни, колкото и пияните шофьори"}
{"url": "https://www.monitor.bg:443/bg/a/view/ivancheva-davala-nastavlenija-na-svideteli-ot-aresta-103869", "text": "Кметицата на \"Младост\" Десислава Иванчева се е опитала да влияе на посредника при получаването на рушвета – Петко Дюлгеров, който също е обвиняем по делото. Това стана ясно по време на заседанието на спецсъда, който реши да остави Иванчева в килията. Според спецпрокуратурата опитите й за влияние били осъществени чрез бележки, които предавала на друг задържан в ареста. Смисълът на посланията бил Дюлгеров и Иванчева да си уеднаквят версиите за рушвета. Стана ясно още, че въпросните листчета са иззети по делото. Екскметицата си записвала надлежно в тефтер и цената на квадратен метър застроена площ. Спецмагистратите не повярваха на отстранената кметица, че е с влошено здраве. Тя се опита да спечели милостта на съда с желанието си да има дете. Иванчева и адвокатите й обясниха, че изтичало времето, в което тя би могла да се сдобие с наследник чрез инвитро. Арестантката се оплака още, че има микроаденом на хипофизата, от влошено зрение заради тъмнината в килията, обясни още, че зъбите й се рушали заради студената вода. Съдът обаче не се върза на цирка и я остави в килията с мотива, че срещу нея има достатъчно доказателства, освен това, ако е на свобода, може да влияе и на други свидетели.  ", "date": "2018.06.27", "title": "Иванчева давала наставления на свидетели от ареста"}
{"url": "https://www.monitor.bg:443/bg/a/view/za-evrovota-barekov-pravi-djasnocentristki-blok-103852", "text": "Николай Бареков ще атакува евроизборите догодина с дясноцентристки консерваторски блок. Това обяви самият той на пресконференция с представители на партията на Европейските консерватори и реформисти (ЕКР) и Алианса на консерваторите и реформистите в Европа (АКРЕ). Бареков обяви, че води разговори с партии за коалиция, но не посочи имена, а само уточни, че няма да се договаря се ГЕРБ и социалистите. В същото време обаче смята, че следващият Европейски парламент може да бъде управляван от ЕКР и ЕНП, където членуват именно ГЕРБ. „Следващият Европейски парламент ще е много различен, очаквам голямо консерваторско мнозинство“, каза Бареков. Евродепутатът сподели, че са провели среща с премиера Бойко Борисов. На нея обсъдили края на председателството на Съвета на ЕС, Брекзит, мигрантската криза и сигурността, както и влизането на България в Шенген и еврозоната. „Допираните ни точки по време на срещата бяха затварянето на границите и построяването на лагери за бежанци извън Европа“, каза Бареков. Зам.-председателят на ЕКР и евродепутат Джефри ван Орден коментира, че Брюксел едва сега се събужда относно проблема с бежанците и категорично заяви, че трябват крути мерки, но в същото време Европа трябва да остане хуманна. Орден поздравил Борисов за прекрасното провеждане на председателството. Разделителната линия по време на срещата дошла по темата за влизането в еврозоната. „Ние като консерватори сме твърдо против въвеждането на еврото в България“, каза Бареков. Другият зам.-председател на ЕКР Ханс-Олаф Хенкел определи Брекзит като катастрофа. Той коментира, че Великобритания е единственият източник на здрав разум в Европа и въздействието и се равнява на това на 19 малки и средни страни. Междувременно стана ясно, че академическият съвет на Университета по библиотекознание и информационни технологии е взел решение да удостои с почетното звание „Доктор Хонорис кауза Джефри ван Орден. Причината е заслугата му за присъединяването на България към Европейския съюз. „Връзката му с България стартира още в първия му мандат в Европейския парламент, когато е определен за докладчик за напредъка на България в процеса по членството й в Европейския съюз. Джефри ван Орден винаги е имал изключително позитивно отношение към българския народ. Многократно е проявявал високите си дипломатически умения, за да защити българския национален интерес“, посочват от УниБИТ.", "date": "2018.06.27", "title": "За евровота: Бареков прави дясноцентристки блок"}
{"url": "https://www.monitor.bg:443/bg/a/view/razmeryt-na-integracionnite-dobavki-otiva-v-zakona-za-integracija-na-horata-s-uvrejdanija-103850", "text": "Текстовете, които определят размера на интеграционните добавки да бъдат уредени в Закона за интеграция на хората с увреждания, а не в правилника за прилагането му, както е в момента. За това работи екипът на социалния министър, стана ясно от изказване на Бисер Петков. До нуждата от тези промени се стигна след решение на ВАС, с което се отменят текстове от правилника за прилагане на Закона за интеграцията на хората с увреждания, които определят размера на месечните добавки за социална интеграция, транспортни, информационни и телекомуникационни услуги. Причината бе, че те са видели противоречия в подзаконовия нормативен акт и закона. „Законът казва, че размерът, редът и условията получаване на интеграционни добавки се определят в правилника. В правилника те се изчисляват на база гарантирания минимален доход, а в същото време водещо е в закона е според индивидуалните потребности. В правилника се казва, че отпусната добавка за обучение се изплаща като се предостави документ за провеждането му. Това съдът също е видял като неправомерно, т.е. тези неща, с които правилника дописва закона, ще бъдат вкарани в него, за да няма противоречия и да няма забавяне на изплащане на добавките“, обясни Бисер Петков. В момента над 500 000 хора с увреждания получават тези добавки. За добавките са предвидени 152 милиона лева в бюджета и не можем да допуснем да има проблеми, каза министърът.  ", "date": "2018.06.27", "title": "Интеграционните добавки влизат Закона за интеграция на хората с увреждания "}
{"url": "https://www.monitor.bg:443/bg/a/view/sled-rafa-i-baletisti-snimat-v-staroto-chitalishte-na-shipka-103871", "text": "Рушащата се сграда на читалище „Светлина 1861 г.“ в град Шипка стана притегателен обект за фотосесии. Денонощие след като в порутения салон първия си сингъл записа финалистът от „Гласът на България“ Рафаел Пашамов, там е била заснета фотосесия с участието на италианеца Франческо Бориело и японката Нанако Имаи, балетисти от трупата на старозагорската опера. Кдрите са част от портфолиото на абитуриента от старозагорското СУ „Ромен Ролан“ Здравко Менчев, който с тях възнамерява да кандидатства за специалността „Филмово и телевизионно операторство“ при НАТФИЗ.  „Кадрите с Франческо и Нанако са част от един мой по-голям проект. В него снимам, най-общо казано, изкуството в изоставени и груби места. Има метафора в самите снимки. Искам да покажа каква сила има Изкуството и как може да възражда, да вдъхва нов живот в хора и места“ – коментира тийнейджърът от платформата си в Инстаграм. „Всичко това е много хубаво, но за разлика от Владимир Антов – Графа, който дойде с Рафа да заснеме сингъла му, това момче не е сметнало за нужно поне да ме уведоми за намеренията си. В крайна сметка аз отговарям, ако нещо се случи с тях в тази видимо опасна за здравето и живота на хората сграда…“, коментира кметицата на Шипка Василка Панайотова.  От сряда част от зеещите прозорци са обковани с талашит, започнало е и монтирането на система за видеонаблюдение, предстои сградата да бъде опасана и с мрежа в съответствие с нарочна заповед на кмета на община Казанлък Галина Стоянова. Междувременно, въпреки лошите метеорологични условия през последните 3 дни над 200 туристи от България и чужбина са избрали да посетят Чинията на Бузлуджа с надежда да влязат вътре за фотосесии, коментираха хижари от района на старопланинския връх. Гостите останали разочаровани от забраната за влизане във вътрешността на монумента и живата полицейска охрана, която любезно ги помолила да снимат само отвън. „Още преди месец преведохме по 100 евро на нарочна сметка за да имаме местен водач, който в Интернет ни убеждаваше, че знае как да ни въведе в Чинията и че няма да имаме никакви проблеми с полицията.Човекът ни пое от центъра на Габрово, заведе ни на върха и след това се покри. Когато го потърсихме на мобилния му телефон той се оказа изключен…“, ожали се в една от многото затворени групи във Фейсбук немски гражданин с ник Han 1987.", "date": "2018.06.27", "title": "И балетисти снимат в старото читалище на Шипка"}
{"url": "https://www.monitor.bg:443/bg/a/view/mrrb-finansira-remont-na-26-uchilishta-i-detski-gradini-v-sofija-103862", "text": "Министерството на регионалното развитие и благоустройството ще отпусне средства за ремонтирането на 26 училища и детски градини в София. Договорът за реконструкцията на учебните заведения ще бъде подписан днес във ведомството в присъствието на регионалния министър Николай Нанков и кмета на София Йорданка Фандъкова. Общият размер на проекта е 63,6 млн. лв., от които 58 млн. лв. е стойността на безвъзмездната финансова помощ, предоставена по оперативната програма \"Региони в растеж\" (2014-2020 г.). Той предвижда извършване на основен ремонт или реконструкция, внедряване на мерки за енергийна ефективност и обновяване на материално-техническата база на 26 училища и детски градини.        ", "date": "2018.06.27", "title": "МРРБ финансира ремонт на 26 училища и детски градини в София"}
{"url": "https://www.monitor.bg:443/bg/a/view/mylnija-podpali-vila-kraj-balchik-103857", "text": "Мълния подпали покрива на къща във вилна зона Изгрев, между Балчик и Албена. Сигналът е получен 5 минути след полунощ в сряда. На място пристигнали два автомобила на пожарната от Кранево и Балчик, които успели да потушат пламъците едва към 4 часа сутринта.  Собственикът Костадин Тенчев по това време гледал мач от световното първенство. Според него, въпреки проливния дъжд, огънят е пламнал за секунди. Самият той по чудо не е засегнат. Сградата няма гръмоотвод и застраховка. Щетите са за хиляди левове, всички уреди са изгорели. Цялата вилна зона се тресяла от мълнии, твърдят очевидци. „Това е първият пожар, причинен от мълния тази година. Обикновено падналият гръм подпалва сухи треви, но от много години не е имало подпалени жилищни сгради от мълния”, коментира директорът на РС “Пожарна безопасност и защита на населението” Дарин Димитров.", "date": "2018.06.27", "title": "Мълния подпали вила край Балчик"}
{"url": "https://www.monitor.bg:443/bg/a/view/rejs-premaza-shofiora-si-pred-trakijskata-grobnica-v-aleksandrovo-103864", "text": "59-годишен шофьор на автобус загина, затиснат до задната лява гума. Инцидентът стана днес на паркинга пред музея на Тракийското изкуство край хасковското село Александрово. Автобусът е с русенска регистрация, превозвал туристи от Силистра. 30-тината пътници слезли от рейса и влезли в музея, където чакали беседата на екскурзовода, когато дете изтичало и им съобщило, че шофьорът им е затиснат под автобуса. Шофьорът Ангел А. е загинал. Той се опитвал да смени т. нар. „въздушна възглавница“ в задната част на автобуса. Това е голям гумен буфер, пълен с въздух, който обира вибрациите и осигурява по-комфортно пътуване за пътниците в задната част на рейсовете. „Шофьорът е сменил буфера, след което е тръгнал да го изпробва. За съжаление в това време се е появил проблем с хидравликата, автобусът се е килнал на една страна и се е стигнало до нелепата смърт на водача“, казаха за „Монитор“ запознати с разследването на злополуката. Минути след това дошъл един от екскурзоводите, който подал сигнал на спешния телефон 112. Пристигналите на място пожарникари освободили затиснатият мъж с помощта на хидравличен крик. Туристи от групата обясниха, че автобусът не бил в особено добро техническо състояние. По време на движение издавал странен звук и много друсал.", "date": "2018.06.27", "title": "Рейс премаза шофьора си пред тракийската гробница в Александрово"}
{"url": "https://www.monitor.bg:443/bg/a/view/pet-ot-neohranjaemite-plaja-v-oblast-dobrich-shte-imat-spasiteli-103861", "text": "Пет от неохраняемите плажа в област Добрич вече ще имат спасители за летните месеци. Това стана факт, след като Областният управител Красимир Кирилов подписа договор с избрания изпълнител за организиране и извършване на водно-спасителна дейност на територията на пет неохраняеми морски плажа в област Добрич. След проведена процедура по Закона за обществени поръчки, бе избран изпълнител – Областен съвет на БЧК Добрич, с когото е сключен договорът. Ангажиментът е за организиране и извършване на водно-спасителна дейност с общо седем поста на следните плажове: плаж „Русалка“ – 1 пост, плаж „Шабленска тузла“ – 2 поста, плаж „Дуранкулак“ – 1 пост, плаж „Фиш-фиш нов“ – 2 поста и плаж „Болата“ – 1 пост. За пета поред година Областна администрация Добрич успешно осигурява водно спасяване на неохраняеми морски плажове на територията на областта в съответствие с чл. 22а, ал.4, т.4 от Закона за устройство на Черноморското крайбрежие. Плажните ивици са подбрани на основание висока посещаемост, като схемата е одобрена от министъра на туризма Николина Ангелкова. В рамките на сключения договор Областния съвет на БЧК ще подсигури квалифицирани спасители за гореизброените плажове през месеците юли и август, когато има най-много посетители.", "date": "2018.06.27", "title": "Пет неохраняеми плажа в Добрич ще имат спасители"}
{"url": "https://www.monitor.bg:443/bg/a/view/rumynski-turist-umrja-ot-prepivane-v-albena-103851", "text": "23-годишен румънски турист е бил намерен умрял пред хотел на първа линия в курорта Албена. Сигналът е изпратен до медицински център „Медика” малко преди полунощ във вторник. Пристигналият медицински екип е констатирал смъртта на румънеца, който бил изнесен на пейка пред хотела. „По всяка вероятност младежът е починал още в стаята си, защото нашият екип го е реанимирал около половин час безуспешно”, заяви директорът на „Медика” д-р Ивайло Христов. Все още не са излезли резултатите от аутопсията, но по всяка вероятност се касае за смесване и предозиране на алкохол с наркотици, което е причинило смъртта на туриста, допълни д-р Христов.", "date": "2018.06.27", "title": "Румънски турист умря от препиване в Албена"}
{"url": "https://www.monitor.bg:443/bg/a/view/djavolskoto-gyrlo-e-gotovo-za-efir-103855", "text": "Евтим Милошев и продуцентската му компания „Dream Team Films“ финализираха работата и по постпродукцията на чисто новия сериал „Дяволското гърло“, който заснеха за Нова телевизия през миналото лято. А първите, които изгледаха всички серии във финален вариант бяха главните актьори Теодора Духовникова и Владо Карамазов. „Аз, разбира се, не знам дали изобщо е редно да се пишат такива неща, но днес е ден, който няма да забравя никога. Никога, наистина. Днес, след       и така нататък важни неща, видях за първи път монтиран целия сезон на сериала Дяволското Гърло...“, написа в личния си фейсбук профил красивата актриса. Тя придружи публикацията си със снимка с колегата си Карамазов и продуцента Евтом Милошев, застанали пред монитори, на които тече сериала. Въпреки суперлативите, които Духовникова не пести за новото си телевизионно начинание, от медията поръчител обаче още не са му намерили място в програмната схема. А междувременно започнаха снимките на още две чисто новни родни поредици дело на бившите партньори Димитър Гочев и Димитър Митовски, които сътвориха хита „Под Прикритие“. Първият в момента снима във Варна комедийната поредица „Фалшив герой“ с Калин Врачански, а вторият стои зад мащабната копродукция „Ускорение“, за която камерата се върти в Свети Влас, а в главните роли са Александър Сано и Мариан Вълев. Предстоящият телевизионен сезон за Нова ще е пъстър, защото от есента на екран трябва да се върнат риалититата „Биг Брадър“ и X Factor. Очаква се шестият сезон на медицинската сага „Откраднат живот“, чийто снимки започват в средата на юли, както и чисто новите поредици, които се снимат в момента. Програмната схена изглежда толкова пълна, че       Коя ще бъде обаче още не е решено. „Дяволското гърло“ е сниман почти изцяло извън София. Действието се развива в прегръдките на Родопа планина, в местностите край Смолян и разбира се в едноименната пещера. Теодора Духовникова влиза в напълно ново амплоа – агент на ДАНС, а Владо Карамазов е местен разследващ полицай. Двамата тръгват по следите на мистериозни криминални случаи, а в процеса на работа помежду им ще пламне и любовна искра. Може би затова Духовникова написа в социалните мрежи: „Владимир Карамазов- ти си.... нищо няма да кажа! Нищо. Просто защото нямам думи...“. С роли в сериала са се отчели още Валери Йорданов, Стоян Радев, Васил Банов и Лидия Инджова .", "date": "2018.06.27", "title": "„Дяволското гърло“ е готов за ефир"}
{"url": "https://www.monitor.bg:443/bg/a/view/sydijata-ni-zakla-plachat-nigerijcite-103856", "text": "В лагера на Нигерия приеха тежко драматичната загуба от Аржентина, след като тимът беше само на минути от класиране за осминафиналите. Повечето играчи директно обвиниха съдията Джунейт Чакър като основен виновник за поражението. Както е ясно, при 1:1 турският рефер си помогна с ВАР заради спорно положение след игра с ръка в наказателното поле на „гаучосите“, но не посмя да отсъди наказателен удар. „Това беше ужасяващо, изригна звездата Джон Оби Микел. - Говорих със съдията веднага след използването на ВАР, той ми каза, че има игра с ръка, но няма да даде дузпа. Що за обяснение е това! Чувствам се сякаш някой е забил нож в гърлото ми. Въпреки това аз съм горд с отбора, накарахме Аржентина здраво да се поизпоти за победата“, сподели Микел. Треньорът на Нигерия Гернот Рор обаче отказа да обвини съдията, а акцентира върху силната игра на тима му. „Много боли, когато си бил толкова близо до класирането. Аз обаче съм горд с отбора, това са млади момчета, които оставиха сърцата си на терена. Някои от играчите плачат в съблекалнята, Брайън Идову дори ми каза, че това е най-обидната загуба в кариерата му. Не искам да се оправдавам със съдията, няма как да върнем времето назад“, допълни селекционерът на Нигерия.", "date": "2018.06.27", "title": "Съдията ни закла, плачат нигерийците"}
{"url": "https://www.monitor.bg:443/bg/a/view/uspehyt-na-bg-predsedatelstvoto-sporazumenieto-za-komandirovanite-rabotnici-103860", "text": "Споразумението за командированите работници, това определи ресорният министър Лиляна Павлова като най-големият успех и гордост на БГ председателството и то още в първото тримесечие. Павлова отчете постигнатото през последните шест месеца на специална дискусия в НДК. Никой не го очакваше от нас, това беше голямо постижение, каза Павлова. Тя обясни, че именно миналата седмица били завършени три досиета, по които нямало съгласие над 2 години. Първото от тях е за единните системи за социална сигурност, а другите - за регламента за баланса между личния и професионалния живот и за прозрачността на условията на труд. Сред постиженията, които Павлова посочи са началото на дебата за следващата финансова рамка на ЕС след 2020 г., приемането на европейски корпус за солидарност, определянето на дата за евровота през 2019 г., , правила за финансиране на европейските партии. Павлова коментира и Западните Балкани. По думите й сме успели да поставим темата на дневен ред и да направим процеса необратим. „Договорихме конкретни инфраструктурни проекти на срещата в София“, уточни тя. Българското председателство направи своето предложение, от пакета за дъблинската реформа четири от шест директиви затворихме в парламента, допълни министърът.  \"Приоритетите бяха достатъчно гъвкави, дадоха възможност да сме напълно в крак с действителността и проблемите на деня. Да не изоставаме от дневния ред“, каза още тя. „Не очаквахме такива числа. Проведохме 284 събития, броят на делегатите, посетили България, е 35 000 души, а очаквахме 20 000“, каза още Павлова и обясни, че преди БГ председателството сме били заклеймени като корумпирана и бедна държава. Сега обаче всички преоткрили България като държава за бизнес, за туризъм, като политически партньор.  „Повечето медии бяха планирали да дойдат веднъж и да ни отразяват онлайн“, каа тя и добави - „Повечето от тях се върнаха не два пъти, а шест пъти. Да отразяват заседанията от първо лице, видяха различна България“. Високи оценки за председателството, подобрен имидж на страната, основен фокус върху европейската перспектива пред Западните Балкани и по-умерена равносметка за напредъка по останалите приоритети – това са основните изводи от проучванията на \"Алфа Рисърч\", проведени в края на миналата година и през юни 2018 г.", "date": "2018.06.27", "title": "Успехът на БГ председателството – споразумението за командированите работници   "}
{"url": "https://www.monitor.bg:443/bg/a/view/superkupata-otiva-v-stara-zagora-103841", "text": "Двубоят за Суперкупата на България по футбол бе официално насрочен за 5 юли, четвъртък, от 20:30 часа, обявиха от Професионалната футболна лига. Срещата ще се играе на стадион „Трейс Арена“ в Стара Загора, като в сблъсъка за трофея ще се изправят шампионът „Лудогорец“ и носителят на купата на България „Славия“. За двата тима това ще е и генерална репетиция преди предстоящите първи двубои в европейските клубни турнири. „Орлите“ играят на 11 юли (сряда) от 20:00 часа на стадион „Лудогорец Арена” срещу „Крусейдърс“ (Белфаст) в квалификациите си за Шампионската лига, а „белите“ гостуват на 12 юли (четвъртък) от 19.00 часа на „Илвес Тампере“ (Финландия) от първия квалификационен кръг за Лига Европа. Сблъсъкът за Суперкупата ще е и възможност за „Лудогорец“ да върне трофея във витрината си, след като миналата година „Ботев“ победи вампионите с 5:4 след изпълнение на дузпи. В редовното време срещата завърши 1:1.", "date": "2018.06.27", "title": "Суперкупата отива в Стара Загора"}
{"url": "https://www.monitor.bg:443/bg/a/view/nad-10-poveche-chujdi-turisti-sa-posetili-bylgarija-103840", "text": "През първите пет месеца на годината са реализирани общо 2 436 394 туристически посещения на чужденци в България по данни на НСИ. Техният брой е с 11,1% повече спрямо периода януари-май 2017 г. Само през май 2018-а ръстът на чуждестранните посещения у нас е с 15,8% в сравнение с месец май миналата година. Данните доказват устойчивото развитие на страната като целогодишна дестинация в резултат на усилията за разширяване на крилата на сезоните и популяризирането на различни видове масов и специализиран туризъм, коментира министър Николина Ангелкова. Класацията за входящ туризъм за петте месеца се оглавява от Румъния с 427 538 визити и 22,7 на сто увеличение. Втора позиция заема Гърция с 387 730 посещения и 5,2% ръст. Трета е Турция с 264 793 туристи, което е 9,1 на сто повече спрямо първите пет месеца на 2017 г. На повечето от пазарите, включени в топ 50 на класацията, има също значителни ръстове: Сърбия – 10,5% повече посещения, Германия – 18,5% ръст, Великобритания – 14,4% увеличение, Израел – 31,8% ръст, Украйна – 14,3% повече, Полша – 23,2% ръст, Франция – 32% ръст, САЩ – 15,5% ръст, Испания – 25,2% ръст, и др.", "date": "2018.06.27", "title": "Над 10% повече чужди туристи са посетили България "}
{"url": "https://www.monitor.bg:443/bg/a/view/bfs-vyvejda-elektronna-sistema-za-transferi-103858", "text": "Революционна промяна се подготвя в българския футбол, след като БФС обяви, че въвежда електронна система за трансфери. На специално организиран двудневен семинар в Национална футболна база „Бояна“ представителите на професионалните ни клубове бяха запознати с новата електронна система за трансфери DTMS. Платформата, разработена ексклузивно от ФИФА за националните асоциации на страните-членки, сериозно улеснява преминаването на футболисти от един отбор в друг. Благодарение на нея тимовете имат възможност да управляват трансферната си активност, да генерират статистики, да ускоряват процеса, да съхраняват необходимите документи онлайн и да гарантират прозрачността в междуклубните сделки. За да запознаят клубовете от Първа и Втора лига с нововъведенията, на семинара присъстваха експертит от ФИФА, които похвалиха БФС за бързата адаптация на системата у нас. България е едва втората европейска държава (след Холандия), която въвежда платформата, намеренията са тя да бъде окончателно въведена по време на следващия трансферен прозорец. Общо в света DTMS се използва от 11 национални федерации.", "date": "2018.06.27", "title": "БФС въвежда електронна система за трансфери "}
{"url": "https://www.monitor.bg:443/bg/a/view/zaloviha-podpalvacha-ot-kuchuka-103844", "text": "Подпалвачът на паркирани автомобили в пловдивския квартал „Кючук Париж” е заловен, съобщиха от полицията в Пловдив. Мъжът е на 21 години и е автор на серия палежи нощно време, но не е имал късмет и физиономията му е била уловена от охранителни камери. Първият пожар е станал миналата събота около 3 часа през нощта. Тогава е изгорял фургон на строителна фирма на бул. „Македония”. Денонощие по-късно младият мъж е подпалил общо четири паркирани коли. Това е станало в неделя вечерта, около 23 часа. Първо е драснал клечката на два автомобила на бул. „Македония”, а час по-късно е запалил други две коли, паркирани на съседната ул. „Димитър Талев”. И в трите случая няма пострадали хора, причинени са материални щети. При извършените огледи на местопроизшествията експертите установили, че пожарите са предизвикани умишлено и в резултат на усилената работа във вторник в районното управление бил задържан 21-годишният извършител. Междувременно били събрани доказателства, че в нощта срещу понеделник, пак на ул. „Димитър Талев“, младият мъж увредил три автомобилни гуми на друг лек автомобил. Материалите по образуваните досъдебни производства са внесени в Районна прокуратура – Пловдив. С прокурорско постановление на пловдивчанина е  наложена мярка за задържане в срок до 72 часа и той е приведен в ареста.", "date": "2018.06.27", "title": "Заловиха подпалвача от „Кючука”"}
{"url": "https://www.monitor.bg:443/bg/a/view/apelativnijat-syd-mashinistyt-hristo-tiljashev-vinoven-za-katastrofata-na-gara-kalojanovec-103839", "text": "Машинистът Христо Тиляшев е виновен за смъртта на колегата си при влаковата катастрофа на гара Калояновец от юли 2014г., постанови апелативният съд в Пловдив. С решението си магистратите намалиха присъдата му с една година на 5 години затвор, но това не е окончателно и Тиляшев има право да обжалва пред ВКС, съобщиха от пресслужбата на апелативния съд в Пловдив. Инцидентът стана в следобедните часове на 12 юли 2014г. Влакът София – Варна трябвало да премине през ж.п. гара Калояновец без да спира с не повече от 40 км/час. Скоростта му реално била 106 км/час, установила по-късно експертиза. Машинистите били двама – помощникът Христо Тиляшев и загиналия му колега Венко Тодоров. При дерайлирането на бързия влак били ранени и четирима от пътниците. Магистратите не приемат твърдението на подсъдимия, че причина за произшествието е внезапна промяна на светлинната сигнализация, преди навлизането в гарата. Пред Апелативния съд бяха разпитани двама полицейски служители, които са разговаряли веднага след инцидента с подсъдимия. Пред тях той споделил, че преди катастрофата преглеждал книжката за разписанието. Опитал се е да реагира едва, когато колегата му извикал, че преминава входния светофор /светлинния семафор/ с над 100 километра в час при разрешени 40. Съдът приема, че няма нарушения от страна на ръководителя движението на гара Калояновец и че заключенията на направените 6 експертизи на състоянието на трасето, скоростомерната лента на локомотива и светлинната сигнализация не са установили несъответствия между позициите на гаровите стрелки, състоянието на пулта за управлението им и показанията на семафорите. Прието било, че въпреки човешката грешка, катастрофата е могла да бъде предотвратена.  Трасето в района на гара Калояновец е снабдено с техника, с която при несъобразяване на машиниста със светофорите, движението на влака автоматично се преустановява. Експертите са констатирали, че приемащото устройство в локомотива се е намирало в изключено положение и не е поддържано през дълъг период от време. Освен това, локомотивната бригада и  голям брой техни колеги от депото в Пловдив не са били обучени да работят с него и в случая то не е използвано. Поради тези съображения съдът не уважи и искането на прокуратурата инцидентът да се преценя, като „особено тежък“ и наказанието на подсъдимия да бъде увеличено. Решението на Пловдивския апелативен съд подлежи на обжалване или протест пред Върховния касационен съд в 15-дневен срок.", "date": "2018.06.27", "title": "Апелативният съд: Машинистът Христо Тиляшев виновен за катастрофата на гара Калояновец"}
{"url": "https://www.monitor.bg:443/bg/a/view/maskirani-napadnaha-grycki-deputat-103845", "text": "Неизвестни лица се опитаха да нахлуят в кабинета на депутата от партията Независими гърци Костас Кацикис, съобщава агенция АНА-МПА. Както съобщават източници от полицията, нейни служители са реагирали на телефонен сигнал, според който хора със закрити лица са се опитали да влязат в офиса на депутата. При пристигането на полицията те вече били изчезнали. Председателят на гръцкия парламент Никос Вуцис призова всички политически сили от демократичния спектър да осъдят всякакви крайни действия, които имат за цел да създадат атмосфера на сплашване на депутати и партии. Консервативната партия Независими гърци е по-малкият коалиционен партньор в управляващата коалиция в Гърция. Тя се обяви категорично против споразумението за името на Република Македония, но същевременно подкрепи правителството при поискания от опозиционната Нова демокрация вот на недоверие. Това предизвика вътрешно напрежение в партията, която беше напусната от двама депутати и редица функционери в централните и местните й структури.", "date": "2018.06.27", "title": "Маскирани нападнаха гръцки депутат "}
{"url": "https://www.monitor.bg:443/bg/a/view/salvini-se-usymni-v-syshtestvuvaneto-na-es-103847", "text": "Европейският съюз е изправен пред екзистенциална криза и може да се разпадне до една година, заяви италианският вицепремиер и министър на вътрешните работи Матео Салвини, цитиран от ДПА. В интервю за германското сп. \"Шпигел\" Салвини казва, че срещата на върха на ЕС тази седмица в Брюксел, която вероятно ще бъде доминирана от спорове за миграцията и бюджета, ще покаже, че общността е \"по-разделена от всякога\".   \"През идните месеци ще се реши дали Европа все още има бъдеще в сегашната си форма или цялото нещо е станало безсмислено\", заявява той в интервюто, публикувано днес на английски.  \"Не става дума само за бюджета за следващите седем години. Следващата година ще има нови избори за Европейския парламент. До една година ще видим дали обединена Европа все още съществува или не\", казва Салвини.  Той заявява, че иска неправителствените организации да спрат да спасяват мигранти, прекосяващи Средиземно море, защото \"подкрепят трафикантите на мигранти и засилват стимула за поемане на риска за прекосяване\".  Според него спасителните дейности би трябвало да се извършват от \"либийската, тунизийската или египетската брегова охрана\".  Салвини е лидер на италианската крайнодясна партия \"Лига\", а сред европейските му съюзници са унгарският министър-председател Виктор Орбан, ръководителката на френската крайна десница Марин Льо Пен и настроената против ЕС германска партия \"Алтернатива за Германия\", припомня ДПА.  Агенцията отбелязва, че ако тези партии спечелят изборите за ЕП в ущърб на принадлежащите към основното течение общоевропейски политически групи - Партията на европейските социалисти и Европейската народна партия - това ще доведе до голямо пренареждане на политиката в ЕС.", "date": "2018.06.27", "title": "Салвини се усъмни в съществуването на ЕС "}
{"url": "https://www.monitor.bg:443/bg/a/view/vnasjat-korigiranija-zakonoproekt-za-lichnata-pomosht-v-petyk-103846", "text": "Внасят коригирания законопроект за личната помощ в парламента в петък. Това съобщи омбудсманът Мая Манолова. Съгласно промените той ще бъде достъпен за всички хора с увреждания, независимо дали в решението им от ТЕЛК е записана нуждата от чужда помощ. Ще отпадне и ограничението от 220 часа на месец за човек с увреждане, каквото беше заложено в проекта. Очаква се да бъде разгледано и предложението за отпадане на изискването самите асистенти да не могат да бъдат хора с увреждания. Все още не е ясно с каква финансова обосновка ще бъде внесен законопроектът, след като направените разчети обхващат услугата лична помощ за 77 000 души със степен на увреждане 90 и повече процента, които получават добавка за чужда помощ. Според предходните разчети ще бъдат необходими 105 млн. лв. повече отколкото използваните до момента за услугата „Лична помощ“. Според Манолова проблемът за доставчиците на лична помощ също е много важен, като е редно доставката да се осъществява от общините, юридическите лица или териториални структури. Не е ясно още как ще стои положението с въпросите, свързани с образованието, осигуряването на заетост, достъпната среда, помощните средства, медицинските изделия и другите услуги и помощи, важни за социализацията и рехабилитация на хората с увреждания.  \"Няма нормален човек в България, който де не се е трогнал от проблема на тези жени, на тези смели жени, защото изборът да гледаш едно дете с тежки увреждания, вместо да го дадеш в институция, наистина е труден. Те заслужават цялата ни подкрепа като общество, цялата солидарност, цялата доброта. Това преди всичко е човешки проблем\", допълни омбудсманът. Манолова изрази и съжалението си, че до момента вместо конкретни предложения за реформа са се чули предимно лични нападки. Тя допълни още, че законопроектът няма да разреши всички проблеми на майките на деца с увреждания, но е една добра отправна точка. Социалният министър Бисер Петков пък бе категоричен, че практиката показва, че решаването на проблемите на парче не е ефективно. „Ние сме започнали работа в тази насока за осъвременяване на законодателството доста преди да бъде предоставен проекта за личната помощ, още от есента на миналата година подготвяме Закона за социалните услуги, а от февруари е създадена работната група за Закона за хората с увреждания. Смятаме, че решението трябва да е в рамките на системен подход, който цели подобряване на положението на хората с увреждания в България. Не знам как ще се развият нещата, но сме отворени за диалог. Ще направим така, че да удовлетворим желанията на всички хора с увреждания, защото не можем да рискуваме след този протест да започне друг на друга група с увреждания“, каза Бисер Петков.", "date": "2018.06.27", "title": "Внасят коригирания законопроект за личната помощ в петък"}
{"url": "https://www.monitor.bg:443/bg/a/view/zadignaha-2200-lv-ot-benzinostancija-103831", "text": "Маскирани нападнаха и ограбиха бензиностанция в Лясковец. Престъплението е извършено около 3,30 ч. призори тази сутрин. По думите на нападнатия служител, бандитите са били двама. Единият му нанесъл побой, а другият влязъл в незаключения склад и задигнал парите оттам. На местопроизшествието е извършен оглед. Води се полицейско разследване. Във Велико Търново пък полицаи издирват шофьор, нападнал и нанесъл побой над свой колега. Екшънът се разиграл миналата вечер около 21,30 ч. в старата част на града. Потърпевшият и приятелката му пътували с личния си автомобил „Фиат”, когато били застигнати от „Мерцедес”, чито водач шофира демонстративно и се държал аргесивно на платното. При опит на потърпевшия да го изпревари, баровецът го засякъл и принудил да спре. След това заочнал да го ругае и обижда, а накрая се нахвърлил и да го бие. След като му нанесъл удар в главата, той се метнал на „мерджана” и отпрашил в неизвестна посока. Потърпевшият бил откаран в спешна помощ, където след прегледа лекарите установили, че няма комоцио и опасност за здравето и живота. Агресивният водач нападател пък би установен и задържан. Това е 25-годишният М.А. от Велико Търново който след случката, оставил возилото пед дома си и опитал да се укрие, но бил разкрит и привикан на разпит в полицията. Работата по изясняването на случая продължава, съобщават от търновската полиция.  ", "date": "2018.06.27", "title": "Задигнаха 2200 лв. от бензиностанция"}
{"url": "https://www.monitor.bg:443/bg/a/view/postaviha-grisho-pod-nomer-6-v-shemata-na-uimbyldyn-103842", "text": "Григор Димитров ще бъде поставен под №6 на започващия в понеделник трети за сезона турнир от Големия шлем – „Уимбълдън“. Българинът е с такава позиция и в ранглистата на АТР, но всеизвестно е, че специално за тази надпревара организаторите имат собствена формула за определяне на поставените. Те акцентират върху представянето на тенисистите на тревна настилка в последните две години. Това е причината и световният номер 2 Роже Федерер да бъде водач в схемата, а лидерът Рафаел Надал да е втори. Марин Чилич, който е №5 в света, ще бъде трети в схемата. Хърватинът миналата година игра на финал в „Куинс Клъб“ и на „Уимбълдън“, като отстъпи в двубоите за трофеите съответно пред Фелисиано Лопес и Роже Федерер. №4 и №5 в схемата в Лондон ще бъдат Александър Зверев (Гер) и Хуан Мартин дел Потро (Арж). През миналата година Григор отпадна на 1/8-финалите на „Ол Ингланд клъб“ след поражение в три сета от специалиста на трева Роже Федерер. Именно различните правила на турнира позволиха на 7-кратната шампионка на свещената трева Серена Уилямс да намери място сред поставените. Американката в момента е 183-а в света, но ще бъде №25 при жребия. На предходния турнир от Шлема - „Ролан Гарос“, завърналата се след майчинство Серена ползва т.нар. „защитен ранкинг“ като намери място директно в схемата, но не бе поставена. Решението на организаторите на „Уимбълдън“ означава, че световната №32 Доминика Цибулкова няма да бъде сред поставените, което доста огорчи словачката. След едногодишно лечение на контузия пък в Лондон се очаква да се завърне местният любимец Анди Мъри. 31-годишният бивш номер 1 играе през тази седмица в Истбърн. От участие в турнира при жените обаче се отказа двукратната шампионка на \"Уимбълдън\" и номер 3 в схемата Петра Квитова (Чех), която е с травма в подколянното сухожилие. Именно заради контузиите, от които нито един тенисист не е застрахован, световният номер 1 Рафаел Надал отново лансира своята идея за двугодишен, вместо едногодишен ранкинг. \"Това е най-добрият начин играчите да бъдат защитени в случай на контузия. Мисля това от години, но то става още по-важно в края на кариерата ми\", заяви испанецът пред френския вестник „Екип“.", "date": "2018.06.27", "title": "Поставиха Гришо под номер 6 в схемата на „Уимбълдън“"}
{"url": "https://www.monitor.bg:443/bg/a/view/evrokomisijata-pochva-pregovori-s-makedonija-i-albanija-103848", "text": "Европейската комисия съобщи, че започва подготовката за предприсъединителните преговори с Македония и Албания. Говорител на ЕК уточни, че това действие произтича от решение във вторник на Съвета на ЕС в Люксембург. Комисията оценява решения като важен положителен сигнал за региона на Западните Балкани. Продължаваме да подкрепяме двете страни, за да напреднат с необходимите реформи, добави говорителят Маргаритис Шинас. След като във вторник Съветът на ЕС реши преговорите за започнат от средата на следващата година, ЕК получава задачата да се подготви. Очаква се до края на седмицата решение да бъде потвърдено от Европейския съвет. Ако Македония и Албания продължат с реформите, през април догодина ЕК ще отчете това в годишните си доклади. При положителни изводи през юни ще бъде обявено началото на преговорите, а в края на 2019 г. се предвижда първото заседание на преговарящите страни. Отваря се пътят за старт на преговори с Европейския съюз през юни 2019 г., ако Македония продължи напредъка в реформите, особено в частта на спешните приоритети. Това реши Съветът на министрите на ЕС след дълъг дебат за разширяването, на който се разглеждаха препоръките за преговори с Македония и Албания. Съветът на министрите очаква идната година Европейската комисия да публикува доклад, в който фокусът трябва да бъде поставен върху реформата на държавната администрация, борбата с корупцията, съдебните реформи и реформите в разузнавателните служби. Франция и Холандия отказваха всякаква дата за преговори с Македония, тъй като смятат, че напредъкът в реформите е твърде крехък и все още не е дал трайни резултати. Честитя на гражданите на бъдещата Северна Македония за успеха, тъй като сега е ясно, че ще започнем преговорите през юни идната година и като Комисия веднага може да започнем да подготвяме преговорите. Това сега е ясна перспектива и ясна награда, подчерта Йоханес Хан във вторник вечерта. Албания отхвърли предложение за евентуално изграждане на нейна територия на приемни центрове за мигранти, запътили се към страни от ЕС. Албания никога не би приела такива бежански лагери на ЕС дори ако в замяна й бъде предложено членство в ЕС, заяви премиерът Еди Рама в интервю за германския в. \"Билд\". Рама заявява в интервюто, че е против разтоварване на мигранти сякаш са някакви нежелани токсични отпадъци. Той подчертава, че Албания винаги е готова да даде своя справедлив дял за решаването на общоевропейски проблеми, но не може да го направи сама.  ", "date": "2018.06.27", "title": "Еврокомисията почва преговори с Македония и Албания "}
{"url": "https://www.monitor.bg:443/bg/a/view/bedstvashtite-v-gyrcija-bylgari-se-pribirat-103849", "text": "В следствие на пораженията от циклона „Нефели“ в Северна Гърция в консулството на България в Солун до този момент са постъпили два сигнала за бедстващи български семейства и осем обаждания на българи с цел информиране за обстановката. Това съобщиха от пресцентъра на Министерството на външните работи (МВнР). Консулството ни се е свързало своевременно с гръцките власти, за да бъде оказано съдействие на нашите сънародници. В резултат на предприетите съвместни действия от страна на МВнР, дипломатическата ни мисия в Гърция, отдела за международно сътрудничество на Главна дирекция „Пожарна безопасност и защита на населението“ на МВР и гръцката Противопожарна служба, едното семейство е евакуирано, а за другото е установено, че не е необходимо да бъде транспортирано спешно, поради успокояване на метеорологичната обстановка. Към момента метеорологичната обстановка е най-сериозна в районите на Волос, Лариса и Халкидики, където има информация за наводнения и нанесени материални щети. По данни на местната Противопожарна служба през последните 24 часа в тези райони са получени множество сигнали за изпомпване на вода от сгради, както и за транспортиране на бедстващи. Всички български граждани, които имат нужда от съдействие или биха искали да подадат сигнал за техни бедстващи близки, На сайта на МВнР са публикувани и препоръки за наши сънародници, пътуващи или намиращи се на територията на Гърция: http://www.mfa.bg/bg/events/63/2/7148/index.html. Дирекция „Ситуационен център“ на МВнР наблюдава непрекъснато ситуацията в Гърция и е в постоянна готовност да окаже съдействие на изпаднали в беда български граждани. МВнР препоръчва на всички граждани, пътуващи за чужбина, да се регистрират в услугата „Пътувам за“ на следния адрес: http://www.mfa.bg/120/patuvamza.", "date": "2018.06.27", "title": "Бедстващите в Гърция българи се прибират   "}
{"url": "https://www.monitor.bg:443/bg/a/view/kabinetyt-otpusna-150-000-lv-za-bolgradskata-gimnazija-v-ukrajna-103830", "text": "Кабинетът отпусна 150 000 лева безвъзмездна финансова помощ на Болградската гимназия „Г. С. Раковски“ в Украйна. Поводът е, че именно през 2018 г. се навършват 160 години от основаването на първото българско средно училище в Бесарабия, припомнят от пресслужбата на кабинета. Сега в гимназията се обучават около 350 ученици от 1-ви до 11-ти клас. Всички те изучават български език, а в 10-ти и 11-ти клас и българска литература. Учебните програми по български език са утвърдени от просветното министерство на Украйна. \"Подкрепата, която българската държава ще окаже на Болградската гимназия във връзка с юбилея, ще бъде израз на последователна и целенасочена политика за съхраняване на българския език и на националната идентичност на българската общност в Украйна. Този акт ще доведе до положителен отзвук сред нашите сънародници, които свързват своята съдба с историята на гимназията\", са мотивите на правителството.  Инициативата за създаването на школото  е подета през януари 1858 г. от делегация на българските колонии, която представя в столицата Яш на Молдавската държава подписка за откриване на училището пред държавния глава на княжеството - Никола Богориди, внук на големия български възрожденец Софроний Врачански. На 28 юни 1858 г. княз Богориди издава указ за създаването на Бълградско централно училище, който подробно урежда неговия статут, финансиране и управление. Съдействие оказва и българският революционер и възрожденец Георги Раковски, който по това време се намира в Яш и лично се познава с княза. По волята на учредителите преподаването на учебните дисциплини се е извършвало на български език. Гимназията дава едни от първите политически, културни и просветни дейци на България - Ангел Кънчев, Олимпи Панов, Александър Малинов, академик Александър Теодоров-Балан и други, които посвещават своя интелект, сили и опит за възраждането на освободена България. Съвременната история на гимназията води начало си от 1993 г., когато Болградското средно общообразователно училище № 1 става Болградска гимназия, а от 1999 г. Болградската гимназия носи името на Георги С. Раковски. През 2001 г. между Украйна и България е подписан специален Протокол за историческата Болградска гимназия. Училището е едно от най-престижните учебни заведение в Южна Украйна, където задълбочено се изучава български език и литература, история и култура на българския народ, оказвайки огромно значение за цялата българска диаспора.", "date": "2018.06.27", "title": "Кабинетът отпусна 150 000 лв. за Болградската гимназия в Украйна"}
{"url": "https://www.monitor.bg:443/bg/a/view/mik-djagyr-napira-za-rolja-v-sapunka-103829", "text": "Да грабне роля в любимия си сериал „Коронейшън стрийт“ се надява легендарният рокаджия Мик Джагър. Близки до 74-годишния музикант разкриха, че той е върл фен на сапунката, която има 9 486 епизода и се върти на малкия екран от 1960 г. Точно затова фронтменът на The Rolling Stones мечтае да се разпише с участие в продукцията. разкри анонимен източник пред в. „Дейли стар“. Да се сбъдне желанието на Джагър не е недостижимо, тъй като през годините в „Коронейшън стрийт“ са гостували знаменитости от ранга на Джоан Колинс, Иън Маккелън и принц Чарлз. През 2009 г. в сапунката място намери и един от най-успешните ни футболисти - Димитър Бербатов. В кръчмарски спор двама от героите на сериала – Леон и Шон, разискват дали сегашният нападател на „Керала Бластърс“ е скучен. заяви единият от героите.  ", "date": "2018.06.27", "title": "Мик Джагър напира за роля в сапунка"}
{"url": "https://www.monitor.bg:443/bg/a/view/svilen-pak-e-different-103836", "text": "Думата „различен“ придружава група „Остава“ още преди да стигнат до софийска сцена, още когато забиваха в габровските мазета, още с никога неиздадения им първи албум „Празен кадър“, който трескаво се разпространяваше между тинейджърите на презаписани стотици пъти касетки с обложки, изкарани на некачествен черно бял принтер. В последните повече от 20 години продължиха да са различни, дори от себе си, всеки нов проект, всеки албум, всяко живо изпълнение беше изненадващо. Един и същ си оставаше само неподръжаемият глас на Свилен, който се извиваше еднакво и в мазето и на най-големите сцени в България и извън нея. Този отличителен фалцет се впуска в чисто нова посока сега и излиза от зоната си на комфорт (Всъщност излиза от тази зона постоянно – неотдавна се впусна в джаз импровизации заедно с Орлин Павлов, Павел Терзийски и Стефан Вълдобрев за проекта „Четирима господа пеят джаз“). След толкова успешни години с групата, Свилен откри ново предизвикателство – първи солов албум.      Очаквано неочакван. Музикантът сам го определя като инди поп, а тавата е дело на обединените усилия на Ноев и няколко негови приятели музиканти, сред които китаристът на Gravity Co. Иво Чалъков и Мишо Шишков. „Имам доста музикални идеи, но някой от тях не стават за групата. Така реших да направим една проба с приятели, но     категоричен е Свилен. Записват първото парче Beautiful, което се превърна в пилотен сингъл, и нещата потръгват. За кратко време събират материал за EP, която първоначално планира да издаде през юни. В крайна сметка удължава срока до септември и се договаря с продуцентската компания на Влади Ампов-Графа - „Монте мюзик“, която да го разпространи. Пилотната песен от тавата Beautiful и се сдоби не с едно, а с две видеа. Първото лирик видео е заснето с телефон на морски кей, а второто – лайв видео – в магазин в столичен мол. Отново     Възможно е да има и трето видео – официално, но то зависи от ред обстоятелства и по думите на вокалиста, може би ще оставят ресурса за заснемането на клип към следващ сингъл от тавата. Към момента пет от шестте предвидени песни, които вече са на етап смесване, са на английски. „Само една песен е на български. Но ако се забавим с издаването и имаме време ще запишем още 4-5 парчета, като две от тях също ще са на български“, псодели Свилен. Колкото близка, толкова и различна от „Остава“ е новата музика на Ноев. „Целта е да звучи максимално различно от групата“, категоричен е фронтменът. Вокалът му е все така отличителен, но ги няма живите инструменти.        като само китарата е акустична. За сега самият Свилен се труди върху музиката и текстовете, а за аранжимента на пилотния сингъл Beautiful се е доверил на Георги Станев от Gravity Co. и на барабаниста на „Остава“ Даниел Петров. И след като това предизвикателство е пред своя логичен завършек, Свилен и „Остава“ влизат в летния си ритъм с няколко големи концерта – в София, Пловдив, Варна и Бургас, както и с малко бутикови участия в столицата.", "date": "2018.06.27", "title": "Свилен пак е Different"}
{"url": "https://www.monitor.bg:443/bg/a/view/sofijska-voda-s-nov-centyr-za-klienti-103834", "text": "„Софийска вода“ отвори врати нов център за обслужване на клиенти на партерния етаж на ЦУМ, бул. „Мария Луиза“ 2. Той ще е с удължено работно време от 09:00 ч. до 20:00 ч. в делнични дни и от 10:00 ч. до 16:00 ч. в събота, също като другия нов център в Мега Мол, Люлин. В новите си офиси за обслужване „Софийска вода“ осигурява функционално разделение на услугите, за да се спести неудобство, както и времето на клиентите. Те разполагат с обособени гишета за плащания на сметки и други такси, за предоставяне на бързи услуги и информация, и за заявяване на услуги, които изискват по-дълго време за работа с определен клиент. В центровете действа електронна система за поредност на обслужване чрез билети с номера за насочване на клиентите. На екрани се предлага дигитално видео съдържание с услугите на дружеството, съвети към клиентите и актуални новини. Осигурени са и удобни места за изчакване с безплатен достъп до Wi-Fi, както и контакти за зареждане на мобилни телефони. Във връзка с работата на новата локация от четвъртък, 28-ми юни, клиентският център в „Зона Б-5“ преустановява работа. Центърът на дружеството в НАГ (Направление „Архитектура и Градоустройство“) на ул. „Сердика“ 5 се специализира само за приемане на техническа документация за нови връзки към ВиК мрежата.", "date": "2018.06.27", "title": "„Софийска вода“ с нов център за клиенти "}
{"url": "https://www.monitor.bg:443/bg/a/view/djordj-kluni-pravi-serial-za-you-tube-103835", "text": "Холивудският ас Джордж Клуни се е нагърбил със задачата да продуцира сериал за платформата за видеосподеляне YouTube. Комедийната поредица ще носи името On Becoming a God in Central Florida, а сюжетът ще се върти около култа към предприемачеството и преследването на американската мечта от млада жена. В главната роля ще видим актрисата Кирстен Дънст, която е и копродуцент на проекта.Действието на сериала, който се очаква да се завърти в плаформата следващата година, ще се развива през 90-те на миналия век. Междувременно Кирстен Дънст се радва на пърородния си син Енис, който се появи на бял свят миналия месец. Бащата на бебето е годеникът й - звездата от „Фарго“ Джеси Племънс, с когото се сгодиха преди около година. Искрата между тях пламва на снимачната площадка на втория сезон на сериала през 2015 г. Очаква се актьорите да си кажат заветното „да“ по-късно тази година в Остин, Тексас. Сватбата ще се проведе в тесен семеен кръг. Двойката е известна с това, че ревниво пази личния си живот от зоркия поглед на папараците.", "date": "2018.06.27", "title": "Джордж Клуни прави сериал за YouTube"}
{"url": "https://www.monitor.bg:443/bg/a/view/bezplaten-vhod-v-muzeite-za-pridrujitelite-na-hora-s-uvrejdanija-103837", "text": "Придружителите на хора в неравностойно положение да не плащат входни билети в музеите. Това предвижда законопроект за изменение на Закона за културното наследство, одобрен от кабинета днес. Дейността по дигитализацията ще се координира, организира и контролира от министъра на културата, съобщиха от правителствената информационна служба. Промените в ЗКН предвиждат още заседанията на специализираните експертни съвети към Министерството на културата да се излъчват онлайн в реално време чрез сайта на Министерството на културата. В изпълнение на решение на Министерския съвет за приемане на мерки за намаляване на административната тежест върху гражданите и бизнеса, със законопроекта се премахва изискването за представяне на някои официални удостоверителни документи на хартиен носител.      ", "date": "2018.06.27", "title": "Безплатен вход в музеите за придружителите на хора с увреждания "}
{"url": "https://www.monitor.bg:443/bg/a/view/davat-stipendii-i-na-darovitite-decata-v-chastnite-uchilishta-103832", "text": "Децата с изявени дарби, които се обучават в частни училища, да получават стипендии или еднократно финансово подпомагане. Тази възможност се предвижда в изменения в Наредбата за условията и реда за осъществяване на закрила на деца с изявени дарби, приети от правителството. Подкрепа ще получават учениците от държавни, общински и частни училища, които са класирани на първо, второ или трето място на национални или международни конкурси, състезания или олимпиади по Програмата на мерките за закрила на деца с изявени дарби за съответната година. С промените в наредбата се премахва специалният ред за разглеждане на исканията за закрила от министъра на младежта и спорта, като с посоченото се уеднаквява редът, по който се разглеждат исканията за предоставяне на закрила, обясниха от МС. Облекчава се административната процедура, в случаите на преместване на ученик от едно училище в друго. С друго свое Постановление правителството одобри допълнителни 19 170 лв. за изплащане на стипендии по Програмата на мерките за закрила на деца с изявени дарби от държавни и общински училища през 2018 г. Предоставените средства са за изплащане на 15 стипендии на ученици от общински училища, постигнали спортен резултат през първото тримесечие на 2018 г. Необходимите средства са в рамките на разчетените за тази дейност в централния бюджет средства за 2018 г.", "date": "2018.06.27", "title": "Дават стипендии и на даровитите децата в частните училища "}
{"url": "https://www.monitor.bg:443/bg/a/view/spipaha-ciganin-bludstval-prebil-i-ograbil-starica-103814", "text": "Циганин, който нападна старица и след сексуална гавра и побой я ограби, беше заловен от полицията след двумесечно издирване. Престъплението беше извършено в края на април в град Злтарица в дома на жертвата. Престъпникът Георги Камчиков бил временно пребиваващ в старопланинското градче, заедно с други роми, дървосекачи. Във фаталната вечер той нахлул в дома на 75-годишната самотно живееща жена, повалил я на земята, блудствал с нея, пребил я, а накрая задигнал 95 лв. и си тръгнал. След като на следващия ден отрезнял и разбрал какво е свършил циганинът напуснал Златарица и в продължение на два месеца се укривал. Той бил разпознат и арестуван от полицейски служители в прохода Хаинбоаз, докато пътувал с колело към Гурково. Задържан е за 72 часа, привлечен е като обвиняем, а прокуатурата ще поиска от съда, насилникът да остане с най-тежката постоянна мярка за неотклонение задържане под стража.", "date": "2018.06.27", "title": "Спипаха циганин блудствал, пребил и ограбил старица"}
{"url": "https://www.monitor.bg:443/bg/a/view/varna-uvelichi-s-2-3-mln-leva-budjeta-si-za-chistota-103828", "text": "С 2,3 млн. лева е увеличен бюджетът за чистота на Варна, стана ясно на заседание на ПК „Финанси и бюджет“, на което беше гласувана актуализираната план-сметка за дейност „Чистота“ за 2018 година. Макрорамката беше завишена от 33,3 млн. лева на 35,6 млн. лева, благодарение на възстановени средства от отчисления от РИОСВ-Варна. С 1,2 млн. лева повече ще разполага Варна за почистване и поддържане чистотата на териториите, предназначени за обществено ползване. Средствата за ръчно и механизирано почистване на улични платна, спирки, пешеходни зони, алеи и др., бяха увеличени от 5,7 млн. лева на 6,9 млн. лева. Корекцията беше извършена, заради повишената запрашеност на въздуха, вследствие на ремонтните дейности по улиците и булевардите в града, изграждането на бул. „Васил Левски“, както и в резултат на натоварения автомобилен трафик. Повече средства са предвидени също и за обезвреждане, рециклиране и оползотворяване на битовите отпадъци. В актуализираната план-сметка са записани близо 15,5 млн. лева при първоначално планирани 13,2 млн. лева. Същевременно има намаление на средствата за дейност „сметосъбиране и сметоизвозване“. В плана за 2018 г. бяха заложени 10,3 млн. лева, които в актуализираните разходи са редуцирани с 1,2 млн. лева. Новата план-сметка „Чистота“ за 2018 г. ще бъде гласувана на предстоящото заседание на Общински съвет – Варна, което е насрочено за 28 и 29 юни в зала „Пленарна“.", "date": "2018.06.27", "title": "Варна увеличи с 2,3 млн. лева бюджета си за чистота "}
{"url": "https://www.monitor.bg:443/bg/a/view/ho99o9-veche-sa-v-sofija-103838", "text": "Дори името им не можем да прочетем, камо ли да си представим какво шоу на живо са подготвили американските ексцентрици от Ho99o9. Музикалните критици още не са определили отчно жанра им, или просто няма такъв. Хип-хоп, хардкор, пънк и хорър – всичко се смесва в една какофония, която българските меломани имат възможност да видят за първи път тази вечер в столичния клуб „Терминал 1“. Основателите на бандата TheOGM и Eaddy вече са в София и се готвят за лайфа, а преди тях на сцената ще излезе родната скейт, пънк, рок банда Piranha. HO99O9 е основана в Ню Джърси, САЩ през 2012 г. Двамата са силно повлияни и вдъхновени от хип-хоп културата и по-точно DMX, Bone Thugs-n-Harmony и Nas. разказват TheOGM и Eaddy. През 2014 г. HO99O9 попада в престижната класацията на сп. Rolling Stones – “10 нови артисти, за които трябва да научите”. С първият си албум United States of Horror от 2017 г. те искат да изкрещят, че \"младите хора са в опасност – от политиката, технологиите и дори религията”. На сцената и в клиповете си HO99O9 залагат на визуалните ефекти и търсят нестандартно представяне, най-често повлияни от филмите на ужасите, на които са големи фенове.", "date": "2018.06.27", "title": "HO99O9 вече са в София"}
{"url": "https://www.monitor.bg:443/bg/a/view/ustanoviha-11-izostaveni-avtomobila-v-dupnica-103823", "text": "Контролното звено към Община Дупница започна комплексна проверка по установяването на изоставени, излезли от употреба моторни превозни средства на територията на града. Проверките стартираха от вчера и до момента са установени 11 автомобила. Съгласно изискванията на \"Наредбата за управление на отпадъците на територията на гр. Дупница\" всеки собственик на МПС с прекратена регистрация, е длъжен да го предаде на площадка за временно съхраняване или в център за разкомплектоване. Когато собственикът не изпълни задълженията си се прилага процедура по преместване с представители на РУ-Дупница. На установените до момента изоставени автомобили са залепени стикери-предписания със срок за изпълнение 14 дни. При неизпълнение на предписанията ще бъдат съставени протоколи за техническото състояние на МПС-тата и същите ще бъдат преместени на площадки за временно съхранение и центрове за разкомплектоване. На всички установени собственици, които не са изпълнили дадените предписания ще бъдат наложени административни санкции в размер от 200 до 1000 лв. съгласно Наредбата.", "date": "2018.06.27", "title": "Преброиха 11 изоставени коли в Дупница"}
{"url": "https://www.monitor.bg:443/bg/a/view/bivsh-shkolski-direktor-s-uslovna-prisyda-za-naneseni-shteti-103824", "text": "Бившият директор на Професионалната гимназия по икономика и туризъм във Велинград Александър Т. бе осъден на 3 години условно с 5-годишен изпитателен срок заради това, че се предоверил на свой бивш ученик и превел 70 440 лв. за несвършен ремонт на спортна площадка. Ексшколският шеф бе лишен от съда и да заема педагогическа длъжност за срок от 3 години. Делото премина по реда на съкратеното съдебно следствие, поискано от подсъдимия Александър Т. Той си призна, че се е предоверил на свой бивш ученик, като му е превел сумата от 70 440 лв. преди работата да е била свършена и така е ощетил бюджета на учебното заведение с въпросната сума. Eксдиректорът подписал документ с невярно съдържание- акт, с който признал, че договорът е изпълнен и спортната площадка била ремонтирана, което обаче не отговаря на истината. Бившият директор се разкая пред магистратите, че е останал много разочарован от постъпката на своя възпитаник.  ", "date": "2018.06.27", "title": "Бивш школски директор с условна присъда "}
{"url": "https://www.monitor.bg:443/bg/a/view/nikoleta-lozanova-vdigna-svatba-v-punta-kana-103822", "text": "С видео в булчинска рокля и кадър как хвърля букет Николета Лозанова намигна, че тайната й сватба с футболиста Ники Михайлов е повече от закачка. За пореден път хубавицата провокира шум около евентуалната й разходка до олтара, за която няма продвърждение дали е минала или се очаква. Плеймейтката сподели в социалните мрежи клип от церемония, а надписът към него гласи: „Очаквайте скоро“. Въпреки че публикацията рекламира хотелски комплекс в курорта Пунта Кана, именно там най-оборотната футболна съпруга у нас разбуни духовете, че е казала „да“ на сина на Боби Михайлов. Наскоро тя публикува снимка от екзотичната дестинация с        Феновете се опитваха да отгатнат дали бижуто предвещава годеж или звездната двойка вече е слушала Менделсон в Домникана. Подобна крачка не е изненада, тъй като наскоро бившата водеща на „Папараци“ сподели, че иска да гушне втора рожба – общ наследник с Ники.        и искам да се случи скоро. Липсва ми онази сладка умора от ежедневието, в което присъства бебче. Усещам, че моментът наближава!“, разказа пред сп. Grazia 30-годишната красавица. Двамата отпразнуваха отново пламналата искра в отношенията си в края на 2016 година с любовен воаяж до Малдивите. Известно време след това Лозанова продължи да пали любопитството, като пусна закачлив кадър в Инстаграм от банята в тузарския апартамент на Михайлов в столичния квартал „Лозенец“. Те официално потвърдиха романса си в публичното пространство на последния рожден ден на Ники, когато Лозанова го изненада с пищен купон в няколко столични клуба. Спекулации, че моделът и вратарят на турския тим „Мерсин“ чакат бебе започнаха още миналото лятото. Тогава чаровното миньонче отново провокира с нестандартна фотография и надпис „Ям за двама“ по време на почивка в гръцкия курорт Санторини. Припомняме, че Лозанова вече възпитава дъщеричка – Никол, плод на любовта й с футболиста Валери Божинов.", "date": "2018.06.27", "title": "Николета Лозанова вдигна сватба в Пунта Кана"}
{"url": "https://www.monitor.bg:443/bg/a/view/britanec-si-tatuira-veche-svetovnata-kupa-103820", "text": "Какво ли не правят футболните фенове от любов към играта и любимия отбор. Джейми Ричардсън, например, е толкова сигурен, че Англия ще спечели световната титла, че си е направил татуировка с подвига 21 дни преди финала. Той отишъл в студиото в понеделник след разгромната победа на „трите лъва“ над Панама с 6:1 и поискал татус с трофея и надпис: „Англия 2018, победител в световната купа”. „Аз ще бъда първият човек с такава татуировка“, заявил на приятелите си в бара Джейми, който иначе е фен на „Лийдс“. Той обаче не казал на своята приятелка за плановете си. „Не се съмнявам, че ние ще го направим, така че няма риск. Искам играчите да знаят колко са уверени феновете сега и аз самият в частност. Знам, че някои хора ще ме сметнат за идиот, но не ми пука“, каза Джейми Ричардсън пред в. „Сън“.", "date": "2018.06.27", "title": "Британец си татуира вече световната купа "}
{"url": "https://www.monitor.bg:443/bg/a/view/pol-pogba-se-sgodil-za-bolivijka-103825", "text": "Въпреки че са заедно само от около година, Пол Погба и дългокраката му приятелка Мария Салауес вече са задълбочили взаимоотношенията помежду си. Дотолкова, че футболистът май се е сгодил за 23-годишната боливийка. Красавицата бе на трибуните при последния мач на Франция от груповата фаза на Мондиал 2018 срещу Дания и по-бдителните забелязаха издайнически пръстен на безименния й пръст. Блондинката и Погба започват да се срещат преди малко повече от година, а папараците ги снимат за първи път заедно по време на ваканцията на звездите на „Манчестър Юнайтед“ в Лос Анджелис. Мария преди това е живяла в Маями, където е работела като модел. По-рано с годежен пръстен се похвали и приятелката на Кристиано Роналдо - Джорджина Родригес.  ", "date": "2018.06.27", "title": "Пол Погба се сгодил за боливийка"}
{"url": "https://www.monitor.bg:443/bg/a/view/hari-i-megan-nagradiha-mladeji-103821", "text": "Принц Хари и съпругата му, херцогинята на Съсекс Меган, се присъединиха към кралица Елизабет Втора на прием в Бъкингамския дворец, на който бяха наградени млади лидери, предаде Ройтерс. Това е първият официален прием, в който участват двамата младоженци след щастливото събитие от 19 май. В обръщение към удостоените с медали \"Млади лидери\" представители на страни от Общността на нациите принц Хари заяви: \"Вие сте бъдещите водачи, които ще поемат щафетата в сфери като климатичните промени, хранителната безопасност, достъпа до образование, подобряване на качеството на живот на най-уязвимите хора в обществото\". Сред гостите в Бъкингамския дворец бяха бившият футболен ас Дейвид Бекъм без съпругата си Виктория Бекъм и бившият премиер на Великобритания Джон Мейджър. За приема херцогинята на Съсекс Меган беше избрала тоалет на \"Прада\" в цвят пепел от рози, съчетан с черни обувки и чантичка. Наблюдателите побързаха да отбележат сходството в избора на съпругата на принц Хари с ансамблите в нюанси на розовото, на които често е залагала покойната принцеса Даяна в официални ангажименти. През април Елизабет Втора назначи принц Хари за посланик за младежта на Общността на нациите. Над 60 процента от жителите на Общността на нациите - около 2,4 милиарда души, са под 30-годишна възраст. В тази си роля принц Хари насърчава младите хора от държавите, повечето от които са бивши колонии на Великобритания, да се борят с предизвикателствата. Принц Хари, който е пети по ред за наследяване на престола, увеличи обществените си изяви и е едно от лицата, които дават нов облик на монархията като модерна и близка до съвременния живот.  ", "date": "2018.06.27", "title": "Хари и Меган наградиха младежи "}
{"url": "https://www.monitor.bg:443/bg/a/view/borisov-zaminava-za-bruksel-dokladva-za-bg-predsedatelstvoto-103826", "text": "Премиерът Бойко Борисов заминава утре за Брюксел, където ще участва в редовното заседание на Европейския съвет на 28 и 29 юни. На форума българският премиер ще представи основните резултати от Българското ротационно председателство на Съвета на ЕС, съобщиха от пресслужбата на кабинета. Ще информираме и евролидерите на каква степен на изпълнение са различните законодателни досиета от дневния ред на ЕС в контекста на 4-те приоритета на БГ преддседателство. Специален акцент ще бъде поставен върху връщането на Западните Балкани в Стратегическия дневен ред на ЕС, напредъка в изпълнението на инициативите по Отбранителния пакет на ЕС, финализирането на триалога по Директивата за командированите работници в сферата на услугите, поясниха от кабинета.  Иначе по време на Съвета евролидерите ще обсъдят темата за миграцията, сигурността и отбраната, както и теми като работни места, растеж, конкурентоспособност, иновации и дигитализация и други. Само преди няколко дни в Брюксел се проведе неформална среща , свикана от шефа на ЕК Жан-Клод Юнкер, на която евролидеите търсиха компромисно решение именно за миграцията.  Междувременно днес кабинетът одобри над 2,5 млн. лева разходи към външно министерство за 2018 година, които са за изплащане към Механизма за бежанците в Турция. Средствата са за четвъртата и петата вноска, които възлизат съответно в размер на 1, 94 млн. лева в срок до 2 юли   и близо 600 000 лева в срок до 2 октомври т.г. Общият размер на помощта от ЕС по механизма е 6 млрд. евро, от които българският принос е 5, 876 млн. евро.  Целта на механизма е да облекчи мигрантския натиск на границата на България и на ЕС с Турция, като с предвидения финансов ресурс се посрещат спешните нужди от хуманитарна помощ на бежанците и приемните общности в Турция. На свой ред председателят на Европейския съвет Донад Туск изпрати писмо-покана до лиерите за заседанието на Съвета. Туск обяви, че иска по време на срещата да бъдат договорени три нови мерки за налагане на по-добър контрол върху миграцията. В писмо покана до лидерите на страните от ЕС, Туск пише, че иска те да подкрепят създаването на центрове за мигранти и бежанци извън Европа и заделянето на пари специално за борба с нелегалната имиграция в следващия 7-годишен бюджетен период на Общността, който започва от 2021 г. ретият елемент е да се работи повече с трети страни, като Либия например, за да се предотврати навлизането на хора в Европа.", "date": "2018.06.27", "title": "Борисов заминава за Брюксел, докладва за БГ председателството"}
{"url": "https://www.monitor.bg:443/bg/a/view/teri-giliym-broi-10-000-evro-za-chovekyt-kojto-ubi-don-kihot-103827", "text": "Култовият режисьор Тери Гилиъм ще трябва да заплати обезщетение в размер на 10 000 евро на португалския продуцент Пауло Бранко за филма \"Човекът, който уби Дон Кихот\". До това се стигна, след като звездата от „Монти Пайтън“ загуби делото за правата на лентата в апелативният съд в Париж. „Според съдебното решение всяко показване на „Човекът, който уби Дон Кихот“ до този момент е незаконно тъй като няма разрешение от фирмата ми Alfama Films“, обясни Бранко пред ThePlaylist, като уточнява, че възнамерява да търси правата си от всеки, участвал пряко или косвено в това разпространение. Това означава, че предстоят дела както срещу Тери Гилиъм, така и срещу самия фестивал в Кан, който закри програмата си именно с „Човекът, който уби Дон Кихот“. Въпреки това режисьорът възнамерява да представи лентата си и на филмовия фестивал в Мюнхен, който ще стартира на 28 юни. В рамките на форума Гилиъм ще получи и почетното отличие за цялостно творчество. „Ние притежаваме правата на „Човекът, който уби Дон Кихот“ и ще го разпространим в целия свят“, категорична е в позицията си и продуцентката Мариела Бесуиевски, която работи с комедийният актьор по кинорожбата му до последно. Тя определи предявените искове от страна на Бранко като опит за вкарване на режисьора в робство. „Той е имал възможността да изплати правото да разпространява, но не е дал и лев за продукцията. Ерата на робството приключи и никой не може да задължава останалите да работят с него. Могат да платят за това“, казва още Бесуиевски. Припомняме, че Драмата около правата на „Човекът, който уби Дон Кихот“ докара на режисьора микроинфаркт на прага на откриването на тазгодишното издание на фестивала в Кан. Актьорът се озова в болница същата вечер, в която се състоя първото дело за филма му. Според неговото отсъждане, правата на лентата трябваше да останат при Гилиъм. След обжалване на решението обаче апелативният съд в Париж отсъди в полза на Бранко.", "date": "2018.06.27", "title": "Тери Гилиъм брои 10 000 евро заради \"Човекът, който уби Дон Кихот\" "}
{"url": "https://www.monitor.bg:443/bg/a/view/pijan-poseche-s-bradva-svoj-oponent-v-rakitovo-103815", "text": "47-годишен мъж от Ракитово бере душа в болница в Пловдив с фрактура на черепа, след като негов съгражданин го ударил с брадва по главата при пиянски скандал. Свадата се разразила в понеделник около 21.30 часа на улица пред хранителен магазин в родопското градче. 47-годишният Р.Б. от родопския град се срещнал на пътя със своя съгражданин А.М., на 43г. Под сериозно въздействие на алкохол  при двамата и след лека размяна на реплики А.М. си тръгнал. След няколко минути обаче той се върнал обратно, носещ брадва в ръката си. По-младият мъж замахнал с острието към главата на своя опонент и го ударил с топора. Р. паднал на земята, облян в кръв и станали неволни очевидци на жестоката разправа повикали полиция и лекарски екип. Пострадалият бил транспортиран и настанен в УМБАЛ „Свети Георги“ в Пловдив с фрактура на черепа и с опасност за живота. Като видял какво е направил, А.М. бързо изчезнал от мястото на трагедията, но бил задържан минути по-късно от служители от местния полицейски участък и от Районното управление във Велинград .", "date": "2018.06.27", "title": "Пиян посече с брадва свой опонент в Ракитово"}
{"url": "https://www.monitor.bg:443/bg/a/view/linejka-se-udari-v-pejo-tejko-postradala-e-jena-ot-kolata-103804", "text": "Линейка от гоцеделчевската болница непредсказуемо напусна дясната лента за движение и удари челно лека кола „Пежо“ с жена на волана. В пежото се е нацепил и друг автомобил, движещ се зад леката кола. Инцидентът е станал днес сутринта около 10.30 часа на 2 км от село Места в посока Гоце Делчев.  Необяснимо как шофьорът на линейката е навлязъл в насрещната лява лента и се удря челно в лека кола „Пежо“ с жена на волана. Тя е тежко пострадала, пожарникари са рязали вратата, за да я извадят и линейка да я транспортира до болницата в Гоце Делчев.  И в двете превозни средства други освен шофьорите не е имало.   Пътят от Банско за Гоце Делчев и ГКПП „Илинден“ все още е затворен в двете посоки, защото линейката е застанала напреко на пътя. Извършва се оглед на произшествието.", "date": "2018.06.27", "title": "Линейка се удари в „Пежо“, тежко пострадала е жена "}
{"url": "https://www.monitor.bg:443/bg/a/view/mustafa-karadajy-dari-knigi-za-kauza-na-mladej-bez-roditeli-103811", "text": "Дванадесет томчета с художествена и историческа литература дари лидерът на ДПС Мустафа Карадайъ за благотворителната кауза на Кирил Балдев от Пазарджик. Момчето е десетокласник в местната Математическа гимназия „ Константин Величков“ и стана популярен с акциите си да събира книги и да ги дарява на малките библиотеки в  родните читалища. Кирчо трогна преди време и голямата Стоянка Мутафова, която при представянето на автобиографичната си книга“ Добър вечер, столетие мое!“ в Пазарджик подари таблет на младежа. Политикът-благодетел заяви, че е радостен, че може да помогне на младите , защото те са бъдещето на България. „Това е само началото на помощта, която партията ще оказва на момчето, а визитата в Пазарджик има опознавателна цел“, обясни Карадайъ.  16-годишният Кирил, който живее с по-малкия си брат в център за настаняване от семеен тип в близкото до Пазарджик село Звъничево, потърсил подкрепа за закупуване на книги и се свързал с пресцентъра на ДПС.  Тъй като нямали информация за него, от партията се свързали с кмета на Пазарджик Тодор Попов, който казал добри думи за Кирил и обещал да осъществи среща между Карадайъ и него. Лидерът на ДПС подчерта, че за първи път му се случва да помага на толкова млад и амбициозен човек. Сред заглавията от личната библиотека на политика са книгата на Илияна Беновска за Ахмед Доган, както и „Индустриите на бъдещето“ на Алек Рос  и други издания. „Книгата може да остарее като хартия, но съдържанието ѝ не остарява“, заяви Мустафа Карадайъ. Кметът на Пазарджик  Тодор Попов дари ваучер от „Хеликон“ на стойност от 100 лева на Кирил Балдев, за да закупи книги за дарението си.", "date": "2018.06.27", "title": "Мустафа Карадайъ дари книги за кауза на младеж без родители"}
{"url": "https://www.monitor.bg:443/bg/a/view/zakopchaha-trima-stolichani-za-krajba-na-tok-naeli-hale-za-kopaene-na-bitkojni-103805", "text": "Трима столичани попаднаха в ареста на полицейското управление в Кюстендил, след като ги спипаха да крадат ток за производство на биткойни. Мъжете били задържани от униформените във вторник в късния следобяд, когато изнасяли машините за производство на криптовалута от хале в Кюстендил. „За момента не можем да кажем на каква стойност е нанесената щета на електроразпределителното дружество, но със сигурност е голяма. Установено е, че те са се присъединили незаконно към трафопост, намиращ се на улица „Дондуков“. Задържаните лица са двама мъже на 28 и един на 29 годишна възраст, и са от София“, уточниха разследващи. Местопроизшествието е обслужено от дежурна полицейска група. По случая е започнато досъдебно производство в РУ Кюстендил, уведомен е дежурен прокурор. Това е втори подобен случай в рамките на година. Предният път кюстендилец попаднаха в ареста, след като беше спипан да краде ток за копаене на биткойни. „През последните години това се превърна в доста доходоносен бизнес. Действително машините са скъпи, но могат да се изкарат и не малко пари. Биткойн е вече приет от редица бизнеси като метод за разплащане, а поради дефлационният му характер е често сравняван със златото. В момента един биткойн се продава по 6 000 долара“, обявиха хакери от Кюстендил. Репортерска проверка установи, че една машина /копач/ за криптовалута струва между 6-13 хил. лв. в зависимост от характеристиките й. Такава машина обаче ползва електроенергия колкото цял жилищен блок. „Представете си ако имате няколко машини за какво потребление на електричество става въпрос“, обясниха още запознати.   ", "date": "2018.06.27", "title": "Закопчаха трима за кражба на ток, наели хале за копаене на биткойни"}
{"url": "https://www.monitor.bg:443/bg/a/view/ruski-chinovnici-stanaha-djedai-borjat-tymnite-sili-103813", "text": "Далече-далече в Сибир – в Новокузнецк решиха по необичаен начин да отбележат 400-годишния юбилей на града. Местните чиновници заснеха клип на тема „Междузвездни войни“, в който те влизат в ролята на джедаи, борещи се с тъмните сили. Във видеото са използвани кадри от сагата на Стивън Спилбърг, както и част от легендарния саундтрак. Руското ведомствено-протоколно творчество отдавна се превърна в обособен жанр, който живее свой живот. Срещат се шедьоври, които не оставят равнодушни дори най-отявлените скептици, традиционно критикуващи опитите на властта „да слязат при народа“. Един от тях са кавър версиите на популярни западни хитове, изпети от хора на руското МВР. Сега и чиновниците от Новокузнецк внесоха своя принос в развитието на жанра. Клипът е качен в Instagram лично от ръководителя на Централния градски район Николай Маслов. Във видеото сътрудниците на местната администрация си правят селфи с Чубака, пилотират „1000-летния сокол“ на Хан Соло и спасяват магистър Йода. „Капитанът с твърда ръка води кораба към курс 400“, гласи текстът към клипа. В него се казва още, че „междугалактическият отбор успешно побеждава несгодите, катаклизмите и екологическата криза“. „Да не кривнем от правия път ни помагат още силата, мъжеството и смелостта“, посочва Маслов в поста си в социалната мрежа, цитиран от в. „Московски Комсомолец“. И докато видеото на сибирските чиновници предизвиква само усмивки, то преди време подобна инициатива създаде много проблеми на служителите на митницата във Владивосток. Те заснеха скандален клип, в  който се пееше: В една от сцените е представен епизод от „ежедневието“ на митничарите – в кабинета се лее шампанско, върху бюрото танцува девойка, а единият от героите се влачи по корем на пода. Преди финалния припев звучи фразата: „митниците са моето голямо семейство“. Смелото видео обаче събуди интереса не само на ползвателите на YouTube, но и на началниците на митницата, които образуваха проверка по случая, припомнят агенциите.  ", "date": "2018.06.27", "title": "Руски чиновници станаха джедаи, борят тъмните сили  "}
{"url": "https://www.monitor.bg:443/bg/a/view/tesa-tompsyn-e-pyrvijat-biseksualen-supergeroj-103816", "text": "Десет години, след стартирането на мащабната си вселена от супергерои, Marvel официално ще представи първите персонажи с различна сексуална ориентация. Това потвърди пред The Playlist президентът на продуцентския гигант Кевин Фейдж. Без да издава в кой точно филм ще се появят първите LGBTQ представители от вселената, той уточни, че ще са минимум двама. Фейдж загатна още и, че героите вече са направили дебюта си във франчайза, което провокира феновете да предполагат, че сред тях ще бъде и Валкирия, в чиято роля се изяви Теса Томпсън в „Тор: Рагнарок“. Подсказка за това даде и самата актриса още с премиерата на лентата в края на миналата година. Тя бе категорична, че героинята й е бисексуална и дори заснела сцена, в която фигурирал намек за това. Въпреки това режисьорът Тайка Уайтити заличил кадрите от финалната версия на заглавието. Сред предстоящите филми на Marvel, за които се знае към момента, са „Ант-Мен и Осата“, „Спайдърмен 2: Далеч от дома“ и разбира се – продължението на последната лента под щампата на „Отмъстителите“ - „Война без край“. Това е поредната стъпка на Marvel към разнообразяване на персонажите, които включва във филмовата си вселена. След като „Черната пантера“ представи първия чернокож супергерой, заглавието и към момента се спряга като един от фаворитите на Американската филмова академия догодина. Особено имайки предвид устойчивата цел на институцията да се реваншира за двете поредни издания на „белите оскари“.", "date": "2018.06.27", "title": "Теса Томпсън е първият бисексуален супергерой"}
{"url": "https://www.monitor.bg:443/bg/a/view/godina-zatvor-za-jenata-na-miloshevich-103812", "text": "Висшият съд в Белград осъди на една година затвор бившата председателка на Югославска левица Миряна Маркович за незаконно раздаване на държавни апартаменти през 2000 г., почти 15 години след повдигането на обвинението, съобщи сръбската държавна телевизия РТС. По това обвинение са осъдени още двама души. Осъдените, техните адвокати и прокуратурата имат право да обжалват решението на съда пред Апелативния съд в Белград. Мира Маркович, съпруга на покойния югославски президент Слободан Милошевич, бе осъдена задочно, тъй като е недостъпна за правосъдните органи на Сърбия и за нея от 2005 г. е издадена международна заповед за арест. Представители на Генералната прокуратура на Руската федерация през 2010 г. съобщиха, че съпругата на Милошевич се радва на статут на политически бежанец в Русия и не може да бъде арестувана по заповед за арест на сръбския Интерпол.", "date": "2018.06.27", "title": "Година затвор за жената на Милошевич "}
{"url": "https://www.monitor.bg:443/bg/a/view/chernata-zlatka-se-razdeli-s-bashtata-na-deteto-si-103810", "text": "Златка Димитрова вече не споделя покрив с бащата на детето си – Мирослав. Това стана ясно от снимки на плеймейтката в социалните мрежи, на които тя позира с новата си половинка Галин. Макар влюбените все още да не са потвърдили официално пред медии връзката си, според спекулациите те се познавали отдавна, но искрата между тях пламнала едва преди няколко месеца. Слухове за това, че чаровната брюнетка и Миро са сложили край на романса си, се появиха за първи път в началото на годината. Месец по-рано Черната Златка призна, че двамата нямат намерение да се врекат във вечна вярност. Фенове подозират, че сред причините за раздялата между двамата е станала и свекървата на Димитрова. Припомняме, че двете бяха в статут на студена война до раждането на Миро-младши. Причина за разрива в отношенията им бяха лошите думи, които жената изстреляла по адрес на Златка по време на първата й, фатално приключила за плода, бременност. Тогава майката на любимия й Мирослав я проклела тежко, и то чрез есемес.", "date": "2018.06.27", "title": "Черната Златка се раздели с бащата на детето си"}
{"url": "https://www.monitor.bg:443/bg/a/view/tonove-chereshi-otivat-v-kazanite-za-rakija-103797", "text": "Тонове череши ще отидат в казаните за ракия на кюстендилци, които няма на кой да продадат продукцията си. Проблемът с изкупуването на сладките плодове е от около две седмица, когато масово фирмите отказаха да приемат череши, които не са с определена големина. От първоначално обявената изкупна цена от 80 ст. за кг., тя спадна на 60 ст., което принуди голяма част от собствениците на масиви да се откажат да продават черешите си. „Как да платя на берачите 40 ст., при положение, че за мен ще останат едва 20 ст. С тях какво да покрия, пръсканията ли, другите разходи или какво. Няма как да се справя просто. Предпочитам да ги сложа за ракия. Една част ще използвам за направата на сладка, а другите отиват направо в казана“, обяснява 39-годишен земеделски производител. Той отглежда около 60 декара насаждения в района на село Пиперков Чифлик. Категоричен е, че провала на реколтата му се дължи и на постоянните валежи. Три пъти градушка пада в региона, която до такава степен набила плодовете, че те направо се скапвали на дървото. „Нямам избор. Ето, тази година дърветата са се свели от плодове, но какво от това. Ниската изкупна цена и природата не позволяват да пласираме продукцията си. По-добре да направя ракия, която след време отново мога да пласирам. Един литър върви по 10-12 лв., което не е никак малко“, обяснява и друг кюстендилец, които отглежда овощни градини в района на село Невестино. Преработвателно предприятие в село Слокощица пък наскоро пуснало оферта за продажба на череши срещу 20 ст. за кг. „Продават предимно дребни череши, такива които не могат да използват в производството. Отиваш и си купуваш няколко чувала, от които можеш да си направиш страхотна ракия. Аз вече взех 200 кг. и съм много доволен“, разказва и 63-годишния Емил Петров от Кюстендил.", "date": "2018.06.27", "title": "Тонове череши отиват в казаните за ракия"}
{"url": "https://www.monitor.bg:443/bg/a/view/ch-ez-shte-izvyrshi-izvynredno-otchitane-na-elektromerite-103817", "text": "\"ЧЕЗ Разпределение България\" АД ще извърши извънредно отчитане на електромерите на клиентите, съобщиха от дружеството. Извънредното отчитане е заради очакваното решение на Комисията за енергийно и водно регулиране за нови цени на електроенергията от 1 юли 2018 г. Графикът на извънредния отчет ще бъде публикуван на 29 юни, на интернет страницата на \"ЧЕЗ\". Информация може да се получи и в центровете за обслужване на клиенти, както и на денонощната телефонна линия 0700 10 010. Поради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени. Клиентите имат възможност сами да отчетат показанията на електромерите си на 30 юни 2018 г. и да подадат данните към компанията между 1 и 5 юли. Подадените данни от самоотчета през този период се считат за отчетено потребление към 30 юни, включително. Самоотчитането е по желание и не отменя извършването на месечен отчет от страна на дружеството. Фактурите през юли ще съдържат информация за консумираната електроенергия за два отчетни периода - по стари и по нови цени.", "date": "2018.06.27", "title": "ЧЕЗ отчита извънредно заради поскъпването на тока"}
{"url": "https://www.monitor.bg:443/bg/a/view/naj-syblaznitelnata-fenka-na-mondiala-ne-bila-pornoaktrisa-103818", "text": "Руската красавица Наталия Немчинова, която се превърна в символ на Мондиал 2018, наруши мълчанието си и категорично опроверга появилите се информации, че е порнозвезда и едва ли не момиче на повикване. Още от първия мач на световното камерите я фиксираха на трибуните с оскъдно потниче и целият свят започна да говори за нейната красота, а твърденията, че е леко момиче не закъсняха. Тя обаче е озадачена, че тази история отново набира популярност, след като вече веднъж е експлоатирана по време на Евро 2016 във Франция, когато обаче бързо е забравена. „Намерете един порнофилм с мое участие и ще ви бъда благодарна. Просто няма такива, изригна Немчинова пред „Московский комсомолец“. - В интернет се въртят едни и същи мои снимки, които бяха публикувани от бивше гадже след раздялата ни. Това се случи преди пет години. Той започна да ми отмъщава. Качи и наши интимни видеа и оттам тръгна славата ми, че съм порноактриса, а не съм била никога такава. Да, преди време работех като фотомодел, но това ми беше хоби, а не професия”, споделя още чаровната рускиня. 29-годишната Наталия всъщност има висше хуманитарно образование и работи във фитнес клуб, откъдето получава заплата. „За порноактрисите в интернет има доста подробна информация, докато за мен няма и ред. Всички тези псевдоними, под които уж съм работила, са плод на нечия фантазия”, казва Немчинова, която се пали по футбола покрай Евро 2012 в Полша и Украйна, след което посещава и световното в Бразилия две години по-късно. Тя вече разбира правилата на играта и се радва на победите на малките отбори, а не на фаворитите. Наоталия споделя, че е очарована от преобразяването на Русия покрай световното по футбол и признава, че не е очаквала такава празнична атмосфера. С подобна дейност – фитнес, се занимава и друга популярна руска красавица. Поне година преди началото на световното домакините решиха да рекламират Мондиала по възможно най-добрия начин – с редица известни модели. Една от тях е и Анастасия Гизерская. Тя е родена в Калининград, където се провеждат част от мачовете на шампионата. В Инстаграм могат да се намерят много съблазнителни нейни снимки, в това число и на остров Бали. Също в социалната мрежа Анастасия разкрива и как тренира във фитнеса, а после дава и рецепти за здравословно възстановяване.", "date": "2018.06.27", "title": "Най-съблазнителната фенка на мондиала не била порноактриса"}
{"url": "https://www.monitor.bg:443/bg/a/view/jak-pojar-v-manchestyr-30-kyshti-evakuirani-103809", "text": "Британските пожарникари се борят днес с рядък по сила пожар в местността Садълуърт Мур, източно от Манчестър, заради който бяха евакуирани близо 30 жилищни сгради, а две училища - затворени, предаде Франс прес. До момента няма съобщения за жертви, нито за значителни материални щети. Местната полиция съобщи за инцидент от голям мащаб и посочи, че армията е в готовност да се намеси при нужда. Петдесетина огнеборци с 10 машини се опитват да обуздаят огнената стихия, обхванала вече квадратни километри площ в тази слабонаселена зона в Пенинските планини, на около час път от Манчестър. Според британски медии огънят се е разгорял в неделя, после е бил овладян, а в понеделник е лумнал с нова сила, подхранван от горещата вълна във Великобритания. Тази нощ са евакуирани жителите на 34 сгради в село Карбрук, затворени са и две училища от района, сочи комюнике на пожарната служба. Някои от местните жители обаче се барикадират по домовете си. \"Не мога да изляза, едвам виждам\" заради пушека навън, заяви пред в. \"Манчестър ивнинг нюз\" 28-годишната Дий Бланчард. \"Почва да става тревожно\", каза тя и обясни, че пожарникари търсят напразно в околността пожарни кладенци, за да черпят оттам вода.", "date": "2018.06.27", "title": "Як пожар в Манчестър - 30 къщи евакуирани"}
{"url": "https://www.monitor.bg:443/bg/a/view/ns-izbira-nov-shef-na-nzok-do-sredata-na-uli-103802", "text": "Евентуално до средата на юли Народното събрание ще избере нов шеф на НЗОК. Това става ясно от правилата за избор на нов управител на касата, които депутатите гласуваха. Това се наложи след като на 20 юни парламентът освободи проф. Камен Плочев  заради „обективната невъзможност” да изпълнява своите задължения за повече от три месеца. Така парламентарните групи могат да внасят своите предложения с кандидатури за нов шеф на НЗОК в срок от 5 дни от приемането на правилата. Предложенията трябва да са с писмени мотиви, а кандидатите трябва да имат добра професионална репутация и да нямат роднини, които членуват в надзора на касата. След това тече друг 3 – дневен срок, в който здравната комисия трябва да представи списъка до ГРАО за проверка за гражданство, както и до самия Надзорен съвет на касата. Паралелно с това ще тече и проверка на кандидатите за принадлежност към Държавна сигурност. Всички кандидатури и документи към тях трябва да бъдат качени на сайта на НС в срок от 14 дни преди самото изслушване на претендентите. Ако се налага здравната комисия може да иска допълнителни документи. НПО–та и медиите пък ще имат право да изпращат въпроси към кандидатите, които да им бъдат зададени по време на изслушването в здравната комисия., което заседание ще бъде открито.  БСП предложиха да не се бърза с избор на нов управител, тъй като НЗОК вече от половин година се ръководи от временно изпълняващ длъжността. Според тях трябва да се премисли нуждата от голяма законодателна промяна за нови функции на  НЗОК.  Във всеки случай до началото на лятната ваканция на парламента депутатите трябва да са избрали нов управител на НЗОК. По закон процедурата трябва да е факт в 30-дневен срок от прекратяване на договор на проф. Плочев – решение за което бе взето на извънредно заседание на Надзорния съвет на Касата на 25 юни.", "date": "2018.06.27", "title": "НС избира нов шеф на НЗОК до средата на юли"}
{"url": "https://www.monitor.bg:443/bg/a/view/vtori-den-dirjat-izbjagalija-arestant-103803", "text": "Втори ден няма и следа от избягалия от тоалетната на Трето районно управление на полицията арестант. 26-годишният Петър Петров бил арестуван в понеделник с неголямо количество дрога в себе си. Той пое към свободата ден по-късно, като хитро финтира полицаи от районното, че му трябва спешно тоалетна.  Минути по-късно е скочил от втория етаж на районното, тъй като бил заведен в служебната тоалетна, а не в тази за задържаните. В служебното wc нямало решетки на прозорците и Петров успял да се измъкне и да духне. „Колегите са му осигурили тази възможност и същият е успял да избяга през прозореца на тоалетната. В тази връзка съм назначил дисциплинарна проверка за изясняване на цялостната фактическа обстановка. Прекратил съм отпуската на началника на районното управление. И в случай, че проверката установи фрапиращи пропуски в работата със задържани лица, ще бъда безкомпромисен към цялото ръководство на районното управление”, каза вечерта след бягството на импровизиран брифинг шефът на ОД на МВР в Пловдив ст.ком. Атанас Илков, който през целия вторник не вдигаше телефона си и така отказваше да коментира случилото се. Избягалият Петър Петров е бил родом от Монтана, като от известно време живеел в Пловдив. В града на тепетата имал адресна регистрация. Бил залавян и друг път с притежание на дрога, криминално проявен е, заяви Илков. Междувременно втори ден продължават полицейските блокади на входно-изходните артерии на Пловдив. Униформените спират и проверяват всички съмнителни коли, като например миниванове и джипове, които имат по-големи багажници и възможност там да се скрие човек. Засега блокадата на основните пътища на Пловдив е без успех. „За да се стигне до този неприятен инцидент, има допуснати нарушения. Тепърва проверката ще установи всички допуснати нарушения от длъжностни лица, към които ще бъда безкомпромисен, както и към цялото ръководство на районното управление”, каза още ст.ком. Илков.", "date": "2018.06.27", "title": "Втори ден дирят избягалия през тоалетната арестант"}
{"url": "https://www.monitor.bg:443/bg/a/view/mylchaliv-protest-na-majki-na-deca-s-uvrejdanija-pred-ndk-103800", "text": "С мълчалив протест пред НДК по време на конференция за социалния стълб, която е част от европредседателството, стартира информационната им кампания за разликите в социалната политика в България и Европа. В европейските държави на хората с увреждания се прави медицинска оценка, която показва трайните им дефицити, на чиято база се определят механизми за компенсирането им като рехабилитация, помощни средства, лекарства, терапия с различни специалисти. Това пише в брошурите, които раздаваха майките на деца с увреждания. Освен това в европейските държави бюджетът за личната помощ, които се отпуска се управлявал от човека с увреждане или неговия родител. Телкът у нас пък само оценявал негодността на лицето с увреждане. Родителите сами търсели лечение и рехабилитация за децата, а помощите средства се предоставяли  без да се оценяват индивидуалн ите потребности. Те продължават да настояват за приемане на закона за личната помощ. ", "date": "2018.06.27", "title": "Мълчалив протест на майки на деца с увреждания пред НДК"}
{"url": "https://www.monitor.bg:443/bg/a/view/damtn-proveri-467-produkta-v-tyrgovskata-mreja-103799", "text": "През първата седмица на националната кампанийна проверка „Безопасно лято“ 2018 инспекторите на Държавната агенция за метрологичен и технически надзор (ДАМТН) са проверили общо 467 продукти в търговската мрежа, като са хванали 169 играчки и детски пояси за ръце, които не съответстват на стандартите на ЕС. От този вид артикули общо са били проверени 255 различни модела играчки и 212 модела пояси. При детските играчки най-много ментета има при меките играчки и пумпали (макуро). Засега резултатите от кампанията, че около 7% процента от проверените пояси за ръце са с установени несъответствия. Инспекциите са обхванали над 370 обекта в цялата страна, като те са били съсредоточени в различни магазини за детски играчки, обекти за продажба на открито, складове. За установените нарушения ДАМТН е издала 91 заповеди за спиране разпространението на несъответстващия артикул, като предстои тази цифра да нарасне. Съставени са и 169 актове за установяване на административни нарушения на неизрядните търговците. Отново сред най-честите нарушения, които агенцията е констатирала са липса на: СЕ маркировка; инструкции на български език; задължителните предупредителни текстове, свързани с безопасната употреба или без превода им на български език; информация за наименование и адрес на отговорния икономическия оператор. През 2018 г. се забелязва значително намаляване на несъответстващите помощни средства за обучение по плуване за деца, които се предлагат на пазара, в сравнение с 2017 г., когато при същия продукт бяха отчетени около 32% нарушения. С цел постигане високо ниво на защита на потребителите, инспекторите на ДАМТН ще продължи проверките на пояси за ръце до края на кампанията, тъй като защитата на децата е първостепенен приоритет. С цел постигане високо ниво на защита на потребителите, инспекторите на ДАМТН ще продължи проверките на пояси за ръце до края на кампанията, тъй като защитата на децата е първостепенен приоритет.", "date": "2018.06.27", "title": "Хванаха меки играчки, пумпали и детски пояси менте"}
{"url": "https://www.monitor.bg:443/bg/a/view/fenomenalnite-2-zavedoha-47-hiljadi-na-kino-103796", "text": "Продължението на анимационния филм „Феноменалните“ е най-гледаното заглавие в българските киносалони през отминалия уикенд. Две седмици след премиерата си у нас. Лентата е привлякла 46 760 зрители пред големия екран, като генерира печалби в размер на 444 хиляди лева. Това сочат обобщените данни от Националния филмов център. Среброто в класацията по гледаемост през последните почивни дни е „Джурасик парк: Рухналото кралство“. Продукцията радва родните любители на фантастиката вече три седмици, като е изгледана от близо 83 хиляди зрители. От продажбата на пропуски пък е спечелила 916 165 лв. Женската версия на „Бандата на Оушън“ начело със Сандра Бълок попада на трето място. 19 909 киномани са проследили приключенията на чаровната осмица престъпнички. Заглавието има 182 761 лева приходи за десетте дни на екраните у нас. Топ 10 в списъка се допълва още от \"Соло: История от Междузведни войни\", \"Дедпул 2\", \"Чаровният принц\", \"Зайчето Питър\", \"Зад борда\", \"Открадната принцеса\" и \"Лили рибката\".", "date": "2018.06.27", "title": "\"Феноменалните 2\" заведоха 47 хиляди на кино "}
{"url": "https://www.monitor.bg:443/bg/a/view/izkustven-intelekt-pobejdava-hora-v-slojni-video-igri-103798", "text": "Изкуственият интелект (AI) става все по-добър в сложните игри. Инициативата OpenAI, подкрепена от Илон Мъск, вече редовно побеждава отбори от пет човека в Dota 2, съобщиха неговите разработчици, като изкуствения интелект ще се изправи срещу някои от най-добрите играчи в света на турнир през август. OpenAI победи хора опоненти на миналогодишното събитие The International, но само срещу самостоятелни опоненти и с някои строги ограничения.   OpenAI Five, както се нарича новата AI система, вече е спечелила победа срещу аматьорски и професионални отбори, благодарение на ежедневния тренировъчен режим, при който се симулират около 180 години игра.     „В сравнение с предишните постижения на AI, като игрите шах или Go, сложните видеоигри започват да превземат безредието и променящата се същност на реалния свят”, казва екипът на OpenAI в блога си. „Надеждата е, че системите, които намират решения на сложни видео игри, ще бъдат много основни, с приложения извън игрите”.   Dota 2 е стратегическа игра в реално време с доста сложни правила, в която участват два отбора, един срещу друг, съставени от по пет играча, всеки с различни умения и силни страни, разположени в противоположните краища на картата. Целта е да се завладее територията на противниковия отбор и да се унищожи структура, наречена Ancient.  Тези елементи правят играта много по-трудна за разбиране от компютър, отколкото нещо като Go, в което AI вече е ненадминат.     Основният AI разполага с фино балансиран набор от колебания и преценка, за да реши как да даде приоритет на индивидуалния напредък на бот играчите за доброто на отбора. Също така трябва да изчисли, кога да експериментира със стратегията си, докато играта се развива, и кога да се придържа към това, което е проработило преди.     Във всеки един момент, играчите на OpenAI Five трябва да избират между около 1000 възможни действия. Тъй като системата вече редовно, но не винаги, побеждава аматьорски и полупрофесионални отбори в тестове, предизвикателството е да се изправи срещу най-добрите от най-добрите на The International и дори да спечели наградата от $ 15 млн. Някои елементи на Dota 2 са били изключени по време на тестовете, а системата OpenAI Five е ограничена до използването на пет специфични героя от 113. Нещо повече, ботовете могат да видят цялата карта веднага, нещо, което хората играчи не могат да направя. Дори и предвид тези възражения, OpenAI Five постига впечатляващ напредък и вероятно ще има шансове на Dota 2 турнира през август.", "date": "2018.06.27", "title": "Изкуствен интелект побеждава хора в сложни видео игри"}
{"url": "https://www.monitor.bg:443/bg/a/view/djim-matis-zapochna-sreshtite-si-v-kitaj-103808", "text": "Американският министър на отбраната Джеймс Матис започна днес разговорите си в Китай, определени от него и от китайския му колега Вей Фънхъ като \"открити и честни\", в задаване на положителен тон въпреки напрежението в китайско-американските отношения заради търговията и Южнокитайско море, предаде Ройтерс. Матис, първият ръководител на Пентагона, който посещава Китай от 2014 г., каза на Вей, че очаква всичките му разговори в Пекин да бъдат определени като \"открит и честен\" диалог, каквито са били тези между тях двамата. \"Тук съм, защото ние, американските военни, придаваме голямо значение на военните връзки с китайската Народноосвободителна армия\", каза Матис. Той отбеляза, че \"сътрудничеството между военните е от ключово значение за по-широките връзки между двете държави\". Американският министър на отбраната покани китайския си колега на посещение във Вашингтон. \"Вашето посещение в Китай този път e е нов положителен фактор за военното сътрудничество и междудържавните връзки\", каза на свой ред Вей, който също показа оптимизъм след срещата. Китайският министър на отбраната, който зае поста през март, припомни целта, изтъкната от китайския президент Си Цзинпин и президента на САЩ Доналд Тръмп, за \"увеличаване на стратегическото доверие\" между САЩ и Китай. \"Наистина ще бъде важно за нас да продължим да изграждаме нашето стратегическо доверие и дори сътрудничество\", каза той. По-късно днес американският министър на отбраната ще се срещне с други висши китайски официални представители, сред които и с президента Си. Матис, който е бивш генерал от военноморския флот, е много критично настроен към демонстрирания от Китай военен капацитет с дейността му в Южнокитайско море. Американските въоръжени сили дори оттеглиха поканата към Китай да участва в многонационални морски учения, които започват по време на визитата на Матис, и това раздразни Пекин, отбелязва Ройтерс.", "date": "2018.06.27", "title": "Джеймс Матис започна срещите си в Китай "}
{"url": "https://www.monitor.bg:443/bg/a/view/dara-otloji-obrazovanieto-v-chujbina-103806", "text": "Поп звездата Дарина Йотова-Дара е поставила на трупчета амбицията си да продължи образованието си в чужбина. „Не съм се отказала, но засега нямам такива планове”, лаконична бе изпълнителката на „Недей“ пред Нова тв. Отличничката от X Factor завърши гимназия преди година, като бе категорична, че в рамките на година ще се отдаде на професионалните си ангажименти с цел да събере необходимите средства за получаване на образователен ценз зад граница. Само преди дни Дара зарадва феновете си с ново парче. То носи заглавието „Все на мен“, а във видеото, дело на Люси Иларионов, певицата впечатлява с провокативна визия. “Парчето е страхотно ритмично и щуро! В него има от вихъра, който ме движи, и затова и аз, и Павел толкова го харесваме. Тандемът ни не е случаен и с всяка следваща песен той става по-добър. Текстът, който написахме заедно, ще ражда усмивки и доста хора ще се припознаят в него“, споделя по повод „Все на мен“ Дара. Песента бе представена за първи път на живо по време на церемонията по раздаването на наградите на БГ радио, откъдето певицата си тръгна с приза за най-добра певица на годината.", "date": "2018.06.27", "title": "Дара отложи образованието в чужбина"}
{"url": "https://www.monitor.bg:443/bg/a/view/frenskijat-senat-prie-strog-zakon-za-migrantite-103807", "text": "Френският Сенат прие днес по-строга версия на законопроекта за миграцията, внесен от правителството на президента Еманюел Макрон, предаде ДПА. Контролираната от опозицията горна камара гласува за отмяна на точките, предвиждащи улесняване на събирането на семейства и намаляване на административната тежест за бежанци и други лица, нуждаещи се от закрила. Сенаторите гласуваха и за отмяна на правото на френско гражданство на децата на нелегални имигранти, родени на остров Майот в Индийския океан, където има наплив от мигранти от съседните Коморски острови. Центристката партия на Макрон и опозиционни формации от левицата се противопоставиха на текста, който бе приет със 197 срещу 139 гласа и предстои да бъде обсъден от комитет, съставен от представители на двете камари. Националната асамблея, доминирана от партията на Макрон \"Република напред\", има последната дума, ако не бъде постигнато споразумение. Първоначалният законопроект бе разкритикуван от левицата и от някои привърженици на Макрон, които се обявиха против удвояването на максималния период за задържане на чужденци, подлежащи на депортация, от 45 на 90 дни. Сенаторите приеха една от критиките на левицата: те гласуваха за максимално задържане в срок от пет дни на деца.", "date": "2018.06.27", "title": "Френският сенат прие строг закон за мигрантите "}
{"url": "https://www.monitor.bg:443/bg/a/view/bojko-borisov-njama-kakvo-da-se-prikrie-ot-mojata-dejnost-103790", "text": "Няма какво да се прикрие от моята дейност, истината рано или късно излиза. Това каза премиерът Бойко Борисов в началото на заседанието на Министерски съвет във връзка със спрян епизод на предаването на Милен Цветков по Нова телевизия. В понеделник в предаването една от дискутираните теми е била фалшивата новина, че Борисов притежава гръцки остров, но в крайна сметка епизодът не бил излъчен.  “Каквото искате пускайте, каквото искате правете, но не е честно да ми замесвате името, нито съм говорил с някой, всичко каквото имат да го пуснат все ми е тая”, обърна се Борисов към Нова телевизия и намекна, че ще си подаде оставката, ако писанията са истина. Премиерът помоли да не се издевателства върху него, защото семейството му гледа. Същевременно в парламента БСП нападна ГЕРБ и правителството за медийната свобода у нас. БСП са „тежко обезпокоени” от медийната ситуация, стана ясно от думите на Александър Симов, който обясни, че последният казус доказвало, че в България цензура съществува. „Тежката медийна среда в България е пряко следствие на управляващите и водената от Бойко Борисов политика”, каза Симов и припомни класацията, която ни отреждала на 111 място по медийна свобода. „Цензурата у нас има политически основания и идва от лидера на ГЕРБ.”, каза още Симов. На свой ред неговата колежка Елена Йончева обясни – „Г-н Борисов си е взел цяла България. А дали си е взел остров или архипелаг, трябва да разследват службите”. Тя отново припомни проблемите с акцизната система на митниците и последните два доклада на Държавния департамент на САЩ, които съобщавали за корупция по високите етажи на властта. От пробитата системата на митниците по думите на Йончева изтичали милиарди, а само от скрити акцизи на горива България била загубила 1 млрд. евро.", "date": "2018.06.27", "title": "Премиерът: Давам оставка, ако е истина, че имам остров (ОБНОВЕНА + ВИДЕО)"}
{"url": "https://www.monitor.bg:443/bg/a/view/dve-obvinenija-sreshtu-psiholojkata-vinovna-za-meleto-kraj-trud-103795", "text": "Две обвинения повдигна районната прокуратура в Пловдив на 26-годишната психоложка Антония Лукова, която на 3 юни направи верижна катастрофа с ранени край село Труд. След пътното произшествие младата жена се опита да прехвърли вината на свой приятел и се укри за близо 3 седмици от властите. Според прокуратурата във фаталния неделен ден Антония е шофирала своята „Мазда” без книжка. Свидетелството за управление й било отнето на 17 февруари т.г., след като била хваната да кара с алкохол в кръвта. Заради това тя била наказана по административен ред и книжката й била взета за 12 месеца. Именно това е едното обвинение срещу нея – че е управлявала колата си в срока на изтърпяване на принудителната административна мярка за временно отнемане на книжката. Второто обвинение е, че е нарушила правилата за движение на пътя и по непредпазливост е причинила средни телесни повреди на повече от едно лице, след което е избягала от местопроизшествието. В самия ден на катастрофата тя се молила на пострадалите семейства от другите две коли, блъснати от маздата й поради неспазване на дистанция, да не я издават, защото родителите й били много строги. Хората видели как неин приятел идва с такси на мястото на катастрофата и поема вината, че той е шофирал, вместо Антония. Той бил тестван за наркотици и тъй като пробата му била положителна, бил задържан за 24 часа. Свидетелите от блъснатите коли обаче били категорични, че не мъжът е карал маздата, а жена. Така на следващия ден от полицията призовали Антония за разпит, но тя не се явила в районното. Била обявена за общодържавно издирване, което приключи в началото на тази седмица. 26-годишната шофьорка доброволно отишла в районното управление в село Труд и се предала. Тя била арестувана, а с постановление на наблюдаващия прокурор от сряда Лукова била задържана за нови 72 часа. От районната прокуратура уточниха, че предстои да преценят каква мярка за неотклонение да вземат спрямо Антония Лукова. Единият от вариантите е, след като изтекат 72-та часа, да поискат от съда да я остави за постоянно в ареста.", "date": "2018.06.27", "title": "Две обвинения срещу психоложката, виновна за мелето край Труд"}
{"url": "https://www.monitor.bg:443/bg/a/view/nad-7-5-poveche-sredstva-ot-kohezionnata-politika-za-bylgarija-sled-2021-103792", "text": "490 млн. евро повече ще бъдат отпуснатите средства по кохезионната политика за страната ни, стана ясно от изказването на д-р Хасан Адемов, председател на социалната комисия, по време на конференция за европейския социален стълб, която е част от българското европредседателство. С политиката на сближаване се цели преодоляване на бедността и борба със социалното изключване чрез създаването на работни места, обучения, разкриване на домове за деца. По думите на Хасан Адемов увеличението щяло да бъде над 7,5%, като за периода 2014 -2020г. на България бяха отпуснати 7.6 млрд. евро. Това означава, че се очаква да получим 8,09 млрд. евро през следващия програмен период. Общият бюджет, с които ще разполага европейската комисия след 2021 г. за политиката на сближаване е 373 млрд. евро. Въвеждат се и нови критерии за разпределение на средства като младежка безработица, ниско равнище на образование и интегриране на мигранти. Основен обаче остава критерият за БВП на глава на населението, защото той бил в основата за намаляването на неравенството и чрез него се помагало на регионите с ниски доходи, каза Адемов. Затова средства ще бъдат насочени основно към регионите, които трябва да положат най-много усилия, за да настигнат останалите държави от съюза. Такива са именно държавите, позиционирани в Южна и Източна Европа. ЕК щяла да продължи да инвестира и в другите региони от Стария континент, включително и в по-богатите държави членки, защото те също изпитвали трудности при извършването на индустриалния преход и борбата с безработицата. От общия предвиден бюджет за общността става ясно още, че по политиката на сближаване ще има съкращение с около 7%. Причината е излизането на Великобритания от ЕС, както и новите приоритети като отбрана и сигурност. Въпреки това програмата щяла да се съсредоточи върху резултатите, а не върху разходите, заяви д-р Хасан Адемов. Съхраняването на кохезионната политика било мощен инструмент за постигане на целите на социалния стълб, който ще бъде финансиран както от европейските фондове, така и от национални, допълни още той. Социалният министър Бисер Петков пък отчете, че по време на българското европредседателство страната ни е постигнала пълно реализиране на предварително заложените политически приоритети в областта на заетостта и социалната политика. Най-голям бил успехът по директивата за командироването на работниците. С нея се постига еднакво заплащане за една и съща работа както на командированите, така и на местните работници. Освен това тя осигурявала по-добра защита на служителите.", "date": "2018.06.27", "title": "ЕС ни дава 490 млн. евро повече за борба с бедността (ОБНОВЕНА)"}
{"url": "https://www.monitor.bg:443/bg/a/view/pogreshna-trevoga-za-atentat-vdigna-na-krak-policijata-na-letishte-v-nu-jork-103787", "text": "Тежковъоръжени полицаи нахлуха в самолет на авиокомпанията JetBlue заради сигнал, че има опит за отвличане на машината. Според британския Daily Mail обаче сигналът е бил подаден погрешка. Самолетът е бил на летище \"Джон Кенеди\" в Ню Йорк. Пилотът е казал на контролната кула, че има проблем с радиото, но е активирал код, който служи за оповестяване за отвличане. В крайна сметка обаче дузина полицаи от охраната на летището са нахлули в самолета, полет 1623. В социалните мрежи бяха разпространени снимки от акцията, които показват шока на пасажерите при вида на въоръжените служители на реда. Впоследствие е станало ясно, че тревогата е фалшива. Самолетът е бил проверен и му е дадено разрешение да излети. Полетът е до Лос Анджелис.", "date": "2018.06.27", "title": "Погрешна тревога за атентат вдигна на крак полицията на летище в Ню Йорк"}
{"url": "https://www.monitor.bg:443/bg/a/view/pazjat-sara-sandyrs-poluchila-zaplahi-103788", "text": "Сикрет сървис е започнала да охранява говорителят на Белия дом Сара Сандърс, съобщават американските медии.   Мярката е била предприета, след като ресторант в Лексингтън е отказал да обслужи Сандърс. Тайните служби не коментират въпроса. Пожелали анонимност източници разкриват, че е възможно други членове на Белия дом да получат подобна защита. Редица представители на републиканската партия се сблъскват с протестиращи в опитите си да посетят ресторанти.", "date": "2018.06.27", "title": "Пазят Сара Сандърс - получила заплахи"}
{"url": "https://www.monitor.bg:443/bg/a/view/prostreljaha-petyr-nizamov-perata-103786", "text": "Петър Низамов, по-известен като Перата е бил прострелян с три куршума в краката. Инцидентът е станал пред блок 41 в бургаския комплекс \"Изгрев\", където живеел от няколко месеца. Престрелката е започнала в  22,10 часа във вторник вечерта и е вдигнала на крак квартала.   Канонадата от изстрели чули и патрулиращи в района полицаи, които бързо открили ранения и го откарали в спешния център на бургаската болница. Той е бил приет с три прострелни рани в краката. Два от куршумите са го пронизали и не са останали в тялото му, но третият е заседнат в тъканите, казаха лекари. Той е бил опериран още същата нощ и няма никаква опасност за живота му.Първата публикация за стрелбата и новината, че Перата е ранен се появи първо във фейсбук групата \"Мамите на Бургас\". Минути по-късно  поморийският журналист Стоян Тончев публикува в социалната мрежа кратко съобщение за инцидента: \"Опитаха се да убият тази вечер пред дома му Петър Низамов - Перата! Прострелян е!!! В спешното е! В операционна...Молете се!!\" Постът бе придружен със снимки, на които  се виждат простреляните крайници на Перата с превръзки. Час-по-късно и самият Низамов излезе с публикация в личната си фейсбук страница, в която твърди, че бил \"поръчан\" от правителството. \"Преди час направиха опит да бъда убит пред дома ми! Сигурен съм, че е поръчка от правителството! Прострелян съм 8 пъти с бойни патрони, но съм жив\", изненадващо написа раненият. Електронни медии пък цитираха часове след стрелбата Низамов, който твърдял, че е бил пресрещнат пред дома си от двама мъже въоръжени с пистолети. Те го чакали от засада в храстите пред входа му. Когато той се появил, изскочили и извикали \"Стой! Полиция!\", след което открили огън по него, твърди Низамов. Двете основни версии по които работят разследващите обаче са коренно различни. Те са свързани с разчистване на сметки заради междуличностни отношения или бизнес спорове. Проверяват се и всички останали възможности, но към момента няма водеща версия.  При извършения оглед на мястото на инцидента униформените са намерили 4 гилзи. До момента няма заподозрени, нито арестувани. От  Окръжна прокуратура – Бургас съобщиха, че е образувано досъдебно производство за извършен опит за убийство. Назначена е съдебно-медицинска експертиза, която да установи вида и степента на телесните увреждания на пострадалото лице. Назначена е също и балистична експертиза, която да определи вида на оръжието, с което е стреляно по Перата. В момента текат  разпити на свидетели и повторни огледи на местопрестъплението.", "date": "2018.06.27", "title": "Простреляха Петър Низамов – Перата (ОБНОВЕНА)"}
{"url": "https://www.monitor.bg:443/bg/a/view/majki-na-deca-s-uvrejdanija-se-sybraha-na-mylchaliv-protest-103789", "text": "Майки на деца с увреждания са се събрали на мълчалив протест пред НДК преди началото на събитие в областта на социалната политика, което е от календара на Българското европредседателство на Съвета на ЕС. С днешната проява те искат да заявят, че настояват реално да се говори за хората с увреждания, а \"не властта да се потупва по рамото колко много е направила за хората с увреждания и какви висоти в грижата за тях е постигнала\", по думите на Кристина Николаева, една от протестиращите майки. Тя каза, че вчерашният разговор със социалния министър не е довел до никакъв резултат и от него е станало ясно, че от министерството не са готови на никакви компромиси. Майките са предложили да се направи преструктуриране на Агенцията за хората с увреждания като към нея да се направят териториални структури, за да могат хората с увреждания да излязат от опеката на Агенцията за социално подпомагане /АСП/, както и отхвърления от управляващите законопроект за личната помощ да бъде разхвърлян по двата законопроекта - Закон за социалните услуги и Закон за хората с увреждания, които министерството подготвя.  След вчерашните разговори, в които е станало ясно, че министерството държи хората с увреждания да останат под опеката на АСП, майките отново са на изходна позиция, че само отделен закон за личната помощ може да реши техните проблеми.  На събитието днес се раздава листовка, която прави съпоставка на социалната политика за хората с увреждания в европейските страни и тази в България. В нея се посочва, че в повечето европейски държави има бюджет за личната помощ, който родители или човек с увреждане управлява сам, наема асистент за колкото е необходимо в ежедневието, така че да бъде свободен да излиза, да учи, да работи, въпреки увреждането си, а родителят има избор да наеме асистент за часовете, в които работи и продължава живота си по нормален начин, обучава го сам на спецификите на заболяването на детето с увреждане. В България лична помощ, според майките, няма, а има срочни европрограми, които не обхващат дори половината от нуждаещите се, а обхванатите са на средно 2-3 часа дневно.  Според майките това не води до нищо добро, защото родителите на децата с увреждания и самите деца продължават да са затворени вкъщи завинаги.  Те припомнят, че месечната помощ скоро беше променена, но само за деца с над 90 на сто увреждане, които са най-много 3500. По-голямата част от децата всъщност са с под 90 на сто увреждане и за тях промени няма, посочват майките в листовката. Те допълват, че на децата с под 70 на сто увреждане е отнето от месечната помощ. По думите им те са най-голямата група - около 26 хиляди и реално с промяната е взето от тях, за да бъде дадено на тези с над 90 на сто увреждания.  Хората с увреждания над 18 години не получават дори и една трета от помощта за децата, нямат асистенти, нямат осигурено лечение, а имат единствено 235 лв. - сума, която включва личната помощ и обикновено с нея живеят двама - пълнолетният и майката или друг от семейството, който обгрижва болния.", "date": "2018.06.27", "title": "Майки на деца с увреждания се събраха на  мълчалив протест "}
{"url": "https://www.monitor.bg:443/bg/a/view/ns-reshi-5-novi-zvena-i-sektorni-ekipi-shte-borjat-kiberatakite-103793", "text": "Пет нови звена  и секторни екипи ще следят за киберсигурността и ще борят кибератаките. Това става ясно от текстовете на нов закон за киберсигурността, който депутатите приеха на първо четене. Текстовете бяха подкрепени с 89 гласа „за” , само 12 против, а 19 се въздържаха. Така към Министерски съвет ще бъде създаден Съвет по киберсигурност, който ще изготви национална стратегия по темата. Той ще е нещатетен постоянен консултативен орган и ще следи тенденциите на кибер заплахите, рисковете, методите за противодействие. Отделно от това премиерът ще трябва да назначи и национален координатор по киберсигурност. Той на свой ред трябва да е секретар на съвета и ще отговаря за реализирането на бъдещата стратегия. Наред с това той ще осъществява и непрекъснат мониторинг на кибер картината в държавата, Към ДАЕУ ще има Национално звено за контакт, което ще отговоря за координацията по въпросите с информационната сигурност. Пак там ще се създаде и Национален екип за реакция при инциденти в компютърната сигурност. В ДАНС пък се има Център за мониторинг и реакция на инциденти, свързани с киберсигурността. Подобно звено ще има и в ГДБОП, но то ще е по-скоро за подпомагането на разследвания чрез изготвяне на експертизи на доказателства. Към всички тези органи се добавят и т.нар. секторни екипи за реакция при кибератаки (ЕРИКС) За целта МС ще трябва да определи кои административни органи ще играят ролята на „национални координационни органи”. Именно към тях ще се създадат и въпросните екипи. В закона е записано още, че военният министър ще провежда държавната политика за защита и противодействие на кибератаки и хибридни въздействия върху комуникационните. Доставчиците на обществени услуги пък са длъжни в рамките на 2 часа да информират ЕРИКС за всяка атака и инцидент, който има значително въздействие върху предоставяните от тях услуги. Заложени са и  глоби от 30 000 до 500 000 лева за онези доставчици , които не уведомят или пък го направят със закъснение органите.", "date": "2018.06.27", "title": "НС реши: 5 нови звена и секторни екипи ще борят кибератаките"}
{"url": "https://www.monitor.bg:443/bg/a/view/vynshno-sydejstva-na-bedstvashti-nashenci-v-gyrcija-103791", "text": "Във връзка с постъпили обаждания от български граждани, изпаднали в бедствена ситуация заради валежите от циклона „Нефели“, в района на Метагици и Ормос Панагиас, Ситония, Генералното консулство в Солун се свърза с оторизираните гръцки власти, за да бъде оказано съдействие на бедстващите сънародници. По всички получени сигнали е реагирано своевременно и нашите сънародници вече са в безопасност, съобщиха от Външно министерство. Според метеорологичните прогнози, лошото време ще се запази до края на седмицата и поради това Главното консулство в Солун препоръчва да се прецени целесъобразността от пътуване в Северна Гърция. В случай на бедствена ситуация местните власти препоръчват да не се излиза от сградите на пребиваване, а при наводнения на първите етажи изпадналите в беда да се качват на по-високите етажи и да очакват помощ.  ", "date": "2018.06.27", "title": "Външно съдейства на бедстващи нашенци в Гърция"}
{"url": "https://www.monitor.bg:443/bg/a/view/jaguar-i-land-rover-s-nov-dom-v-bylgarija-103767", "text": "Официалният представител на британските луксозни марки Jaguar и Land Rover у нас – „Мото-Пфое”, откри изцяло нов автомобилен комплекс. Ексклузивният център за мобилност е първият у нас за луксозните марки. Той е модерен, функционален и луксозен, изграден изцяло по стандартите на британските производители. Специално за церемонията пристигнаха господин Марко Сантучи, изпълнителен директор на импортьорската структура в европейския регион на Jaguar Land Rover, Такаши Ямана, главен изпълнителен директор на Sumitomo Corporation в Европа и членове на висшия мениджмънт на японския гигант Sumitomo Corporation. В официалната пресконференция участие взе и господин Ивайло Панев, кмет на район Кремиковци. Новото дилърство на Jaguar Land Rover се намира на ключовия транспортен възел в непосредствена близост до детелината на Ботевградско шосе, където Северната скоростна тангента се влива в Околовръстен път в посока ж.к. „Младост”. Това е най-високотехнологичният и модерен проект, осъществяван досега за двете премиум автомобилни марки в България, същевременно е най-красивият, функционален и луксозен сред всички комплекси, които компанията „Мото-Пфое” е изграждала някога. Оборудването в новия комплекс гарантира мобилността на клиентите на Jaguar и Land Rover чрез пълна гама услуги за тях, започвайки от продажба на нови и употребявани автомобили от двете марки, бързо и качествено следпродажбено обслужване, резервни части, консумативи и аксесоари, застрахователни услуги, оценка, изкупуване и абонамент, както и гъвкави финансови пакети за всяко клиентско предизвикателство. Модерното дилърство предлага на клиентите на Jaguar Land Rover и множество нови услуги, включително специалната програма на марките за селектирани употребявани автомобили, наречена Approved. Комплексът е с разгърната застроена площ от общо 6000 кв.м, шоурумът е около 1000 кв.м, сервизът и резервните части са на площ от 1400 кв.м. Разполага със 140 паркоместа, зони за клиенти за конфигуриране на автомобили, за отдих и за избор на аксесоари. Новият дом на Jaguar и Land Rover е изграден и оборудван изцяло съобразно правилата и последните изисквания за корпоративна идентичност с версията им от декември 2017 г. Комплексът отговаря на последните стандарти на марките – т.нар. ARCH концепция на фирмата производител. Нейната цел е да постави собствениците на британските марки в сърцето на бизнеса чрез подходяща среда, отговаряща по функционалност, удобство и лукс на качеството, заради което те избират автомобилите си. С внимание към всеки детайл са използвани материали от утвърдени на глобално ниво от Jaguar Land Rover доставчици за почти всички елементи – вътрешните и външните рекламни и указателни табели, пилони и фирмени знаци, настилките, мебелите и екраните. Клиентите на марките Jaguar и Land Rover ще се радват на ексклузивността, майсторството и най-високото качество на изпълнението и ще оценят свръхмодерните технологии, които са видими навсякъде в комплекса. Новият център е един от най-модерните в Източна Европа и е еталон за красивия и неподражаем британски дизайн и стил от най-висока класа, според взискателната оценка на представителите на Jaguar Land Rover. „Този изключителен шоурум изразява нашата истинска страст към автомобилите, които произвеждаме и същевременно въплъщава нашата отдаденост към клиентите на Jaguar и Land Rover и най-важната ни цел – те да са доволни от услугите, които получават при нас”, сподели Марко Сантучи, изпълнителен директор на импортьорската структура в европейския регион на Jaguar Land Rover. Комплексът е проектиран да отговори на предизвикателствата от бъдещето на автомобилната индустрия – електрически автомобили и автономно шофиране. Още сега е оборудван със супер мощни зарядни станции, готови за изцяло електрическите модели на марките. Специално във връзка с откриването на новия автомобилен център, предпремиерно в България беше показан първият изцяло електрически Jaguar I-PACE. До края на 2018 г. инвестиционните планове на „Мото-Пфое” включват разкриване на още два нови комплекса на британските марки – по един във Варна и Пловдив. „От днес започва нашата революция в представянето на премиум моделите в портфолиото на компанията. До края на тази година ще има още два комплекса на Jaguar Land Rover по модела на този в София – единият във Варна, другият в Пловдив”, каза по време на пресконференцията Димо Николов, управител на „Мото-Пфое”. Новият център е третият комплекс, който „Мото-Пфое” изгражда на територията на София, след този в ж.к. „Люлин”, който понастоящем предлага Volvo и Ford и в ж.к. „Младост” изцяло за Ford.", "date": "2018.06.27", "title": "Jaguar и Land Rover с нов дом в България "}
{"url": "https://www.monitor.bg:443/bg/a/view/kardi-bi-se-omyji-tajno-103778", "text": "Хип-хоп звездата Карди Би е сключила тайно брак с любимия си – рапъра Киари Кендръл, по-известен като Offset. Слухове, че двамата са се разходили до олтара далеч от медийния шум се появиха през уикенда, когато от сцената на наградите BET кадърът на триото „Мигос“ благодари на „своята съпруга“. Според брачното свидетелство, придобито и разпространявано от сайта TMZ, изпълнителите са си казали заветното „да“ в Атланта още на 20 септември миналата година. Това е месец по-рано от публичното предложение за брак, което Offset направи на изгората си по време на концерт във Филаделфия. Младото семейство вече е в очакване и на първото си дете. През април Карди Би потвърди слуховете, че е бременна с момиче.", "date": "2018.06.27", "title": "Карди Би се омъжи тайно"}
{"url": "https://www.monitor.bg:443/bg/a/view/trymp-i-putin-se-sreshtat-v-helzinki-prez-uli-103785", "text": "Президентите на САЩ и Русия Доналд Тръмп и Владимир Путин ще се срещнат не във Виена, а в Хелзинки, Финландия, съобщи Политико. Окончателното решение ще бъде взето след визитата на съветника на Тръмп Джон Болтън в Москва. Разговорите между двамата президенти ще се състои след срещата на НАТО в Брюксел (11-13 юли), на която Тръмп ще присъства. Предвижда се също той да посети Лондон за разговори с британския премиер Тереза Мей. Финландският президент Саули Нинистьо пък написа в Туитър в отговор на въпроси за срещата: \"Финландия е винаги готова да предложи своите услуги, ако бъде помолена\". Тръмп, който е заявявал, че иска по-добри отношения с Русия, за последно се срещна с Путин през ноември във Виетнам в кулоарите на Азиатско-тихоокеанския форум. Подготовката на първата пълноценна среща между Владимир Путин и Доналд Тръмп е възложена на главния \"ястреб\" от Белия дом, пише руският в. \"Комерсант\". В Москва пристига днес, натоварен с тази мисия, съветникът на американския президент за националната сигурност Джон Болтън. Той ще преговаря с външния министър Сергей Лавров и първия зам.-секретар на руския Съвет за сигурност Юрий Аверянов, очаква се да бъде приет и от президента Путин, пише изданието. Малко преди идването си в администрацията на Тръмп обаче Болтън предупреждаваше, че е \"доста рисковано\" да се договаряш за нещо с Кремъл, и обвиняваше руския лидер в лъжа. Освен това се изказваше критично за Москва в Туитър. На 5 март например предложи по-строги санкции спрямо Русия, посочва всекидневникът. Негови неназовани източници от руски държавни структури обаче приканват да не се придава твърде голямо значение на убежденията на американския гост. \"Най-важно е какво мисли и какво иска Тръмп. А той неведнъж е уверявал, че се стреми към подобряване на отношенията\", казва събеседник на \"Комерсант\". Друг припомня, че преди време Болтън открито е приканвал да се бомбардират ядрените обекти на Северна Корея, но първата му задача в администрацията на Тръмп е била да подготви среща между държавните лидери на двете страни. \"В екипа на Тръмп сега почти всички са \"ястреби\", тоест не е толкова важно какъв емисар ще пристигне в Москва, в крайна сметка всичко ще бъде решено от президентите\", резюмира източникът на руския вестник. Болтън се обявяваше за военно решение на иранския ядрен проблем и заплашваше севернокорейския лидер Ким Чен-ун с либийски сценарий, ако откаже да приеме всички американски изисквания. Това обаче не означава, че Болтън ще донесе в Москва някакъв ултимативен списък, който евентуално да провали срещата на върха, и със сигурност няма и да заплашва Москва с либийски сценарий, пише \"Известия\". Защото веднага след като стана съветник за националната сигурност, Болтън направи важно изявление, че всичките му предишни изказвания за Русия губят сила, тъй като, приемайки предложението на Тръмп, той е приел да изпълнява неговите заповеди, дори когато мненията им не съвпадат. Значи, ако Тръмп наистина иска да нормализира отношенията с Русия, както постоянно заявява, Болтън трябва пряко волята си да донесе в Москва компромисен пакет, който да задоволи и двете страни, разсъждава \"Известия\". \"Газета\" нарича Джон Болтън \"ястреб на мира\" и смята, че той ще повдигне в Москва неприятни за Кремъл въпроси като предполагаемата руска намеса в изборите в САЩ през 2016 г. Изданието се опасява това да не провали срещата на върха и приканва двете страни да склонят на компромис от рода на споразумението на САЩ с Китай, подписано през 2015 г. Американско-китайският документ предвижда взаимен отказ от кибернетичен шпионаж и враждебна хакерска дейност. Сега Москва и Вашингтон също биха могли, без да се признава т. нар. вина на Москва за нечии действия, да поемат взаимни ангажименти да се въздържат от \"актове на агресия\" и \"оръжейна надпревара\" в киберпространството, твърди \"Газета\". Кажи-речи по същия начин през 70-те бяха направени същите първи стъпки, ограничаващи надпреварата в ядреното въоръжаване, посочва руското онлайн издание.", "date": "2018.06.27", "title": "Тръмп и Путин се срещат в Хелзинки през юли"}
{"url": "https://www.monitor.bg:443/bg/a/view/ariana-grande-otpraznuva-rojdenija-si-den-s-blagotvoritelnost-103777", "text": "Поп звездата Ариана Гранде отпразнува 25-ия си рожден ден, а вместо да изпращат подаръци помоли феновете си да дарят в полза на неправителствената организация Human Rights Campaign, целящи равни права за на  LGBTQ общността. написа изпълнителката на  Dangerous Woman във Фейсбук, където е стартирана и дарителската кампания. Целта й е за каузата да бъдат събрани 25 хиляди долара. Само няколко часа след публикуването й, феновете на Гранде са заделили 6248 долара. Това не е първият път, в който певицата се застъпва за благотворителна кауза. След миналогодишната терористична атака по време на неин концерт в Манчестър, тя дари 23 милиона долара на пострадалите и на семействата на загиналите, като сумата бе събрана с благотворителен спектакъл. Междувременно към момента Гранде е заета и с организирането на сватба. Поп певицата ще се разходи до олтара с Пит Дейвидсън, който е сценарист и актьор в хумористичното предаване Saturday Night Live. „Годежът е от скоро. Те са просто двама души, които откриха бързо любовта и през цялото време са щастливи заедно“, издаде близък до звездната двойка пред сп. People. Искрата между изпълнителката на No Tears Left To Cry и Дейвидсън пламна през май, веднага след раздялата на 24-годишната красавица с рапъра Мак Милър.", "date": "2018.06.27", "title": "Ариана Гранде отпразнува рождения си ден с благотворителност"}
{"url": "https://www.monitor.bg:443/bg/a/view/do-moreto-29-sys-samolet-126-lv-s-kola-30-s-rejs-i-dvajsetachka-s-vlak-103754", "text": "Решим ли да пътуваме този петък до морето, то цената за самолетния билет ще ни излезе 29 евро в едната посока, около 126 лв. с кола, 30 - с рейс и двайсетачка с влак, изчисли „Монитор“. Цената на самолетния билет включва до 10 кг ръчен багаж. Решим ли да вземем повече и да го чекираме ще трябва да се изръсим с още по 15 евро в едната посока. 58 евро струва двупосочният билет, решим ли да стигнем и да се върнем само за по час до Варна или Бургас. С автобус до морето цената излиза 30 до 40 кинта в едната посока. Двупосочните варират от 44 лв. до Бургас и обратно, до 63-65 лв. съответно до курорта Албена и Ахтопол. Винаги трябва да се има предвид, че някои от автобусните превозвачи пътуват само до големите градове, а оттам прекачват клиентите на по-малки автобуси. Железницата обаче има влакове, които предлагат повече от едно прекачване. За тях обаче едва ли се намират много мераклии да пътуват до крайната гара. Най-евтиният билет за място втора класа за пътуване с трен до морето е за нощния влак през Карлово за Варна излиза 18,70 лв., а за първа класа - 23,40. През Горна Оряховица до морската столица билетът струва съответно 23,60 и 29,50 лв. За бързия влак „Златни пясъци“ (бившият експрес) цената на билетите заедно със запазеното място от половин лев е 24,10 лв. за втора и 30 кинта - за първа класа. Към Бургас най-ниската цена от 18,90 лв. отново е за трена, минаващ по подбалканската линия. За първокласните купета цената е 23,60. Двупосочните билети струват съответно 34 и 42,50 лв. По-скъпо излиза пътуването в спален вагон с нощните влакове до Бургас и Варна. Билетът за превоза във втора класа е 20,40 лв., а за първа - 25,50. Отделно за мястото във спалния вагон варира от 10 до 18 лв., като най-скъпото е за място в бизнес класа. Билетът със запазеното място за бързия влак „Слънчев бряг“ (бившият експрес през Пловдив) до Бургас за втора класа струва 20,90, а за първа - 26 лв. Както „Монитор“ вече писа, проучване на СБА сочи, че средно с около 15 лева по-скъпо, спрямо миналата година, ще ни излезе пътят до морето и обратно с автомобил това лято в сравнение с миналия юни, изчисляват от Съюза на българските автомобилисти (СБА). Над 126 лв. ще ни струва пътуването от София до Бургас и обратно при среден разход от 7 л/км. Изчислението е направено при цена от 2,26 лв. за литър от масовия бензин А-95. За да пестим гориво експерти съветват да караме по-бавно. При високи скорости разходът се увеличава, твърдят те.", "date": "2018.06.27", "title": "До морето €29 със самолет, 126 лв. - с кола, 30 - с рейс и двайсетачка с влак"}
{"url": "https://www.monitor.bg:443/bg/a/view/maradona-na-lekar-sled-pobedata-na-arjentina-103779", "text": "Аржентинската легенда Диего Марадона имаше нужда от лекарска помощ след победата на Аржентина с 2:1 срещу Нигерия. Снимки в интернет показаха как Марадона седи на фотьойл с видимо изтощен вид, а лекари го преглеждат и измерват пулса му. Аржентинският вестник Ла Насион написа, че Марадона е имал ниско кръвно налягане. Световният шампион от 1986 година е напуснал стадиона в Санкт Петербург с помощта на няколко човека. 57-годишният аржентинец се държа изключително емоционално по време на победата на \"гаучосите\" с 2:1 срещу Нигерия. Отборът от Южна Америка се класира за осминафиналите, където ще се изправи срещу тима на Франция. Диего Марадона направи неприлични жестове с пръсти при втория гол за Аржентина срещу нигерийците в 87-ата минута, дело на Маркос Рохо. Марадона беше сниман да танцува с жена, облечена в цветовете на Нигерия, преди началото на срещата между двукратните световни шампиони и \"суперорлите\". ESPN информира, че Диего Марадона и бил откаран в болница след края на мача, но от ФИФА отказаха коментар по случая. Някои аржентински медии описаха инцидента като уплаха за Марадона, който в продължение на десетилетия се бори със зависимостта си от кокаин.", "date": "2018.06.27", "title": "Марадона на лекар след победата на Аржентина "}
{"url": "https://www.monitor.bg:443/bg/a/view/deputatite-shte-glasuvat-nov-zakon-za-kibersigurnostta-103781", "text": "Парламентът ще гласува на първо четене Законопроект за киберсигурност, внесен от Министерския съвет. Това предвижда програмата на Народното събрание за тази седмица. Преди това депутатите ще гласуват на второ четене промени в Административнопроцесуалния кодекс. В програмата са още второ четене на промени в Закона за регистър БУЛСТАТ и първо четене на промени в Кодекса на труда. Народното събрание ще приеме процедурни правила за избор на управител на Националната здравноосигурителна каса /НЗОК/, както и за избор на членове на Комисията за публичен надзор над регистрираните одитори. В програмата са още Доклад за дейността на Комисията за енергийно и водно регулиране за 2017 г., Годишен доклад за дейността на Комисията за защита на конкуренцията за 2017 г. и Отчет за дейността на Българската телеграфна агенция /БТА/ за 2017 г. Петък ще започне с гласуване на проект на решение за вот на недоверие на правителството на Бойко Борисов заради провал в политиката по сигурността. След това депутатите ще разгледат Проект на решение на БСП за отмяна на лятната ваканция на Народното събрание през 2018 г. Парламентарният контрол ще започне с разисквания по питане на депутати от левицата към министъра на здравеопазването Кирил Ананиев относно Национална здравна карта.", "date": "2018.06.27", "title": "Депутатите ще гласуват нов закон за киберсигурността"}
{"url": "https://www.monitor.bg:443/bg/a/view/borisov-bylgarija-reshi-problema-s-nezakonnite-migranti-103780", "text": "България успя да реши проблема с незаконните мигранти, прииждали в ЕС по т. нар. балкански маршрут. Това заяви, запитан от \"Известия\", премиерът на страната Бойко Борисов, пише руският всекидневник, цитиран от БТА. Руският вестник пише, че българският премиер е подчертал, че за решаване на проблема с незаконната миграция е спомогнало споразумението за бежанците между Брюксел и Анкара от 2015 г. и цитира думите му: \"Споразумението с Турция трябва да действа независимо от твърдата риторика на наши колеги, на първо място в Западна Европа, спрямо президента Ердоган. За момента той вече почти две години изпълнява всички ангажименти и задължения, поети от Анкара\".  България, която се намира в периферията на ЕС, доста добре изпълнява функцията си като защитник на Европа от мигрантите, коментира пред \"Известия\" Оксана Петровская, ръководител на Центъра за европейски изследвания от системата на президентската администрация в Русия. Миграционната криза ще е главна тема от европейската среща на върха на 28 и 29 юни.  Изданието посочва, че премиерът Борисов е изброил пред него някои български предложения за решаване на европейския проблем с миграцията, включващи по-специално засилване на охраната по външните граници на ЕС и създаване на бежански центрове извън общността. Освен това международната общност трябва да реши проблемите с бедността и постоянно увеличаващата се раждаемост в Африка. Миграционният въпрос е пряко свързан с тези аспекти, е подчертал Бойко Борисов. \"Африка е била експлоатирана десетилетия наред, сега е необходимо да се полагат грижи за нея на глобално равнище\", цитира \"Известия\" българския премиер. По думите му това ще бъде скъпоструващ и труден процес, за който в момента се водят много спорове в Европа, добавя вестникът. ", "date": "2018.06.27", "title": "Борисов: България реши проблема с незаконните мигранти"}
{"url": "https://www.monitor.bg:443/bg/a/view/srednijat-potrebitelskite-kredit-v-rusija-dostigna-87-000-rubli-1385-103782", "text": "Средната сума на потребителските кредити в Русия достигна 87 000 рубли (1385 щатски долара), пише в анализ на икономическия университет „Г. В. Плеханов”, цитиран от ТАСС. За последната година руснаците за изтеглили 16% повече такива заеми. В момента обемът на потребителското кредитиране в Русия е достигнало 12,8 трлн. рубли (над 203,82 млрд. долара). Просрочените заеми обаче са паднали до 891 млрд. рубли (около 13,04 млрд. долара) или 6,4% от общата задлъжнялост в сегмента. Според авторите на анализа в отделни райони на страната се наблюдава силно изоставане на кредитирането на населението от това на корпоративните клиенти, като там разликата достига до 3,5 пъти. Тази тенденция е най-отчетлива в изостаналите райони на Русия - Еврейската автономна област в Далечния Изток, Република Тува, Калмикия, Коми, Северна Осетия и Хакасия.", "date": "2018.06.27", "title": "Средният потребителски кредит в Русия достигна 87 000 рубли ($1385)"}
{"url": "https://www.monitor.bg:443/bg/a/view/pobeda-za-trymp-vyrhovnijat-syd-podkrepi-reshenieto-mu-za-migrantite-103783", "text": "Разделеният Върховен съд запази наложената от администрацията на президента на САЩ Доналд Тръмп забрана за допускане на граждани на няколко мюсюлмански държави на американска земя, информират местни медии. С решението се легитимират действията на Тръмп да не допуска граждани на няколко държави на територията на САЩ. Петима срещу четирима съдии отхвърлиха решения на по-долна съдебна инстанция, които определиха забраната като незаконна или противоконституционна. Това е голяма победа за американския лидер, който започна битката седмица след встъпването си в длъжност през 2017 г. Решението на Върховния съд е поражение за Хавайските острови и други щати, които оспорваха действията в съда, както и за организации в защита на имигрантите. По време на президентската кампания през 2016 г. Тръмп се закани да забрани допускането на мюсюлмани на територията на САЩ и продължи атаките си в \"Туитър\" след изборите. Но според съда тези изявления не представляват доказателства за религиозна дискриминация.   Съдебната битка започна веднага след наложената от президента забрана за пътуване през януари 2017 г. Тази 90-дневна забрана за граждани на Иран, Ирак, Либия, Сомалия, Судан, Сирия и Йемен и 120-дневната забрана за бежанци бяха блокирани от федерални и апелативни съдилища. Вторият вариант на забраната на Тръмп, издаден през март 2017 г., извади Ирак от списъка и притежателите на \"зелена карта\" и виза. И този вариант беше блокиран. Американският лидер излезе с трети вариант през септември, от който извади Судан и добави Чад, КНДР и правителствени служители на Венецуела. В него бяха заложени отделни критерии за всяка страна и забраната беше заменена от временна на безсрочна. Федерални съдилища порязаха и този вариант. През декември Върховният съд позволи указът да влезе в сила, докато съдът разглежда казуса. 150 милиона граждани на Иран, Либия, Сомалия, Сирия и Йемен са засегнати. Чад беше извадена от списъка през април. Северна Корея и Венецуела не са част от съдебната битка. Случаят достигна до Върховния съд от федералния апелативен съд в Сан Франциско и Ричмънд, Вирджиния. Най-висшата съдебна инстанция в САЩ отхвърли аргументите, че забраната е дискриминираща спрямо мюсюлманите или че Тръмп превишава властта си. Главният съдия Джон Робъртс, подкрепен от четирима консервативни съдии, се аргументира, че президентът има властта да регулира имиграцията. Върховният съд запази забраната за пътуване на Тръмп. Уоу, реагира президентът на САЩ в \"Туитър\" след решението на съда. В съобщение на Белия дом Тръмп приветства решението като \"страхотна победа за американския народ и Конституцията\". Според американския лидер с това си решение съдът защитава действията му.", "date": "2018.06.27", "title": "Победа за Тръмп: Върховният съд подкрепи решението му за мигрантите "}
{"url": "https://www.monitor.bg:443/bg/a/view/nashi-djebchii-sa-zadyrjani-v-gyrcija-103784", "text": "Полицията в Атина е задържала 30 души, мнозинството циганки от България, за които се смята, че стоят зад десетки случаи на джебчийства в столицата на Гърция само миналия уикенд, съобщава електронното издание на в. \"Катимерини\". Някои от членовете на бандата били на по 12 години, посочи полицията. Смята се, че четирима граждани на Египет също са играли ключова роля. Начело на групата стоял българин, който не е заловен. Издирват се и още 21 лица. Бандата е действала на оживени места в Атина, включително на Акропола, а членовете й се представяли за туристи. Те често търсели помощ от своите жертви да ги упътят по карта, като отвличали вниманието им, така че техни съучастници да пребъркат джобовете им.", "date": "2018.06.27", "title": "Наши джебчии са задържани в Гърция "}
{"url": "https://www.monitor.bg:443/bg/a/view/85-godishna-pazi-jatagana-na-matej-mitkaloto-103766", "text": "85-годишна жена пази ятагана на революционера отец Матей Преображенски-Миткалото в търновското Ново село. Баба Каля, както е знаят всички в селото е една от най-възрастните потомци на известния български общественик и революционер, известен повече с дейността си в полза на своя народ, отколкото като църковник и монах. За живота на своя прароднина баба Каля може да разказва с часове. Вероятно малцина знаят, че   истинските имена на отец Матей, са Моно Петров   и че той е от известния род Сеизмоновци, населявал Ново село от векове. Целият живот на Моно, приел по-късно духовното име Матей, е изпълнен с перипетии и трудности, разказва баба Каля. Като дете, през 1833 г., цели 12 човека от семейството му са покосени от чумата. Той се спасява като по чудо, след като е изпратен при брат си, който по това време пасе овце на километри извън селото, сред природата, далеч от хорски очи и опасни зарази. Когато епидемията отминава, малкият едва петгодишен Моно е изпратен при едната от лелите си, която пък на свой ред го дава за чирак на един коняр. Малко по-късно се озовава в Дряновския мнаастир, където се отдава на духовния живот и през 1846 г. постъпва като послушник.   През 1848 г. е подстриган и за монах в Преображенската света обител   В началото на 50-те години с кон, даден му от роднините и с малко хляб за из път, 20-ина годишният духовник се отправя към Атон. Там той прекарва цяла година, като успява да прочете част от книгите в богатата монашеска библиотека на Света гора. По това време той започва да прави и някои от своите изобретения. Опитва се да създаде „вечния двигател”, за който твърди, че му се явил в съня му като едно голямо желязно колело, което се върти без да спре в една течаща река, задвижвано от силата на водата. Той действително изработва такова колело на брега на Егейско море, като инвестира в него всичките си пари, 8000 гроша. Монасите от Света гора обаче, го обявяват за обладан от дявола, разрушават творението му, а него прогонват от Атон. След завръщането си в българските земи отец Матей продължава да обхожда родните манастири и да търси оцелели стари книги, от които черпи информация за славната българска история в средновековието. През 1862 г. временно отецът зарязва Божиите места и се записва доброволец в Първата българска легия в Белград. Той дори води малка чета, с която влиза в България и води няколко битки. Това вероятно е и първото „бойно кръщене” на неговия ятаган, тъй като дотогава няма сведения отецът да е влизал в кръвопролитни схватки с нападатели и турци. След разпускането на легията, разочарован, че той и съратниците му са използвани от сръбското правителство за техните си цели, отец Матей се отдава изцяло на обществена дейност. В продължение на 12 години обхожда родината надлъж и нашир като създава читалища и училища, на които дарява книги, обучава и назначава учители. Успоредно с това отецът не зарязва и бунтовническата дейност. Той е привърженик на теорията на Левски че българският народ трябва сам да се вдигне и да извоюва свободата си. Духовникът придружава Апостола по време на обиколката му из българските земи през 1869 г. В родното си Ново село той дори строи Комитетски хан, в който намират убежище Дяконът Левски и останалите бунтовници.   Отец Матей Преображенски умира през 1875 г. едва на 47-годишна възраст   Според запазената информация – от „ухобол”. Според баба Каля обаче, неговите близки още тогава били сигурни, че той е отровен. След смъртта тленните му останки са положени в двора на старата църква в Ново село. А след построяването на новата църква костите му са пренесени там и са вградени в олтара. „Всяка година на Архангеловден костите се изваждаха и се измиваха с вино, след което пак се прибираха”, спомня се баба Каля. Когато е построен паметникът костница край селото, на главния път София – Варна, костите на отец Матей са отнесени там и по-късно мистериозно изчезват. Според баба Каля те или са откраднати, или което е по-вероятно са били изхвърлени. От паметникът костница е свален и бюстът на отеца, който е отнесен в Ловеч. Обяснението било, че до костницата ще се построи огромен паметник на отец Матей и за да не се дублира той с бюста му, било взето решение последният да бъде свален. Кога отец Матей се сдобива със своя ятаган, неговата родственица не знае. Предполага, че си го купува още като младеж, когато тръгва за Света гора, за да се пази с него от турци и разбойници по пътищата. След смъртта на отец Матей съпругата на неговия чичо скрива ятагана в сандъка със сватбените си одежди и така го запазва почи до смъртта си, когато го предава на своята дъщеря. Така вече век и половина оръжието се предава в рода по женска линия от майка на дъщеря, или от свекърва на снаха. Сега неговата последна пазителка е баба Каля. На кого ще предаде тя обаче, след като децата и внуците си са пръснати из България, още не се знае. Дребничката възрастна женица пази оръжието на своя прапрачичо като зеницата на окото си и много рядко позволява на външни хора да я видят и да се докоснат до нея. Изключения прави само, когато става дума за изложби. Последната такава бе през лятото на 2017 г. в Регионалния исторически музей във Велико Търново, където ятаганът на Миткалото предизвика голям интерес както срез посетителите, така и сред самите музейни работници. Всъщност ятаганът на отец Матей Преображенски вероятно е   едно от малцината оръжия на българи, свързани с националноосвободителото движение   което досега все още не е прибрано в музей, нито пък е попаднало в ръцете на частни колекционери. Самото оръжие е с дължина около 80 см., от които 70 см. е режещото острие. Подобно на класическите ятагани този също е с извито острие, което увеличила 2-3 пъти силата на удара. Противно на твърденията на мнозина, че ятаганът е турско оръжие, според много оръжейни специалисти, той си е типично балканско оръжие, съществувало и използвано по нашите земи, още векове преди идването на османските турци. Ятаганът се оказва, че е бил на въоръжение още при траките и е сходен с тяхното основно оръжие „махайра” – къс извит меч с едностранн заточено острие. Конкретно   ятаганът на отец Матей е албански тип, с характерните раздвоени „уши   в края на дръжката. За разлика от оръжията на други български революционери, които са ги изрисували с различни фигури или дори цели патриотини сцени и са изписвали на тях патриотични лозунги, дръжката и острието на ятагана на отец Матей и са чисто. Родното място на отец Матей Преображенски, Ново село, свято тачи и пази паметта на своя именит съселянин. В центъра на селото са изрисувани ликовете на „Отчматея” и Дякона Левски, а на издигнато място край селото, на главния път София – Варна е построен паметник костница и огромен паметник на духовника революционер.      ", "date": "2018.06.27", "title": "85-годишна пази ятагана на Матей Миткалото   "}
{"url": "https://www.monitor.bg:443/bg/a/view/valejite-prodyljat-i-dnes-vjatyryt-shte-otslabne-103773", "text": "Лошото време ще властва и днес в по-голямата част на страната. Валежите ще продължат, но вятърът ще отслабне. Сутринта в Западна и Централна България, а по-късно през деня и на места в югоизточната половина от страната явленията ще са временно интензивни и значителни по количество. Вятърът ще се ориентира от север-североизток и ще отслабне, но ще има и временни усилвания с развитието на купесто-дъждовната облачност. Привечер и през нощта валежите в много райони временно ще отслабнат, на места и ще спрат. Температурите ще бъдат по-ниски от обичайните - максималните ще са предимно между 20° и 25°. Атмосферното налягане е по-ниско от средното за месеца, но с преминаването на средиземноморския циклон ще се понижи още. По Черноморието облачността ще е предимно значителна и ще има валежи и гръмотевици. Значителни ще са количествата главно през предстоящата нощ. През деня валежите за кратко ще отслабнат и спрат, ще има и временни намаления на облачността. Ще духа слаб до умерен югоизточен вятър. Максималните температури ще са 22°-24°, близки до температурата на морската вода. Вълнението на морето ще е 2-3 бала. Над планините облачността ще остане значителна. Валежите и гръмотевичните бури ще продължат, на места явленията ще са интензивни. Ще духа умерен до силен вятър от юг-югоизток. Максималната температура на височина 1200 метра ще е около 15°, на 2000 метра – около 9°. За 11 области е в сила оранжев код за дъжд и гръмотевици. Във всички останали области на страната кодът е жълт. В областите Ловеч, Пловдив, Смолян, Габрово, Стара Загора, Кърджали, Велико Търново, Сливен, Ямбол, Хасково и Бургас се очакват значителни и интензивни валежи, придружени с гръмотевични бури. Очакваните сумарни количества са между 45 и 65 л/кв.м. През деня след временно спиране около и след обяд отново ще има краткотрайни превалявания. В останалите части на страната също се очакват интензивни валежи с гръмотевици и количества между 20 и 35 л/кв.м, а на места и до 40 л/кв.м.", "date": "2018.06.27", "title": "Валежите продължат и днес, вятърът ще отслабне"}
{"url": "https://www.monitor.bg:443/bg/a/view/obsyjdat-izpylnenieto-na-evropejskija-stylb-na-socialnite-prava-103774", "text": "Европейска конференция на високо равнище на тема \"Европейският стълб на социалните права: Да работим заедно за постигането на резултати\" ще се състои днес в Националния дворец на културата в София.  Основната цел на форума е да продължи дебата за укрепването на социалното измерение на Европа в контекста на дискусиите за бюджета на ЕС за следващия програмен период. Основна тема на конференцията ще бъде и бъдещето на кохезионната политика и Европейския социален фонд. По време на форума ще бъде направен преглед на изпълнението на политиките на Европейския стълб на социалните права една година след лансирането му от Европейската комисия. Ще се обсъдят и финансовите ресурси в подкрепа на приложението на социалния стълб и многогодишната финансова рамка като основно средство за постигане на резултати. В конференцията ще участват тристранни делегации от всички държави-членки на ЕС (министри и представители на организациите на профсъюзите и на работодателите), представители на европейските институции, европейските социални партньори и неправителствения сектор. Предвидено е едно от основните изказвания да бъде на министър-председателя Бойко Борисов. Изказвания ще имат още Мариане Тисен, комисар на ЕС по заетост, социални въпроси, умения и трудова мобилност, Гай Райдер, генерален директор на Международното бюро по труда (видео-обръщение) и д-р Хасан Адемов, председател на Комисията по труда, социалната и демографска политика.  Социалният министър Бисер Петков и комисарят на ЕС по заетост, социални въпроси, умения и трудова мобилност Мариане Тисен ще дадат пресконференция от 10.45 ч.  Очаква се презентация да има и финансовият министър Владислав Горанов. Ще участват синдикални лидери, както и представители на работодателите.", "date": "2018.06.27", "title": "Обсъждат изпълнението на Европейския стълб на социалните права"}
{"url": "https://www.monitor.bg:443/bg/a/view/kitaj-s-nov-naj-nisyk-kurs-na-uana-za-godinata-103775", "text": "Народната банка на Китай днес отново обезцени юана с още 0,6% и пот този начин местната валута падна на най-ниското си ниво спрямо долара от началото на годината, съобщиха от централния трезор на най-голямата комунистическа държава в света. Средният курс на китайският юан вече е 6,5569 юана за долар. Пекин девалвира националната си валута вече за шести път от началото на годината, което не се харесва на най-големия му търговски партньор САЩ. Последното сваляне на курса на юана идва на фона на разгорялата се търговска война между Китай и щатите и взаимното въвеждане на вносни мита в двустранната търговия.", "date": "2018.06.27", "title": "Китай с нов най-нисък курс на юана за годината"}
{"url": "https://www.monitor.bg:443/bg/a/view/prolivni-dyjdove-v-gyrcija-predizvikaha-navodnenija-video-103776", "text": "Проливните дъждове в части на Гърция предизвикаха наводнения и порои по улиците, залети са цели плажове, евакуират се хора. Властите в страната обмислят въвеждане на частично бедствено положение, заради продължаващите трети ден валежи. Гръцките власти издадоха предупреждение с червен код за проливни валежи и силни бури в няколко области - .Източен Пелопонес, Централна Македония, Източна Стерия и Евоя, Тесалия. Цяла останала Гърция е с оранжев код за бури и валежи. Единственото по-спокойно място е Крит и Цикладските острови. Силни дъждове наводниха в нощта срещу сряда полуостров Халкидики, където има и много български туристи. Наводнени са къщи, пътища и къмпинги. Няма пострадали хора, но водата е навсякъде. В Никити всичко е под вода - първите етажи на къщите, магазини, а пътищата се превърнаха в реки. Големият обем вода счупи заграждания на язовири. Пътищата са непроходими, а водата повлече коли. В Неа Модания е невъзможно движението на автомобили. Потокът на река в Сивири излезе от контрол. Наводнени са къмпингите. Пожарната е на крак. Полицията предупреждава за внимателно шофиране в целия район на Халкидики. В Лариса и Фтиотида също има много пътища под вода. Полицията прекъсна движението. В района на Волос са наводнени десетки къщи, а пожарникари спасявали туристи от пороите. Наводнения има и в предградието на Атина Мандра, където по улиците водата достигна половин метър. Навлязъл още в събота, циклонът “Нефели“ се разпространи във вторник вечерта и в сряда над цяла Гърция. Циклонът в неделя удари Гърция. На остров Закинтос мълния прекъсна електрозахранването. Тежко е положението и на остров Кефалония. Продължава да вали дъжд навсякъде. Прогнозата и за четвъртък не е оптимистична. Спирането на валежите се очаква в петък. Циклонът Нефели припомни на хората миналогодишното бедствие през юли, когато циклонът „Медуза” обхвана полуостров Халкидики и погълна десетки коли, като наводни къщи.", "date": "2018.06.27", "title": "Проливни дъждове в Гърция предизвикаха наводнения (ВИДЕО)"}
