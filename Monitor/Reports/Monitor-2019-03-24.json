{"url": "https://www.monitor.bg/bg/a/view/daniel-panov-veliko-tyrnovo-zaslujava-da-byde-duhovna-stolica-na-bylgarija-160606", "text": "По мое мнение Велико Търново заслужава да получи официално статут на историческа и духовна столица на България. Още през Възраждането нашите национални водачи са смятали, че именно Търново е естествената българска столица, макар впоследствие да е взето друго решение, заяви в интервю за \"Монитор\" кметът Даниел Панов. - Още през пролетта ще завърши основният ремонт на 38 улици и площадни пространства в Стария град, където са сменени и 8-километра водопроводи. Вече започна работа по изграждането на нова пътна връзка от централния булевард „Никола Габровски“ към 25-хилядния квартал „Бузлуджа“. Стартираме строителството на нова детска градина за 120 деца, а към още една от сегашните ще изградим изцяло нов корпус. Правителството помогна много, отпускайки необходимото финансиране – благодаря за тази важна за Велико Търново подкрепа. В кварталите предстоят основни ремонти на много улици, може би общата им дължина надхвърля 10 километра. - Позволете ми първо да поканя туристите да видят новия облик на Стария град. Емблематичната улица „Гурко“ вече е напълно готова, като е запазен автентичният й вид. На финал е и Самоводската чаршия. До пролетта ще бъдат завършени реконструкциите и на двете красиви панорамни площадки по главната улица в Стария град, а също и площадът пред Музей „Възраждане и учредително събрание“. Крепостите Царевец и Трапезица, църквата „Свети четиридесет мъченици“, храмовете в Арбанаси – това са символи на България и българския дух, до които всеки българин трябва да се докосне. Нека хората заповядат и на 16 април, когато Велико Търново ще е център на националните тържества по случай 140-годишнината от приемането на Търновската конституция. - Разбира се, Международното изложение „Културен туризъм“ е една от емблемите на Велико Търново, а настоящето му издание е 16-о поред и ще се състои от 18 до 20 април. За втора поредна година туристическата борса ще бъде в Двореца на културата и спорта „Васил Левски“, което облекчава както очакваните стотици изложители, така и многобройните посетители. Атрактивни демонстрации и представяния на туристически продукти и маршрути, миниспектакли, исторически възстановки, концерти, хоротеки – всичко това ще бъде част от „Културен туризъм“ и ще направи изложението още по-интересно и вълнуващо. По традиция съпътстващи събития ще бъдат Международният филмов фестивал „На Източния бряг на Европа“, Националният конкурс „Чети и пътувай“ и др. - По мое мнение Велико Търново заслужава да получи официално статут на историческа и духовна столица на България. Още през Възраждането нашите национални водачи са смятали, че именно Търново е естествената българска столица, макар впоследствие да е взето друго решение. Но ако погледнем отново историята – най-важните исторически събития след Освобождението се случват именно тук – и приемането на първата конституция, и няколко заседания на Великите народни събрания, и обявяването на независимостта, дори ако щете – и началото на борбата за национално обединение със създаването на първия комитет „Единство“. Има редица примери за държави в Европа, в които старите столици имат подобен статут. Разбира се, това не бива да е само един документ или изречение в нормативен акт, а да е свързано както с ясни цели, така и с отговорности. Затова с общественици от Велико Търново се обединихме и предложихме пред председателя на Народното събрание - г-жа Цвета Караянчева, официално градът да получи този статут. - Все повече стават средствата, които отпускаме от общинския бюджет за инфраструктурата и облагородяването на населените места. Трябва да отбележим, че в два последователни програмни периода нашата община остана извън обхвата на Програмата за развитие на селските райони. Преди няколко години бе създадена една общинска програма, която е модел за цялата страна – „Местни инициативи“. Тя е с бюджет от 450 000 лева на година и по нея кметовете и кметските наместници подават проекти за улици, паркове, градинки и кътове за отдих, ремонти на обществени сгради, пенсионерски клубове. Отделно още поне 300 000 лева годишно отпускаме за пътни ремонти в населените места. Тази година насочените към селата средства ще бъдат с около 300 000 лева повече спрямо 2018 година. - Най-голям дял заемат проектите по Оперативна програма „Региони в растеж” 2014-2020, а инвестиционните ни намерения са общо за 43 милиона лева. Тук влизат мащабният проект за старата градска част и обновяването на един от кварталите, рехабилитацията на Западната промишлена зона, модернизацията на три училища и три детски градини, изграждането на два нови комплекса от социални услуги за хора в нужда и за деца с увреждания. Предстои да кандидатстваме с проект за интегриран градски транспорт, чиято стойност надхвърля 10 милиона лева. Със средства по ОП „Региони в растеж“ планираме да поставим началото на новия градски център, който ще бъде създаден върху терена на Старото военно училище. За строителството на първата сграда – голям експоцентър, както и за пространството около нея, ще кандидатстваме именно по тази оперативна програма. Успешно работим и по други европейски механизми, например по програмата Interreg V-A Румъния – България. Защитихме два големи проекта – за обновяване на Художествената галерия „Борис Денев“ и за основни ремонти на редица улици в кварталите „Света гора“ и „Асенов“, пътя зад крепостта Царевец, северния и източния вход на Велико Търново. - Един от най-популярните в България и извън пределите й фестивал – летният оперен сезон „Сцена на вековете“, вече ще е международен. Тази година крепостта Царевец отново ще е арена на най-добрите постановки на българските оперни театри. Откриването е на 13 юли с гостуването на Имперския руски балет, който ще представи прочутото в цял свят заглавие на Чайковски „Лебедово езеро“. Финалът ще е чак през октомври със съвместната продукция на Държавна опера – Стара Загора и цирк „Балкански“ – операта „Палячи“. Своите поредни издания ще имат също Международният фолклорен фестивал, Международният фестивал за класическа музика в Арбанаси, фестивалът на военните оркестри. Велико Търново отново ще е столица на джаза, а също и на уличното изкуство и занаятите в Нощта на Самоводската чаршия. - Едно от основните затруднения е свързано с осигуряването на средства за четвъртокласната пътна мрежа. Този въпрос е национален – той е поставен от Националното сдружение на общините, водим диалог с финансовото министерство за осигуряване на поне 100 милиона лева допълнително за всички общини, за да бъде инфраструктурата на това ниво, което й се полага. Друга от трудностите е, че често планираните ремонти се случват по-бавно от създадените обществени нагласи, но всичко е свързано със съгласувателни процедури. Освен това и във Велико Търново, и в много български градове има проблеми, стоящи нерешени още от преди 1989 година, а бюджетите ни са ограничени. Смятам, че стъпка по стъпка вървим напред и резултатите са налице. - Най-честите въпроси са свързани с инфраструктурата, с улиците, тротоарите и междублоковите пространства. Всеки гражданин иска да се движи по нови пешеходни алеи, улиците да са прясно асфалтирани, пред блока да има достатъчно паркоместа. Но в много от кварталите, както казах, въпросите са неуредени от поне 30 години насам. За щастие, с помощта на европейските фондове, с подкрепата и на правителството поетапно решаваме всички онези проблеми, стоящи години наред. Роден е на 4 октомври 1967 г. Завършил е Националния военен университет и Великотърновския университет От 2002 г. е управител на общинското туристическо дружество „Царевград Търнов” От 2011 г. е кмет на община Велико Търново От февруари 2016 г. е председател на Управителния съвет на НСОРБ", "date": "2019.03.24", "title": "Даниел Панов: Велико Търново заслужава да бъде духовна столица на България"}
{"url": "https://www.monitor.bg/bg/a/view/hiljadarka-kesh-za-uroci-onlajn-ili-kak-se-vliza-v-gimnazija-160607", "text": "Влизането в елитни гимназии след седми клас се оказва по-скъпо, отколкото да станеш студент първокурсник в България. Това показва проучване на „Монитор“. За девет месеца подготовка през учебната година родителите, които не вярват, че обучението в обикновеното общинско училище е достатъчно, и решат да натоварят чедото си с допълнителни часове я в школи, я при частни учители, ръсят стотици левове наляво и надясно. В доста от случаите сумата може да мине 1000, 1500 лева. За благото на детето. Ако приемем, че един частен урок по български език и литература средно е 25 лева за 90-минутно занятие, защото ако е по-кратко, е изобщо неефективно, провеждан веднъж седмично, прави 100 лева на месец. За девет месеца стават 900 лева. С математиката е същото. Цените в частните школи са фиксирани – за месец, за три месеца, целогодишно. Там сумите също са трицифрени. Ако пък приемем, че амбициозните родители решат, че едно допълнително занимание в седмицата е малко, и заставят седмокласника си да се бъхти още два или три пъти, сумата вече става космическа. И като знаем финансовите възможности на средностатистическия българин, лесно е да си направим извод, че родителите или лишават себе си от много неща, или пък теглят заеми. Лично аз познавам доста такива. Познавам и такива, чиито деца тръгват на частни уроци и посещават частни школи още от втори клас. „Моят ходи по всичко на частни уроци, само по физкултура и музика не ходи“, беше споделила моя позната, чийто син беше шестокласник. За съжаление познавам и родители, чиито деца са перфектни в училище и се справят отлично с учебния материал и с тестовете, но също ходят на допълнителни уроци. Що бе, хора, питам. Ами щото всички ходят, отговарят те. Което, разбира се, не е вярно. Макар и малко, но има и такива родители, които вярват в децата си. В крайна сметка излиза, че в повечето от българските семейства в месечния бюджет има и перо „частни уроци“. Невинаги е било така. Преди години нямаше подобен бум на частните школи и уроци в седми клас. Тогава родителите на зрелостниците трепереха като как децата им ще влязат в мечтания университет. Тогава абитуриентите се трепеха по частни уроци и школи, за да издържат приемните изпити и гордо да се пъчат, че са студенти. Защо стигнахме дотук? Защото образователната ни система го позволи. Не са виновни нито родителите, нито учителите, нито децата. Докато правим реформи в образованието на парче, докато съдържанието в учебниците и програмите драстично се разминава с изискванията на националното външно оценяване. В крайна сметка - докато цари подобен хаос, ще има и частни уроци, и частни школи, и онлайн курсове.", "date": "2019.03.24", "title": "Хилядарка кеш за уроци онлайн, или как се влиза в гимназия "}
{"url": "https://www.monitor.bg/bg/a/view/dyshterjata-na-grafa-pylno-negovo-kopie-160593", "text": "Най-важният кастинг в живота на Влади Ампов-Графа е спечелен – този на родител. Това се доказа по време на емоционалната серенада, която направи в чест на жена си в „Гласът на България“ под одобрителните погледи на двете си деца. Мария излезе на сцената заедно с малката Никол, а по повод 10-годишнината от сватбата им той изпълни фрагмент от новото си парче „Огън“, докато Лечев му акомпанираше на китара. Никол не спря да удря червения бутон на треньорския стол в еуфория, а на финала беше мощно прегърната от баща си. Никол е абсолютно визуално копие на Графа, но за разлика от него не се вълнува толкова от музиката, колкотото от рисуването. С батко й Крис са най-верния качествен контрол на Графа, когато той направи нова песен. Пуска им я в колата на път за училище и ако децата я запеят, значи в нея има потенциал за хит. ", "date": "2019.03.24", "title": "Дъщерята на Графа – пълно негово копие "}
{"url": "https://www.monitor.bg/bg/a/view/vhodyt-za-gimnazija-po-skyp-otkolkoto-za-universiteta-160618", "text": "Курсовете за подготовка за националното външно оценяване в 7-и клас, с оценките от което се кандидатства в гимназия, излизат по-скъпо, отколкото преговорът на материала за матурите в 12-и клас, които пък често служат за вход в университет. Това показа проверка на „Монитор“. За целогодишно обучение от общо 120 учебни часа по български език и литература или математика родителите на кандидат-гимназистите трябва да броят 3 вноски от по 260 лв. или общо 780 лв. За преговор от 104 учебни часа на граматика и литературни произведения от 11-и и 12-и клас пък зрелостниците ще платят 640 лв., или със 140 лв. по-малко. Столична школа предлага и промоция – по-ниска цена за уроци по два предмета. Ако седмокласникът посещава едновременно курсове по български език и литература и по математика, то при три равни вноски от 398 лв. обучението му може да излезе само 1194 лв. Така родителите ще си спестят 370 лв. Доста по-солено ще им излезе, ако плащат отделно за всяко занимание, тъй като за 4 учебни часа трябва да броят по 32 лв. Така, ако детето посещава всички 120 учебни часа от курса, родителите ще трябва да броят общо 960 лв., или със 180 лв. повече от сумата на вноски. За зрелостниците пък 4 учебни часа излизат 36 лв. По този начин за 104 учебни часа ще трябва да подготвят 936 лв., или с 296 лв. повече, отколкото ако платят всичко наведнъж. В сайтове за частни уроци тарифите по математика варират от 6 до 30 лева, като най-честите оферти са за 10 и 15 лева на час. По български език и литература средната цена на урок е около 7-8 лв. Най-евтините предложения отново са 6 лв., но пък най-скъпите не надхвърлят 20 лв. Посещение в груповите занимания за 4-5 души пък излиза до 10 лв. Десетки са частните преподаватели и подготвителните центрове за обучение и кандидатстване след 7-и клас във Варна, като повечето вземат по 10 лева на учебен час и 15 лева за астрономически. Някои центрове предлагат 6-седмични курсове по 288 лева за групово обучение и 346 лева за индивидуално обучение по математика. Уроците по български език и литература излизат 346 лева в група и 389 лева индивидуално. При обучението за кандидатстване след 7-и клас се провеждат и пробни изпити по български език и литература и математика. В Добрич пък фирмите, които дават частни уроци преди националното външно оценяване за седмокласниците, се броят на пръсти. Масово децата ходят на индивидуални частни уроци по български език и по математика. Тарифите варират от 12 до 30 лева, в зависимост от продължителността на урока. Заниманията по БЕЛ се провеждат задължително по 90 минути, тъй като за по-малко време обучението е некачествено. Таксата за целогодишни уроци е 360-400 лева, на срок - 220-250 лв., а за месец сумата е от 70 до 100 лева. Индивидуалният урок в частна школа, който трае 45 минути, се заплаща по 20 лева. Интензивните курсове за ученици в 7-и или в 12-и клас в Русе се осъществява в малки групи – до 12 ученици. Те са значително по-евтини от индивидуалните частни уроци при преподавател, които не струват по-малко от 20-30 лева за два часа. Групата може да се състои и от четирима-петима ученици. При интензивните курсове се заплаща еднократно цялата сума, но се предлагат отстъпки при едновременно записване на два курса – например по математика и литература, както и при едновременно обучение на членове от едно семейство, като братчета и сестричета. Учители преподават частни уроци по математика във Фейсбук за наближаващите матури на гимназистите в Благоевградско. Предложенията се описват в многото групи в социалната мрежа, като разговорите с изявилите желание преминават на лични съобщения. „Решавам задачи по: 1. Линейна алгебра; 2. Аналитична геометрия; 3. Математически анализ 1, 2 и 3; 4. Диференциална геометрия; 5. Числени методи; 6. Висша алгебра; 7. Висша математика 1, 2 и 3; 8. Математическо оптимиране; 9. Вероятности и статистика; 10. Училищен курс по алгебра и геометрия. За повече информация на ЛС.“, гласят част от офертите. Колко точно са даскалите, преподаващи частни уроци във Фейсбук, не е ясно, защото преди да се мине на лични съобщения, уроците се предлагат като безвъзмездна помощ. Онлайн подготовка за матурата по български език и литература или математика през мобилно устройство предлагат в различни сайтове за курсове. Така зрелостниците могат да се подготвят, пътувайки в градския транспорт или в парка. Предимството на този вид уроци е, че обучението не е обвързано с конкретно време. Учениците имат и възможност за многократно преглеждане на уроците, ако усетят, че са забравили нещо, или просто искат да са сигурни за нещо, когато се колебаят. Онлайн курсът включва опреснителна част по езикова култура, преговор на учебния материал от 11-и клас по литература и надграждане на актуалните знания от текущата подготовка в 12-и клас от училище, както и няколко часа подготовка за писане на есе, резюме и интерпретативно съчинение. Накрая записалите курса имат възможност да решат и няколко примерни теста за матура.", "date": "2019.03.24", "title": "Входът за гимназия по-скъп,  отколкото за университета"}
{"url": "https://www.monitor.bg/bg/a/view/750-miliona-dostigna-djakpotyt-v-sa-sht-160599", "text": "Организаторите на лотарията \"Пауърбол\" съобщиха, че джакпотът се е качил на 750 милиона долара, след като никой щастливец не можа да улучи шестте печеливши числа при последното теглене, съобщи Асошиейтед прес, цитирана от БТА. Изтеглените сфери бяха 24,25,52,60 ,66 с допълнително число 5. Следващото теглене за четвъртия по големина джакпот в историята на САЩ е предвидено за сряда. Шансовете за печалба според изчисления на математици е едно към 292,1 милиона. Никой не е уцелвал джакпота на \"Пауърбол\" от Коледа насам при последвалите 24 тиража. Най-големият джакпот падна при тегленето от 13 януари 2016 година, когато три печеливши билета си поделиха 1,59 милиарда долара. А най-голямата единична печалба бе реализирана от участник, закупил билет в Южна Каролина, който му донесе 1,54 милиарда долара", "date": "2019.03.24", "title": "$750 милиона джакпот в САЩ"}
{"url": "https://www.monitor.bg:443/bg/a/view/invalidi-i-eksprestypnici-v-socialnite-predprijatija-160597", "text": "Социалните предприятия ще посочват дали наетите от тях работници са инвалиди, бивши престъпници, алкохолици или наркомани. Това става ясно от правилника на Закона за предприятията на социалната и солидарна икономика, който е публикуван за обществено обсъждане. Нормативният акт е насочен към затрудняване на уязвими групи и цели създаването на ясни критерии за фирмите, които имат такава насоченост. Бившите затворници, които ще могат да се трудят в компаниите, трябва да са изтърпели наказанието за срок не по-кратък от 5 години, ако краят му е настъпил през последните три години от започване на работа. Условието за наемане на зависимите към психоактивни вещества пък е да са преминали успешно рехабилитационна програма през последните две години. Социалните предприятия ще имат възможност да наемат още жертви на домашно насилие, безработни над 55 години, бездомници, чужденци, които са получили убежище у нас. Бежанците ще трябва да са под българска закрила през последните 3 г. Всички компании, които са със социална насоченост, ще бъдат вкарани в национален регистър. За целта те ще трябва да подадат заявления. Системата ще е свързана по електронен път с Търговския регистър и регистъра на юридическите лица с нестопанска цел. По този начин ще отпадне изискването за предоставяне на учредителен договор или устав. Освен това фирмите няма да имат задължение да предоставят в НАП трудовите договори на заетите, справка за средносписъчния брой на персонала. Информацията ще бъде изисквана от компаниите само в случаите, когато тя не може да бъде получена по служебен път. Записаните в Националния регистър на социалните предприятия ще могат да кандидатстват за евросредства. Фирмите пък ще са разделени на клас „А“ и клас „А плюс“. Към първия спадат тези, които имат до трима служители от уязвими групи или инвестират до 7500 лв. от печалбата си за социални цели. При клас „А плюс“ минимумът наети работници е 30 или инвестиция до 75 000 лв. Предприятията ще ползват данъчни облекчения. Налозите за тях ще бъдат с до 10 на сто по-ниски. Очакванията са до 2021 г. делът на социалното предприемачество у нас да достигне 2% от БВП. Сега той е едва 0,7%.", "date": "2019.03.24", "title": "Инвалиди и експрестъпници в социалните предприятия "}
{"url": "https://www.monitor.bg:443/bg/a/view/djystin-bijbyr-kupi-semejno-jilishte-za-8-5-miliona-160605", "text": "Канадската звезда Джъстин Бийбър най-накрая закупи жилище, в което да живее със съпругата си – Хейли Болдуин. Любимецът на тийнейджърките се сдоби с дом за 8, 5 милиона долара в Бевърли хилс. Къщата е в колониален стил и е построена през 30-те години на миналия век. Наскоро бе реновирана от сценографа на холивудски филми Чарлз Инфанте. Имението включва двор, терен с маслинови дървета, голям басейн, 7 бани, библиотека, бар, изба и домашен киносалон. Припомняме, че Джъстин и Хейли се ожениха миналата година, след като се срещаха от няколко месеца. След сватбата си те живееха под наем в имение в долината Сан Фернандо. 22-годишната красавица наскоро издаде, че с певеца използват един и същ шампоан, но различна козметика за кожата.", "date": "2019.03.24", "title": "Джъстин Бийбър купи семейно жилище за $8, 5 милиона "}
{"url": "https://www.monitor.bg:443/bg/a/view/makron-vryshta-populjarnostta-si-160602", "text": "Френският президент Еманюел Макрон си връща популярността отпреди кризата с \"жълтите жилетки\", започнала през ноември, пише в. \"Журнал дю диманш\". За месец рейтингът на Макрон се е повишил с един процентен пункт и в момента е 29 процента, сочат данни от редовната месечна анкета на центъра Ифоп, поръчана от френското издание. Вече три месеца президентът става все по-популярен в страната си. И за първи път от август м. г. делът на недоволните от Макрон французи е под 70 на сто. Подобрението обаче се дължи само на засилената подкрепа за Макрон сред привържениците на собствената му партия \"Република, напред!\" (88 на сто) и сред французите, гласуващи за политическите й съюзници - партията \"Демократично движение\" и центристите от Съюза на демократите и независимите. Подкрепата за президента е нараснала най-много сред двете последни партии - с по 15 процентни пункта, показват резултатите. Постепенно нараства и популярността на френския премиер Едуар Филип. През последния месец рейтингът му се е увеличил с 2 пункта до 33 на сто. Допитването е осъществено от 15 до 23 март по интернет и по телефона с 1929 души над 18 г. при възможна грешка от 1 до 2,2 процента, допълва \"Журнал дю диманш\".", "date": "2019.03.24", "title": "Макрон връща популярността си"}
{"url": "https://www.monitor.bg:443/bg/a/view/mesec-predi-velikden-jajcata-v-magazinite-ot-17-do-38-st-160609", "text": "Месец преди Великден яйцата по магазините се предлагат от 17 до 38 ст. бройката, сочи седмичният бюлетин на САПИ. Отчетен е ръст на цените от 2% до 12% в 4 области на страната. Средната им цена е била 27 ст. или с 2 стотинки по-малко, отколкото по-същото време на миналата година. Преди 12 месеца поскъпване е било регистрирано в цели 17 района. На едро през миналата седмица яйцата вървяха от 0,14 лв./бр. във Велико Търново до 30 ст. в Пловдив. На наполовина по-ниска цена яйцата можеха да се купят на борсите в Добрич и Плевен. Под 20 ст. вървяха на още 6 места в страната. Максимални цени над 20 стотинки бяха регистрирани в Бургас, Велико Търново, Сливен и София. В столицата на едро кокошият продукт вървеше от 20 до 23 ст. бройката, сочат още данните на ДКСБТ.", "date": "2019.03.24", "title": "Месец преди Великден яйцата в магазините от 17 до 38 ст."}
{"url": "https://www.monitor.bg:443/bg/a/view/valeri-simeonov-pisna-mi-da-igraem-roljata-na-hrast-v-monospektakyla-na-karakachanov-160610", "text": "„Писна ми в моноспектакъла на Красимир Каракачанов да играем ролята на храст, помни ли кой отвори вратата на ВМРО за връщане в политиката.“. Така коментира взаимоотношенията на НФСБ с коалиционните партньори в „Обединени патриоти“ от ВМРО и полемиката около идеята за общо явяване на евровота лидерът на партията Валери Симеонов. „След като вече сме изказали своята позиция, че ние с „Атака“ няма да се явим на евроизборите и два пъти официално сме отправяли покана към ВМРО за разговори по повод съвместно явяване и не сме получили отговор, просто това такова двуличие и лицемерие, че не ми се ще да го коментирам, да не кажа някоя по-силна дума. Абсолютно двуличие. За какво общо явяване ще ми говорят, след като сме заявили, че ние с „Атака“ няма да се явим. Издигнаха си водач на листата, формираха си предизборен щаб, взеха решение за самостоятелно явяване на избори, наслагаха си билбордовете, налепиха си плакатите и след като видяха, че сметките не излизат без НФСБ, защото то е ясно, че няма да излязат без НФСБ, но май само на тях не им беше, айде сега аман-заман „елате помагайте“, коментира пред Агенция „Фокус“ Симеонов. И допълни: „Извинявайте обаче, писна ми в моноспектакъла на Красимир Каракачанов да играем ролята на храст. Няма да стане тази работа.“. По думите му, ако имат желание за съвместно явяване, почтено да дойдат на преговори и да се разберат без предварителни условия. „Не участваме в преговори с предварителни условия. Никога не можем да си позволим някой да ни изнудва. Помни ли кой му отвори вратата на изборите за президентска двойка. Самостоятелното явяване беше заявено от ВМРО, ако променят своето решение по съответния уставен начин и пожелаят преговори с НФСБ, ние все още не сме взели категоричното решение. До няколко дни, ако решат да дойдат на преговори, вече няколко пъти сме ги канили, да заповядат. Ако не дойдат, по-скоро ние се явяваме самостоятелно, а на „Атака“ и ВМРО им пожелаваме успех в съвместната борба за Европарламента“, заяви бившият вицепремиер. „За случая с Цветан Цветанов мнението ми е, че никой не може да държи сметка за имотна сделка – обвинението към него е абсолютно неаргументирано“, изтъкна пък лидерът на НФСБ. И двата закупени апартамента са в един и същ квартал при аналогични цени и не става въпрос за никаква злоупотреба или нарушение на закона. Нека тези, които в момента се упражняват, включително моите партньори, дали е било морално да се подава оставка, нека първо да отговорят има ли закононарушение. Ощетена ли е общината, държавата, платени ли са данъците? Не мога да разбера за какво някои по най-лумпенски начин и то основно медиите, ще държат сметка за това на каква цена ще бъде закупен един апартамент, след като са спазени законите и са платени данъците“, заяви Симеонов. Според него специално случаят с Цветан Цветанов няма абсолютно никакво основание. „Човекът си е заменил имоти в същия квартал със същата цена и за 40 кв. м си е доплатил 100 000 лв. Хайде тези, които обвиняват, да вземат да погледнат себе си, да си погледнат сделките и да си погледнат близкото и далечно минало и ако са купували и продавали, на какви цени са го правили. Защото всички знаем каква е практиката в България. В случая става въпрос за едно обвинение, абсолютно немотивирано, необосновано и неаргументирано. Просто ти казват: „Този е злодей“ без да докажат или да кажат по какъв начин. Защо да е злодей, какво е направил?“, допълни той. Къде-къде по-важни теми има, а в момента ние се занимаваме с глупости. Другата важна тема е решаването на пакета „Мобилност“ в Европейския парламент. Всичко това остава в сянката на някакви глупости, измислени скандали за апартаменти и без смисъл подадени оставки“, каза още Валери Симеонов. „Въобще не мога да повярвам, че през 2019 година може да се извършва такъв просташки лов на вещици, който ми напомня в исторически план връщане във времето веднага след 9 септември, когато без вина и с вина са изтрепвани хиляди хора само с обвинението, че са били чорбаджии. Няма абсолютно никакво основание, всяка имотна сделка е въпрос на договаряне между двете страни и когато няма нарушение на закона, не знам кой с какви мръсни ботуши ще гази в личния живот на хората. Специално Цецка Цачева е един от най-почтените и неукорими в своята дейност политици – човек, за който повече от 10 години никой не можа един черен косъм да намери в биографията му“, коментира Симеонов. „Сега изведнъж да я изкарат виновна - защо? Защото си е купила апартамент на договорена цена, платила си е парите, не е ограбила никого, не е извършила сделката в резултат на някакви корупционни облекчения към фирмата. Чисто и просто си е продала имотите в Плевен, за да си купи апартамент. Това общество вече просто превъртя“, каза Симеонов и в допълнение посочи, че няма оставка без да я е поискал Борисов.", "date": "2019.03.24", "title": "Валери Симеонов: Писна ми да играем ролята на храст в моноспектакъла на Каракачанов"}
{"url": "https://www.monitor.bg:443/bg/a/view/i-d-to-na-cacheva-jasno-v-ponedelnik-160615", "text": "Временно изпълняващият длъжността правосъден министър ще стане ясен в понеделник. Тогава трябва да бъде обявено кой от заместниците във ведомството ще заеме поста до избора на нов министър. Това научи „Монитор“ от източници във ведомството. В събота титулярят Цецка Цачева подаде оставка заради скандала с евтините жилища, купени от представители на властта от строителна фирма „Артекс“. Жилището на Цачева се намира в столичния квартал „Изток“ и според документите е купено заедно със сестра й. Още в петък Цачева поиска от прокуратурата и КПКОНПИ да проверят сделката, а в събота подаде оставка. Освен нея с поста си се раздели и зам.-министърът на спорта Ваня Колева, която също изплува като замесена в имотния скандал. Цачева доброволно хвърли оставка и обяви, че излиза отпуск, докато оттеглянето й бъде гласувано в Народното събрание. Пред министър-председателя обяснила, че не желае създалото се напрежение да се пренася върху работата на правителството. „Моето убеждение е, че докато вървят проверките на антикорупционната комисия и Върховна касационна прокуратура, не е редно да изпълнявам функциите си на министър на правосъдието“, каза Цачева часове след като Борисов прие оставката й. Ден по-късно призна, че още в четвъртък е била готова да се оттегли от поста си. Тя припомни, че още в петък сутринта е поискала да бъдат извършени проверки и установени фактите дали има отношения с фирмата продавач, както и произхода на средствата. Цачева заяви, че няма взаимовръзки с фирмата по линия на свързани лица. По думите й не може да бъде пускано в пространството твърдението за лобизъм в законодателството, тъй като това е нещо, което трябва да бъде доказано. Според Цачева вероятно някъде нещо не е направила както трябва, но като юрист е сигурна, че сделката е спрямо законите на страната. Докато Цачева доброволно напусна поста, то другата жена, замесена в скандала - Ваня Колева, се оттегли от качеството си на зам.-министър на спорта по искане на премиера Борисов. Междувременно стана ясно, че ГЕРБ чака шефа на депутатите от партията Цветан Цветанов да даде повече подробности за придобиването от него на луксозно жилище от строителната фирма „Артекс“ на пъти по-ниска от пазарната цена. За очакванията в партията се разбра от интервю на вицепремиера Томислав Дончев пред БНР в неделя, което потвърждава и заявката от преди няколко дни на премиера Бойко Борисов, че изпълнителната комисия на ГЕРБ ще разгледа казуса. От партията потвърдиха пред „Монитор“, че изпълнителната комисия ще бъде свикана заради казуса с евтините апартаменти след завръщането в сряда на Цветанов от САЩ, където той е все още на визита. В кой ден точно обаче, все още нямало яснота. Очаквало се преди сбирката на партийното ръководство, на която вероятно ще бъде повдигнат и въпросът за наследника на Цачева в МП, премиерът и лидер на формацията да проведе лична среща със заместника си, който се оказа собственик на луксозен апартамент в построената от „Артекс“ сграда „Летера“ на столичната улица „Латинка“. В същото време едва ли партията щяла да прибегне към съгласуване с коалиционните си партньори от „Обединени патриоти“ на бъдещия кандидат за поста правосъден министър, който е от квотата на ГЕРБ. Пред БНР Дончев изрази мнение, че Цветанов трябва да даде повече информация за отношенията си с фирмата, проверявана ли е, защо е проверявана, има ли връзка или липса на такава между едното и другото. По думите му основният говорител по казуса трябва да бъде именно шефът на вътрешната комисия в НС. Дончев смята, че случващото се има потенциал да нанесе по-големи щети. „Дори и най-стабилната парламентарна конфигурация не би могла да спаси някой, по отношение на който доверието е изчерпано, имам предвид правителството. В този смисъл, освен за стабилността на парламентарната подкрепа, трябва преимуществено да се мисли и да се удържа доверието. Без доверие нищо няма смисъл. Убеден съм, че решението ще е такова, че не само да възстанови, но защо не и да повиши доверието“, заяви вицепремиерът. Той не пожела да коментира какво ще е евентуалното поведение на Цветанов и подчерта, че пред управляващите стоят много проблеми и предизвикателства за решаване. „Цветан Цветанов има основна водеща роля в организацията на партийния живот. Той има и талант, и информация, и огромен опит, и огромно влияние. До голяма степен той е основният организатор и на партийния живот, и на изборния процес“, каза още вицепремиерът. В същото време от БСП пък призоваха Цветанов изцяло на напусне политиката. Лидерите на „Обединените патриоти“ Валери Симеонов и Красимир Каракачанов също коментираха случващото се, като първият обяви, че не вижда скандал, а вторият изрази мнение, че не се притеснява за стабилността на правителството. Председателят на НФСБ обаче видя притеснение в лекотата, с която се искат оставки. Симеонов заяви, че се удря върху хора с абсолютно неопетнена репутация. „Цецка Цачева е с безукорна репутация. И мога да кажа това, защото лично я познавам. За цялото си присъствие – доста ефикасно бих казал в политиката, не си е позволила и едно закононарушение, едно петънце върху биографията си да допусне. И сега изведнъж тези кофи с помия, които се изсипват, не могат да ме оставят безразличен“, коментира Симеонов. Колегата му от ВМРО Красимир Каракачанов заяви, че оставката на Цачева няма да е проблем за стабилността на кабинета. „В края на краищата всеки министър преценява в каква ситуация, по лични причини или политически, да подаде оставка. Това не означава, че тя ще развали мнозинството в парламента, ще го разклати или ще го направи по-нестабилно. Във всеки един четиригодишен мандат има множество оставки, много смени на министри, смени на други административни постове“, каза шефът на ВМРО. „Целта на въздействието в този момент не е Цецка Цачева, а да се наруши предизборната готовност и мобилизация. Затова целият фокус е към Цветан Цветанов“. Така коментира ситуацията транспортният министър Росен Желязков. Според него няма съмнение, че скандалът е свързан с изборите. Целта е да се обезличат политиките и успехът на партията, обясни той и прогнозира, че предстоят решения в ГЕРБ. „Тези решения със сигурност ще бъдат с поглед към въздействието и за обществото като цяло, и за избирателите на ГЕРБ конкретно. Нито премиерът Борисов, нито Цветанов са хора, които ще заметат темата. Не очаквайте тази тема да утихне естествено. Тези решения ще бъдат взети в рамките на партията. Сигурен съм, че ще бъдат публични, отговорни, колективни и колегиални, защото ГЕРБ е показала, че има и опита, и практиките за това“, каза транспортният министър. Последствията за хората от ГЕРБ ще покажат огромната разлика в начините, по които реагират от управляващата партия и БСП по отношение на скандалите. Това мнение изрази политическият анализатор Георги Харизанов. „Едни трудни решения ще превърнат ситуацията в позитив за ГЕРБ. Ще се покаже двойният аршин при реакциите на ГЕРБ и БСП, което ще бъде умело използвано в кампанията“, смята Харизанов и допълни, че „ако имаше възможност между партиите да се правят трансфери като във футбола, Цветан Цветанов от години щеше да е най-скъпият играч, тъй като липсата на такава фигура в другите партии си личи“. Харизанов изрази убеждение, че Борисов ще намери начин от създалия се проблем да се излезе с позитив.", "date": "2019.03.24", "title": "И.Д.-то на Цачева ясно в понеделник"}
{"url": "https://www.monitor.bg:443/bg/a/view/germanija-investira-blizo-50-mlrd-za-modernizacija-na-jp-mrejata-160613", "text": "Германското правителство иска да инвестира близо 50 млрд. евро в модернизиране на националната жп мрежа през идното десетилетие. Това съобщи днес в. \"Билд\", цитиран от Reuters. Държавният жп оператор Deutsche Bahn е поставен под натиск да подобри услугите си и намали закъсненията на влаковете, които са повод за недоволството на много пътници. Компанията е изправена и пред финансови проблеми с дълг от 20 млрд. евро и финансов дефицит, който се очаква да достигне 5 млрд. евро до 2023 година. На превозвача не достигат 1,2 млрд. евро за поддръжка на жп мрежата. Според \"Билд\" финансовото министерство иска да увеличи средствата за поддръжка до 4,6 млрд. евро от идната година спрямо 3,5 млрд. евро в момента. Сумата трябва да достигне 5,6 млрд. евро годишно между 2025 г. и 2029 г. Говорител на Deutsche Bahn заяви, че в момента не може да коментира информацията на изданието, тъй като преговорите с правителството все още продължават. Чистата печалба на компанията се е сринала с една трета през 2018 г. до 540 млн. евро, посочиха миналата седмица източници.", "date": "2019.03.24", "title": "Германия инвестира близо €50 млрд. за модернизация на жп мрежата"}
{"url": "https://www.monitor.bg:443/bg/a/view/kandidat-jurnalisti-pisaha-za-njakolko-lajka-poveche-obzor-160616", "text": "Кандидат-журналисти умуваха по темата „За няколко лайка повече“. Писменият изпит по журналистика даде старт на първата кандидатстудентска сесия на Софийския университет за учебната 2019/2020 г. Да се явят на него, заявление бяха подали 350 кандидати. Бяха изтеглени и две контролни теми - „Улицата“ и „На гости на света“. Кандидат-студентка сподели пред „Монитор“, че е останала доволна от темата и за половин час е написала 6 страници. „Цялата зала ръкопляскаше, когато изтеглиха темата. Не ги видях обаче да пишат много след това“, сподели бъдещата възпитаничка на Алма матер. Заместник-ректорът на Алма матер проф. Ренета Божанкова приветства всички кандидати с добре дошли в най-старото висше училище в България на първия изпит от кандидатстудентската кампания за тази година. Тя пожела дълбока мисъл, равновесие на знанията и чувствата и изрази увереност, че кандидатите са подготвени за този изпит и ще покажат най-доброто, на което са способни, за да зарадват родителите и учителите си. „Фактът, че сте тук, показва, че сте направили първата крачка към един важен избор – избрали сте най-добрия университет у нас и най-добрия факултет“, посочи пък председателят на изпитната комисия по журналистика доц. Ефрем Ефремов. В балообразуването на бакалавърските програми по „Журналистика“ и „Връзки с обществеността“ влизат оценките от писмения и от устния изпит по журналистика. В специалност „Книгоиздаване“ ще се взима само по-високата оценка от двата конкурсни изпита и има възможност по избор за кандидатстване в тази специалност с оценките от матурите по „Български език и литература“, „История и цивилизация“, „Философски цикъл“ и чужд език. Кандидатстудентската сесия в Алма матер продължи вчера следобед с изпит по математика. Около 1000 души работиха по изпитна тема №2, която бе изтеглена от един от кандидатите. Деканът на Факултета по математика и информатика доц. д-р Първан Първанов поздрави кандидат-студентите за избора им да се явят на изпита. Той ги призова да бъдат отговорни към него, да покажат най-доброто от себе си и да бъдат спокойни по време на своята работа. Кандидатстването в Софийския университет продължава следващата неделя (31 март) с изпити по математика – II, география, събеседване за специалност изобразително изкуство и музикален инструмент или пеене. На 7 април е най-масовият изпит - по български език и литература, устният по теология, както и събеседване за специалност музикални медийни технологии и тонрежисура. Следват история на България и биология на 14 април, а след това са физика, химия и събеседване за графичен дизайн на 21 април.", "date": "2019.03.24", "title": "Кандидат-журналисти писаха за \"Няколко лайка повече\" (ОБЗОР)"}
{"url": "https://www.monitor.bg:443/bg/a/view/pojar-edva-ne-izpepeli-sgradata-na-dgs-v-kustendil-160592", "text": "Огромен пожар едва не изпепели новоремонтираната сграда на Държавно горско стопанство – Осогово, в Кюстендил. Поредният инцидент е възникнал вчера малко след 16 часа, когато от запалени сухи треви и храсти пламъците се пренесли към постройка, която е в непосредствена близост до сградата на ДГС. Над 3 часа четири екипа от РСПБЗН – Кюстендил са се борили с огъня, който едва не подпали цял квартал. „Беше наистина страшно. Чувахме само линейки и много се притеснихме. Усещаше се в целия квартал миризма на изгоряло“, коментира млада жена, която живее в съседство на подпалената сграда. Вследствие на запалването са унищожени навес, около 100 куб. м. дърва за огрев, дограма и изолация от 40 кв. м. Спасена е сградата от опожаряване, причините за възникването на инцидента са в процес на изясняване. По непотвърдена информация най-вероятно пламъците са тръгнали от запалени сухи треви и храсти на съседен имот. „Хора, осъзнайте се, спрете да палите сухи треви и стърнища!!! От три седмици всеки ден гасим горски пожари, вследствие нерегламентирано почистване на площи чрез запалване“, коментираха горски от Кюстендилско.", "date": "2019.03.24", "title": "Пожар едва не изпепели сградата на ДГС в Кюстендил"}
{"url": "https://www.monitor.bg:443/bg/a/view/trymp-ostavi-isljamska-dyrjava-bez-pedja-zemja-160589", "text": "Сто процента от територията, контролирана от джихадистката групировка Ислямска държава в Ирак и Сирия, са освободени, заяви американският президент Доналд Тръмп, цитиран от Ройтерс. САЩ ще останат бдителни спрямо ИД, за да се борят срещу ИД, докато тя окончателно бъде победена, където и да действа, зарече се Тръмп в изявление. Той предупреди евентуалните нови попълнения на организацията, че ще умрат, ако се включат в нея. \"Вместо това помислете дали да нямате хубав живот\", призова ги той. В същото време стана известно, че главният прокурор на САЩ Уилям Бар проучва задълбочено доклада на специалния следовател Робърт Мълър и вероятно ще огласи негово резюме пред Конгреса. Продължилото близо две години разследване на Мълър трябва да установи дали е имало руска намеса в президентските избори в САЩ през 2016 г. и дали предизборният щаб на Доналд Тръмп е имал контакти с Москва. Очаква се, че заключенията на специалния следовател не включват нови обвинения към приближени на президента по въпроса дали щабът на Тръмп е бил в заговор с Русия, която да помогне на бизнесмена републиканец да победи на изборите кандидатката на демократите Хилари Клинтън, съобщи Ройтерс. Председателят на Камарата на представителите Нанси Пелоси е уведомила мнозинството на демократите в камарата, че ще се обяви против всякакъв вид засекретяване на доклада на Мълър. Според нея документът трябва да бъде предоставен на Конгреса по начин, който да позволи на законодателите да го обсъждат публично, каза източник на АП. От Белия дом съобщиха, че нито са получавали доклада, нито са били информирани за съдържанието му.", "date": "2019.03.24", "title": "Тръмп остави „Ислямска държава“ без педя земя"}
{"url": "https://www.monitor.bg:443/bg/a/view/refer-kademlija-sviri-kosovo-bylgarija-160601", "text": "Рефер, който носи късмет на България, ще свири ключовата евроквалификация срещу Косово. Мачът е утре от 21.45 часа на стадиона в Прищина и ще бъде предаван пряко по БНТ. „Лъвовете“ имат нужда от задължителна победа, за да останат в голямата игра за едно от първите две места в групата, класиращи за Евро 2020. Името на литовския съдия е Гедиминас Мазейка и досега е свирил на 3 двубоя с българско участие, всички завършили с победа. Мазейка ръководи световната квалификация за Мондиал 2018 в Русия срещу Люксембург, спечелена от България с 4:3. Свирил е през 2010-а също на ЦСКА срещу „Клифтънвил“ в Лига Еропа (3:0), както и година по-късно на „Литекс“ в квалификациите за Шампионската лига срещу „Моргред“ (2:1). Всички билети за мача са продадени, тъй като той е исторически за Косово – първи европейски квалификации след признаването на държавата. Това обаче не притеснява халфа Георги Костадинов, според когото адската атмосфера може дори да ни бъде от полза. „Не знам дали Косово е по-силен от Черна гора (б.р. 1:1 на старта в София) – това е нова държава и е гладна за победи. Трябва да бъдем по-концентрирани пред гола. Също така трябва да вземем енергията по трибуните и да я обърнем срещу тях\", добави халфът. Подобно бе и мнението на защитника Петър Занев, според когото националите не са притеснени преди гостуването в Прищина. „Настроението е добро, извадихме си поуки от мача с Черна гора. Няма притеснение, подготвени сме за сериозен сблъсък и всичко си зависи от нас самите“, обобщи Занев. Междувременно водачът на българската делегация за мача – членът на Изпълкома на БФС Емил Костадинов, се изказа неособено ласкаво за липсващия заради контузия национал Кирил Десподов. Запитан дали играчът на „Каляри“ ще липсва на тима, Коща отговори: „Десподов е играл два-три мача за националния, така че няма да е такава загубата, че няма да играе, Чочев е по-опитен - той ще липсва, но има други повикани играчи, които да компенсират”, каза Костадинов.", "date": "2019.03.24", "title": "Рефер кадемлия свири Косово-България"}
{"url": "https://www.monitor.bg:443/bg/a/view/bridjit-nilsen-iska-shesta-rojba-160590", "text": "Актрисата Бриджит Нилсен, която миналото лято стана майка за пети път, е готова да посрещне в дома си още една рожба. Макар че е на 55 години и раждането на дъщеричката й Фрида за нея бе медицинско чудо, звездата от „Червената Соня“ би забременяла отново. Причината – последният й съпруг Матиа Деси иска да има и син. „Може да имаме още едно бебе. Ще ми е шесто. Никога не казвай никога. Той обича малката ни принцеса, но иска да има и момченце.“, заяви пред тв предаване Non è la D'Urso тя. Актриста има четири провалени брака зад гърба си - с Каспър Уиндинг, Силвестър Сталоун, Себастиан Коупланд и Раул Майър. Тя възпитава и четирима синове - Раул-младши, Дъглас, Килиан и Джулиан.", "date": "2019.03.24", "title": "Бриджит Нилсен иска шеста рожба"}
{"url": "https://www.monitor.bg:443/bg/a/view/zastrahovka-grajdanska-otgovornost-skochila-s-30-prez-2018-a-160588", "text": "През миналата година задължителната автозастраховка „Гражданска отговорност“ е поскъпнала средно с 30%, каза пред „Хоризонт“ финансистът Румен Гълъбинов. Част от приходите на застрахователите обаче ще погълнат задълженията по т. нар. зелена карта, обясни той. „Както се казва „Гражданската отговорност“ е дългоопашат бизнес, тоест пет години след възникване на събитието може да бъдат предявени претенции. Така сформираната печалба за миналата година е добра основа за предприемане на действия през настояща 2019 г. за извършване на някои необходими разходи, които застрахователите, специално по „Гражданска отговорност“, би следвало да го направят и те са свързани с ангажиментите ни по линия на „зелената карта“, осигуряване на достатъчно презстрахователно покритие“.", "date": "2019.03.24", "title": "Застраховка „Гражданска отговорност“ скочила с 30% през 2018-а"}
{"url": "https://www.monitor.bg:443/bg/a/view/olaf-proverjava-sdelka-za-290-policejski-djipa-obzor-160614", "text": "Европейската служба за борба с измамите ОЛАФ проверява обществена поръчка за доставка на 290 високопроходими автомобила за МВР. Процедурата е била финализирана през 2017 г. по времето на служебното правителство, назначено от президента Румен Радев, а вътрешното министерство беше ръководено от Пламен Узунов. Това съобщи зам.-вътрешният министър Красимир Ципов.  Проверката е започнала в края на 2018 година. Прогнозната стойност на джиповете е била над 20 милиона лева. Миналата година автомобилите са били доставени на Главна дирекция „Национална полиция“ и на областните дирекции на МВР, отговарящи за външните граници на страната. „Хубаво е г-жа Йончева да отиде да поговори със служебния министър Узунов и да попита защо в момента ОЛАФ проверява тази поръчка. Ние с интерес очакваме какво ще бъде заключението от проверката, защото ако има нарушения, ще бъдат наложени финансови корекции. При едни прогнозируеми корекции от 20, 30 или 40% сами може да изчислите какво ще се плати от държавния бюджет, но това БСП не ги интересува“, коментира Ципов. В същото време заместник-министърът се обърна към жителите на Малко Търново, Любимец и Елхово, за да ги успокои, че в техните населени места няма да се строят бежански центрове, каквато информация беше тиражирана от БСП. По силата на грантово споразумение, сключено на 23 март 2017 г., отново по времето на Пламен Узунов, трябва да се изградят временни кризисни центрове от затворен тип. Те ще бъдат в покрайнините на градовете, на територии на поделения на МВР и в тях заловените нелегални мигранти ще престояват до 72 часа за процедури по снемане на самоличност, регистрация и интервюта. До тези временни центрове няма да има свободен достъп, ще бъдат оградени и ще се охраняват от полицаи. След изтичането на тези 72 часа чужденците ще бъдат премествани. „Ако лицето е подало молба за закрила, ще влезе в процедура и ще бъде преместено в център на Държавната агенция за бежанци. Ако не подаде молба за международна закрила, ще бъде настанено в специален дом за временно настаняване на чужденци и ще чака да бъде върнато в държавата му по произход“, обясни процедурата заместник-министърът. Временните кризисни центрове са предвидени в план за справяне с миграционния натиск по българо-турската граница от 2016 г. Той се активира с решение на Министерския съвет само ако възникне кризисна ситуация. „Не стана ясно днес (вчера) от пресконференция на БСП какво предлагат те, при положение че военният конфликт в Сирия продължава, в Близкия изток продължава, че на територията на Турция има поне 3 млн. лица. Как България може да си позволи да не е готова за справяне с евентуален миграционен натиск“, коментира още Ципов. Според него от БСП се заиграват недопустимо със страховете на хората. България е върнала 3000 мигранти, които са били заловени у нас и не са получили статут на бежанци, по родните им места. В момента миграционният натиск както на вход, така и на изход от страната ни е нулев. Това обяви зам.-вътрешният министър Красимир Ципов. Той изрази също учудване, че хора като председателя на комисията по европейски въпроси в българския парламент и водача на листата на БСП за предстоящите избори за Европейски парламент не могат да направят разлика между бежански център и временен кризисен център. „Това са чисто и просто спекулации и манипулации във връзка с предстоящите избори и да припомня, че станахме свидетели на нещо подобно по време на президентската кампания през 2016 г.“, коментира още заместник-министърът. Той опроверга намеците на БСП, че изграждането на центрове е свързано с корупционни схеми. „Защо точно БСП ще говорят за корупционни схеми, когато при управлението на правителството „Орешарски“ станахме свидетели на такива процедури, еталон за непрозрачност. Трябва ли да напомним, когато се строеше 30-километровият участък на територията на Ямбол, чия фирма беше доставчик на телта за оградата там и колко струваше тази тел, това много бързо се забравя“, обясни Ципов.", "date": "2019.03.24", "title": "ОЛАФ проверява сделка за 290 полицейски джипа (ОБЗОР)"}
{"url": "https://www.monitor.bg:443/bg/a/view/dogovorkite-na-rim-s-kitaj-trevojat-berlin-i-parij-160600", "text": "Подписаните в Рим в събота от Италия и Китай 10 търговски и 11 „институционални“ споразумения безпокоят правителствата на Германия, Франция и САЩ. Този извод правят водещите всекидневници на Апенините в редакционни каментари за тридневната визита в страната на китайския президент Си Цзинпин. Излизащият в Торино в. „Стампа“ дори намеква, че постигнатите договорки торпилирали макар и крехкото единство на Г7 - групата на седемте най-развити индустриални страни. Още преди да започне официалното посещение на президента Си Цзинпин италианските медии широко разтръбиха недоволството на Брюксел от очертаващите се споразумения. В изявления влиятелни чиновници на Еврокомисията даже нарочиха Италия за нещо като „троянски кон“ на Китай на Стария континент заради предвидени договорки, несъобразени с интересите на другите страни – членки на Европейския съюз. След подписването на споразуменията най-тиражираните вестници „Кориере дела сера“ и „Република“ пък написаха, че сегашните наематели на берлинските и парижките канцеларии на властта били особено раздразнени от договорката за задълбочаване на сътрудничеството между Рим и Пекин в телекомуникациите. Иначе казано най-влиятелните партньори на Италия в ЕС се опасяват, че страната ще въведе петото поколение безжични мрежи “5G“ чрез технологията на ненавиждания от тях китайски концерн “Хуауей“. Според в. „Стампа“, освен от тази перспектива, във Вашингтон били силно разтревожени от италианско – китайските договорки за превръщането на пристанището на Триест в логистичен терминал на т.нар. проект „Нов път на коприната“. Става дума за китайския проект за икономическа експанзия в Азия, Африка и Европа, но изглежда, че американската администрация не е много разтревожена от въпросната амбиция. За торинския всекидневник безпокойството й произтичало най-вече от това, че в района се намира голяма военно морска база на САЩ, а на стотина километра, до град Авиано, пък е тяхната най-голяма военно-въздушна база в Средиземно море. И естествено засилено морско и наземно китайско присъствие наоколо е нежелано. В коментарите си за италианско – китайските икономически споразумения за над 3 млрд евро медиите на Апенините посочват, че те са довели до силно напрежение между двамата вицепремиери Луиджи Ди Майо и Матео Салвини. Просто защото първият е техен мотор, а вторият не е фен на засилването на сътрудничеството с Пекин. И не случайно той беше май единственият влиятелен член на правителството в Рим, който бойкотира организираната от президента Серджо Матарела протоколна вечеря и не стисна ръката на Си Цзинпин.", "date": "2019.03.24", "title": "Договорките на Рим с Китай тревожат Берлин и Париж"}
{"url": "https://www.monitor.bg:443/bg/a/view/19-godishen-vkara-za-italija-na-starta-160595", "text": "Италия надигра с 2:0 като домакин Финландия в първия си мач от квалификациите за Евро 2020. В Удине “адзурите” спечелиха мача от Група J с дебютните голове на халфа на “Каляри” Николо Барела в 7-ата минута и на 19-годишния нападател на “Ювентус” Мойс Кийн в 74-ата минута. За Кийн това бе едва втори мач с фланелката на “Скуадра адзура”, като стана първият роден през 2000 година, който стартира титуляр за четирикратните световни шампиони. Победата обаче взе и две жертви в лагера на Италия. След мача бяха освободени Кристиано Пичини и Стефан Ел Шарауи заради контузии. В другите мачове от групата Босна и Херцеговина нямаше проблеми срещу Армения и спечели с 2:1, а Гърция взе рутинни 3 точки след 2:0 като гост на Лихтенщайн. Изненади липсваха и в дебютните мачове от Група D. Швейцария спечели с 2:0 визитата си на Грузия, а Ейре взе минимално 1:0 от Гибралтар.", "date": "2019.03.24", "title": "19-годишен вкара за Италия на старта"}
{"url": "https://www.monitor.bg:443/bg/a/view/mele-s-policijata-na-flashmob-vyv-frankfurt-160598", "text": "Флашмоб, събрал 600 млади хора във Франкфурт, предизвика сблъсъци с полицията, съобщи местната преса. Близо 600 младежи и девойки, изпълнили твърде оживена търговска улица, започнали да тичат, \"без изобщо да се съобразяват с минувачите\", уточни полицията в комюнике. Тогава полицаите потърсили организатора на проявата, за да му наредят да разпръсне хората си. Седемнайсетгодишен младеж обаче ударил по лицето един от служителите. Колеги на полицая понечили да арестуват злосторника и тогава някои от младите хора започнали да хвърлят камъни по тях и трима били леко ранени. Полицията разследва случая, за да разбере каква е била причината за събирането и дали може да се потърси отговорност от организаторите, за да платят те полицейската намеса. Няколко дни преди това в Берлин се сбиха близо 400 фенове на двама съперничещи ютюбъри и се наложи стотина полицаи да се намесят, за да ги разтърват, напомня АФП.", "date": "2019.03.24", "title": "Меле с полицията на флашмоб във Франкфурт"}
{"url": "https://www.monitor.bg:443/bg/a/view/bashta-prodade-dyshterja-si-za-dylgove-ot-hazart-160596", "text": "Мъж в Югозападен Китай бе арестуван за продажбата на дъщеря си. Той предложил момичето в интернет за 7 800 евро, за да изплати дълговете си. Човекът, идентифициран с фамилното име Цзян, продал детето на двойка, след като загубил пари в онлайн хазарт. Безработният е отвел едногодишната си дъщеря от дома ѝ и казал на съпругата си, че момичето ще остане при баба му. Майката станала подозрителна, след като не е успяла да се чуе с дъщеря си близо три месеца. Всеки път, когато тя питала къде е детето им, бащата давал различни отговори за отлагане на връщането ѝ. Разтревожената майка проверила телефона на съпруга си и намерила запис на разговора между него и купувача на дъщеря си. В същия ден тя се чула със свекърва си, която ѝ казала, че детето е взето преди няколко седмици. Майката веднага съобщила за инцидента на полицията, а съпругът избягал. По време на разследването полицията го открила в хотел. Той признал, че дължи голяма сума и е прибягнал до екстремни мерки, след като е видял в интернет пост за осиновяване на деца. Цзян излъгал купувачите - двойката, на която продал детето, като казал, че не може повече да се грижи за детето, защото се е развел с жена си и двамата му родители са починали. Момичето е намерено и е върнато при майка си.", "date": "2019.03.24", "title": "Баща продаде дъщеря си за дългове от хазарт"}
{"url": "https://www.monitor.bg:443/bg/a/view/lekarka-pochina-v-avtomobila-si-v-bobov-dol-160582", "text": "Нелепа смърт разтърси жителите на Бобов дол, след като преди ден в личния й автомобил беше открита мъртва д-р Румяна Шопова. Жената е открита починала рано сутринта в събота от нейни близки. „Все още не можем да повярваме, че си отиде тази жена. Беше страшно добър човек, от години наред се грижи за здравето на децата ми“, коментира 40-годишна жена от Бобов дол. Местните жители коментират, че д-р Румяна Шопова най-вероятно е починала от инфаркт, който я покосява на път за работното място. Д-р Шопова била една от малкото, които обслужвали пациентите в Бобов дол. „Целият град скърби за нея, сега не знаем какво ще се случи. Тук имаме само 3-ма общопрактикуващи лекари, сред които беше и д-р Шопова. Те се грижат за население от близо 9 000 човека, както и за жителите на 16 села в общината. Страшна криза е и никой не желае да дойде да работи при нас“, коментираха още бобовдолци. За да се справят с липсата на медицински специалисти пък от общинската администрация наели медицинска сестра, която да посещава по график жителите в малките населени места. Тя измерва кръвното налягане на хората по селата, поставя инжекции, извършва и други по-леки манипулации. Целта е хората в малките населени места да бъдат по-отговорни към здравето си и да се научат редовно да следят кръвното си налягане, защото то може да доведе до сериозни усложнения. Около 1/4 от населението е с високо кръвно налягане. То няма общи симптоми, затова единствената превенция е редовното измерване. „Графикът за посещенията на медицинската сестра е публикуван на сайта на общината. С цел да бъде улеснено населението той е разлепен и на сградата на всяко едно от 16-те кметства в Бобовдолско“, посочиха още от общинската администрация в миньорския град.", "date": "2019.03.24", "title": "Лекарка почина в автомобила си в Бобов дол"}
{"url": "https://www.monitor.bg:443/bg/a/view/gringo-i-preslava-vdigat-nazdravici-sofi-se-grimira-cjal-sledobed-160604", "text": "Часове преди един от най-щурите светски купони на годината – сватбата на певицата Софи Маринова и любимия й Гринго, тече трескава подготовка както в лагера на булката, така и в този на младоженеца. Докато кумата Преслава и съпругът на ромската перла (двамата вече официално са съпрузи, след като подписаха в гражданското на 5 февруари) лееха шампанско под звуците на хитовете на булката, самата тя се готвеше усилено за голямата вечер. Цял следобед стоически Софи се отдаде на професионалните грижи на гримьорите Мис Бони и Джулия Ангелова и неговия екип. Изпълнителката на „Стари рани“ чинно следваше всички заръки на професионалистите и мирно седеше на стола, облечена в ефирна розова рокля на точки. След като получи перфектната визия и прическа, два часа преди да се появи в целия си блясък в ресторанта и да посрещне гостите, Маринова облече и булчинската рокля, дело на нейната приятелка и шаферка – дизайнера София Борисова. Тоалетът е в класическо бяло, с много дантела и камъни в горната част и голяма пола и шлейф. Певицата не се лиши и от воал, който комбинира с обеци и маникюр в бяло и синьо – цветовете на тържеството. Организацията по сватбата явно е като в казарма и всичко е безупречно подредено, защото както кумата Преслава, така и екипът на Софи и гримьорът Мис Бони минута по минута пускат снимки от подготовката на събитието в социалните мрежи.", "date": "2019.03.24", "title": "Гринго и Преслава вдигат наздравици, Софи се гримира цял следобед (ВИДЕО) (СНИМКИ)"}
{"url": "https://www.monitor.bg:443/bg/a/view/turcija-pravi-obshta-marka-za-izvestnite-si-hrani-160587", "text": "До средата на тази година Турция ще обяви създаването на обща търговска марка (umbrella brand) за водещи турски хранителни продукти на международния пазар, съобщи министърът на земеделието и горите Бекир Пакдемирли в интервю пред Анадолската агенция, съобщи БТА. \"Имаме намерение да покажем висококачествени местни турски продукти в чужбина, да създадем търсене и да ги продаваме на по-добра цена\", каза Пакдемирли. Той каза, че Турция е на първо място в Европа по обем на селскостопанската продукция, но засега няма същия успех в областта на преработените храни. Министърът заяви, че гамата на продуктите, които ще бъдат продавани под новата търговска марка, ще бъде обявена заедно със самото й име. \"Тя може да включва турския локум, зехтин, смокини и лешници\", допълни Пакдемирли. Турция, най-големият производител на лешници в света, през миналия сезон (септември 2017 - август 2018 г.) е изнесла почти 287 хил. т на стойност 1,78 млрд. долара.", "date": "2019.03.24", "title": "Турция прави обща марка за известните си храни"}
{"url": "https://www.monitor.bg:443/bg/a/view/mel-bi-pravih-seks-s-geri-hornyr-160581", "text": "Пикантна подробност за две от попълненията в момичешката група Spice Girls разбуни духовете в социалните мрежи. Мел Би призна, че преди около 20 години е имала сексуални отношения с Гери Хорнър, тогава Халиуел. „Бяхме най-добри приятелки. Просто се случи. Кикотихме се и просто стана. Надявам се, че Гери няма да отрече, защото не е голяма работа. Беше забавно, заяви в шоуто Life Stories тя. Певицата, чието цяло име е Мелани Браун, се притеснява Гери и съпругът й – пилотът от Формула 1 Кристиан Хорнер, да не я намразят след това признание. Мел Би разказа още, че е запечатвала устни и с Виктория Бекъм, Ема Бънтън и Мел Си. Но това бяха невинни целувки, просто защото ми беше интересно усещането. Нямаше нищо сексуално в тях“, допълни тя.", "date": "2019.03.24", "title": "Мел Би: Правих секс с Гери Хорнър"}
{"url": "https://www.monitor.bg:443/bg/a/view/kitajski-syd-zabrani-proizvodstvoto-na-landwind-x7-160578", "text": "Китайски съд забрани производството и продажбите в страната на кросоувъра Landwind X7, съобщават световните агенции. Мярката е въведена във връзка с иск на Jaguar Land Rover. Съдът призна, че Landwind X7 е точно копие на английския Range Rover Evoque, а компанията, която го произвежда в най-голямата комунистическа държава няма за това необходимите разрешения и договори. Освен забраната на производството и продажбите на готовите вече коли, съдът постанови още Jaguar да получи съответната компенсация за нанесените финансови щети и вредите за имиджа на автомобилостроителната компания. Агенциите уточняват, че това е първото съдебно дело срещу копирането на автомобили в Китай, спечелено от производителите на оригиналните модели.", "date": "2019.03.24", "title": "Китайски съд забрани производството на Landwind X7"}
{"url": "https://www.monitor.bg:443/bg/a/view/jan-englert-stana-doktor-honoris-kauza-na-natfiz-160579", "text": "Полският актьор Ян Енглерт, който преди близо половин век влезе в една от най-емблематичните роли за българското кино – тази на отец Ередия в „Осъдени души“, беше отличен със званието Доктор хонорис кауза от НАТФИЗ. Тържествената церемония беше уважена от представители на академичната и културна общност, настоятели, преподаватели, студенти, журналисти. На крака, с аплаузи и под звуците на студентския химн „Гаудеамус игитур“, присъстващите посрещнаха своя почетен гост. Деканът на факултет „Сценични изкуства“, проф. Пламен Марков, представи знаменития актьор, а ректорът на Академията, проф. д-р Станислав Семерджиев, му връчи почетното звание. „Разбира се, давам си сметка, че получавам това най-вече заради актьорската си професия. Преди 45 години съдбата ме изпрати в София – тук срещнах прекрасни творци, прекрасни колеги, тук На тази роля и на този филм дължа много в професията и в живота си“, каза в част от словото си Енглерт. „Вече няколко десетилетия по собствено желание съм член на артистичните среди на българската култура, на която според възможностите си се опитвам да бъда посланик в Полша“, допълни той. Ян Енглерт започна обръщението си към гостите на церемонията на български език: поемайки риска да изнеса лекция. Заставам пред вас и като дългогодишен педагог, академичен учител и ректор на варшавската Театрална академия от 12 години. Нека това ми послужи за оправдание: изправям се пред вас с надеждата, че това, което ще кажа, няма да бъде банално бълнуване. И за да не компрометирам лингвистичните си възможности все пак ще премина на полски“. Изключително пленителната и мъдрата си реч, актьорът насочи основно към младите, които наследяват професията. Той обаче не си позволи да дава съвети и поучения, а разказа до какви заключения го е довел собственият му път и опит. Врати към нови творчески пространства – такова трябва да бъде предназначението на художественото училище“, каза Енглерт и допълни, че живеем във времена, в които с местоимението „аз“ повсеместно се злоупотребява. с огорчение направи равносметка актьорът.", "date": "2019.03.24", "title": "Ян Енглерт стана Доктор хонорис кауза на НАТФИЗ"}
{"url": "https://www.monitor.bg:443/bg/a/view/mvr-njama-podgotovka-za-zaselvane-na-bejanci-v-lubimec-malko-tyrnovo-i-elhovo-160580", "text": "Няма да се строят бежански лагери на територията на Любимец, Малко Търново и Елхово, няма подготовка за заселване на територията на тези населени места с бежанци. Това каза зам.-министърът на вътрешните работи Красимир Ципов на брифинг в МВР и призова БСП да спре да всява страх у хората.  Той се обърна към гражданите на трите населени места: „На територията на вашите населени места няма да се строят бежански лагери. Това трябва да стане ясно на всички вас, трябва да сте спокойни. Това, което предстои да направи МВР, е да проведе процедура за подготовка на площадки за временни кризисни центрове. Тези центрове са предвидени в един план за действие за справяне със засиления миграционен натиск на българотурската граница“, посочи още Ципов, цитиран от „Фокус“. Той подчерта, че центровете са от затворен тип.", "date": "2019.03.24", "title": "МВР: Няма подготовка за заселване на бежанци в Любимец, Малко Търново и Елхово"}
{"url": "https://www.monitor.bg:443/bg/a/view/vjarvashti-se-pokloniha-pred-rizata-na-sv-dimityr-basarbovski-160584", "text": "Вярващи се поклониха пред ризата на Свети Димитър Басарбовски, изложена в катедралния храм „Света Троица“ в Русе. Одеждата е дарена на Русенската митрополия от Румънския патриарх Даниил през октомври м.г. и се излага за първи път за поклонение у нас. Ризата е покривала в определен период от време мощите на светеца, които се намират в патриаршеската църква „Свети Свети Константин и Елена“ в Букурещ. Излагането на реликвата съвпадна с петата годишнина от избора на Дядо Наум за Русенски митрополит на 23 март 2014 година. В деня на Свето Благовещение /25 март/ раклата с ризата ще бъде тържествено пренесена в Басарбовския скален манастир, където ще остане за постоянно. В манастира има и икона с вградена частица от мощите на светеца, дарени от Румънската патриаршия през 2005 г. Свети Димитър Басарбовски се смята за закрилник на румънската столица Букурещ. Басарбовският скален манастир, където е прекарвал земните си дни светецът, е много посещаван от туристи от северната ни съседка.", "date": "2019.03.24", "title": "Вярващи се поклониха пред ризата на Свети Димитър Басарбовски"}
{"url": "https://www.monitor.bg:443/bg/a/view/mitropolit-serafim-vodi-slujbata-v-petrich-otec-angel-gleda-otstrani-snimki-160577", "text": "Неврокопският митрополит Серафим проведе неделната служба в най-голямия петрички храм „Света Богородица“ днес сутринта. Много миряни се бяха събрали на литургията в черквата, защото бяха получили знак, че дядо Серафим идва, за да коригира своето решение от преди 20-на дни и дългогодишният архиерийски наместник на Петричка околия отец Ангел Кочев ще бъде възстановен като председател. За изненада на дошлите миряни владиката водеше службата, а отец Ангел не взе участие в нея и гледаше отстрани. После стана ясно, че решението на митрополията е отец Ангел Кочев не да управлява храма, а само да дава дежурства по една седмица в него. Т.е. всички свещеници да се въртят на ротационен принцип в най-голямата петричка черква „Света Богородица“. Това разочарова изпълнилите черквата миряни, те заявиха категоричното си решение да започнат отново протести пред петричкия храм и да не влизат в него, докато обичаният от тях отец Ангел Кочев не бъде възстановен като архиерейски наместник на Петричка духовна околия и да продължи да отговаря за най-богатата черква в района. Припомняме, че в началото на март отец Ангел Кочев беше свален изненадващо като архиереейски наместник и назначен да служи в близкото до Петрич село Ръждак, заради това, че е осветил черквата и къщичката на Ванга в м. Рупите.", "date": "2019.03.24", "title": " Свещеници се въртят в храм „Света Богородица“, миряните стягат нов протест"}
{"url": "https://www.monitor.bg:443/bg/a/view/weekly-digest-real-estate-deals-and-new-fakes-against-peevski-160583", "text": "If we have to choose a key word for the last week it will be the “apartment”. So far the scandal about the apartments provided by Artex Company bought much under their market price have precipitated two audits – one by the Prosecutor’s Office and the other, by the ACCIAF (Anti-Corruption Commission). These scandals also resulted in two resignations: first of the justice minister Tsetska Tsacheva and second, of the deputy minister of sports Vanya Koleva. The news stream commenting the scandal is even more chockfull than the pre-election campaigns and is really full of real-time events. This has not prevented Frognews from implicating in it the name of MP and publisher of Telegraph Media Delyan Peevski without any ground. Quite in rhyme to the media of the Fake News Factory founded by the indicted oligarchs Ivo Prokopiev, Tsvetan Vassilev, Ognyan Donev and Sasho Dochev who turn every newsbreak into a fake aimed against Peevski without any grounds. Just to make his name tagged to scandals in any Google search. Thus, completely off the mark, the information that Tsacheva wanted to be investigated by the Anti-Corruption Commission (ACCIAF) for the apartment she purchased Frognews titled “Tsacheva wants to be investigated by institutions which made Peevski look bright as a new pin”. It was made in a bid to suggest that the investigations were with a foretold result. What is the final result is yet to be seen but, if the Commission does it the way it has audited the property of Peevski with the help of what not control bodies in this country, one thing is clear – not a single Lev will not be unaudited. The lawmaker is one of the people in Bulgaria who is subjected to most audits in Bulgaria and the reason is simple – there are numerous warnings against him sent by all kinds of persons and the State Security Agent Academician, owner of Frognews, knows it best. After all, among the most active informers was Georgi Georgiev, leader of NGO affiliated with the sponsor of his site, Tsvetan Vassilev.  The real facts, however, don’t mean anything to either Frognews or to the other cogs in the oligarchic manipulation machine. The trick is to impute the name of Peevski to all kinds of fakes, but errors are unavoidable. For instance, the site of Agent Academician in a just another attempt to paint the MP blacker than the devil admitted that he was “uncorrupted” ( ).  Otherwise, two NGOs took an active part in the smearing campaign. First, the Bulgarian Donors’ Forum all of a sudden joined in the choir of the oligarchs and their media outlets against the Peevski Act amendments aimed at full transparency of media financing in Bulgaria ( ). The charity institutions quite unexpectedly keep company to bivol.bg, the site whose nexus with the Kremlin is proven and still Bivol is trying to cover up the money flows which sustain it. Probably because of their exposed ploy - racketeering the mayors of the Black Sea municipalities - which the owner of Bivol Assen Yordanov and his better half PR agent Alberta Alkalay resort to. The European Parliament election in Bulgaria will be held on 26 May, it became clear after President Rumen Radev issued a decree officially setting the date. This is the last possible date of the ones agreed upon by the European Council last year, when it was decided that the election will be held in all Member States between 23 and 26 May. The Sunday of 26 May concludes a long weekend for Bulgarians, who celebrate the Day of Slavonic Script and Bulgarian Education and Culture on 24 May. The country has to elect 17 of the MEPs ( ). The ruling GERB party and the non-parliamentary Union of Democratic Forces (UDF) will run together in the upcoming European elections. This transpired after a meeting of representatives of the two parties. Prime Minister and GERB leader Boyko Borissov is quoted as saying that UDF will get an electable position on the list of candidates and at least two spots for their candidates. These should be \"convinced democrats who, when in Brussels, will stand up for the values and causes of the European People's Party\", to use Borissov's words ( ).", "date": "2019.03.24", "title": "WEEKLY DIGEST: Real estate deals and new fakes against Peevski"}
{"url": "https://www.monitor.bg:443/bg/a/view/djigit-ojali-globa-za-pregazeno-deto-bila-prekomerna-160567", "text": "Джигит, осъден да плати глоба от 2 200 лв за прегазено от двуколката му дете, което след животоспасяваща  операция останало без част от белия си дроб, ожали присъдата с аргумента, че сумата е прекалено завишена. Инцидентът е станал на 15 май м.г. по улица „Братан“ на курортното градче Павел баня, където 38-годишният Ивайло Елкин изпробвал силите на жребеца си, впрегнат в спортна двуколка. При една от „пробите“ животното връхлетяло върху внезапно изскочилия на пътното платно 4-годишен Данаил Иванов, който играел с приятелчета на близката поляна. Хлапето оцеляло по чудо след бързата намеса на хирурзите от старозагорската УМБАЛ „Проф. д-р Стоян Киркович“ и „Пирогов“, които за да го спасят след травмите отстранили част от белия му дроб. Момченцето е единствено дете на родителите, които го чакали години наред след сватбата си и накрая се наложило използване на ин-витро процедура за зачеване. Минути преди прегазването майката на Данаил направила забележка на джигита, че край улицата играят деца, но той така й и не се съобразил. На първа инстанция районният съд в Казанлък признал кочияша за виновен по непредпазливост , но му наложил само административна глоба, чийто размер според Елкин бил прекалено висок и не бил съобразен с умищественото му състояние и семейното положение. Съставът при старозагорския окръжен съд напомня, че наложената глоба е с размер под средния /от 1000 до 5 000 лв/, няма данни мъжът да има семейство или непълнолетни деца, за които да се грижи.Освен това е бил предупреден за възможността на улицата да се появят деца, което допълнително утежнява вината за извършителя. Поради липса обаче на протест от страна на прокуратурата съдът няма правомощия да увеличи размера на наказанието и поради тази причина само потвърждава наложеното наказание.Случаят с малкия Данаил не е прецедент за Павел баня, коментират местните жители. По думите им не минавало седмица в която обитателите на местната ромска махала да не организират нерегламентирани надбягвания с двуколки по улиците, чудо било че няма загинал до момента.  ", "date": "2019.03.24", "title": "Джигит ожали глоба за прегазено дето "}
{"url": "https://www.monitor.bg:443/bg/a/view/jenite-ot-zonta-poiskaha-dyrjavni-krizisni-centrove-160568", "text": "Да бъдат създадени специализирани кризисни центрове във всички по-големи градове на България, където да бъде оказвана помощ на жертвите на домашно насилие, настояха  от навършващата век международна женска организация „Зонта“, които проведоха в Стара Загора конференция под наслов „Жените на Балканите в следващите 100“.  Към момента съществуващите центрове са дело на неправителствени организации, които не разполагат с необходимия финансов ресурс. В хода на форума бяха изнесени стряскащи факти за тормоз над жените в семейството, които по ред причини остават затворени между стените на жилищата. В работата на конференцията като експерти взеха участие началникът на отдел „Киберпрестъпност“ при ГД БОП, комисар Явор Колев и депутатът от ПГ на ГЕРБ Маноил Манев. Всяка трета жена може да стане обект на насилие в живота си, сочат проучванията, всяка десета вече е преживяла кибернасилие до навършването на 15-годишна възраст, коментира комисар Колев. Той напомни, че с бурното развитие на технологиите и с тяхна помощ все повече са жените и момичетата, заплашени от кибернасилие и кибертормоз. Това може да бъдат както виртуално блудство и изнудване, така и киберпреследване и разпространение на лични данни. Особено разпространени са насилствената порнография, така нареченото \"отмъстително порно\" - качване на порно изображения, електронно подпомагане на трафик или заплахи за изнасилване и дори за убийство. Сред най-опасните са т.нар. \"романтичните измами\", чийто крайна цел е прибиране спестяванията на жертвата.Експертите препоръчват на потребителките да не приемат съмнителни профили за приятели във виртуалното пространство, най-често съмнителните имат само по една или две снимки и сравнително слаба активност в общуването. В доклада си пред „Зонта“ подалата оставка министър на правосъдието Цецка Цачева се спря на случаите на домашното насилие и добрите практики у нас и ЕС. Около 30 000 жени от 63 страни по цял свят са обединени в създадената преди век в САЩ Зонта интернешънъл, която до сега е подпомогнала  с 40 млн долара  различни проекти и програми.В България „Зонта“ пуска корени преди 25 години, тя има 8 клуба и отговаря за дейността на организацията в Северна Македония и Румъния. През тази година основният проект, финансиран от зонтианките е свързан с ранните бракове и опасностите за децата-булки.  ", "date": "2019.03.24", "title": "Жените от Зонта поискаха държавни  кризисни центрове"}
{"url": "https://www.monitor.bg:443/bg/a/view/vrychvat-plaket-namesto-statuetka-na-chudomir-160569", "text": "Плакет с образа на Чудомир, а не досегашната статуетка, ще получи тазгодишният носител на наградата за къс хумористичен разказ в рамките на традиционните Чудомирови празници, които се откриват в понеделник в Казанлък. И двете произведения са излезли изпод ръцете на Теньо Пиндарев, но плакетът с шаржираното изображение на хумориста до сега не е било познато на широката общественост. Оригиналът е бил подарен  на литературно-художествения музей в Града на розите съвсем наскоро от съпругата на Пиндарев Донка. Тази година носител на приза за къс хумористичен разказ, поместен по страниците на вестник „Стършел“ е Деян Копчев от София. Наградата се дава за петдесети път, като пръв я е взел през вече далечната 1970-а писателят Петър Незнакомов. Часове преди тържеството в центъра на Казанлък ще бъде завършена специална артинсталация „Слово и образ“, посветена на Димитър Чорбаджийски - Чудомир. Тя е изработена от възпитаниците на НУПИД „Акад Дечко Узунов“. Малко по-късно ще започне концерт на проф. Йосиф Радионов, който ще свири с наскоро възстановената от лютиера Андриан Андреев цигулка, използвана от съпругата на писателя - художничката Мара Чорбаджийска. Празниците на Чудомир завършват на 1 април със спектакъла „Арсеник и стари дантели“ на трупата при театъра на българската армия, тогава за 18-и път ще бъде връчена наградата „Комедийният хит на сезона“.", "date": "2019.03.24", "title": "Връчват плакет вместо статуетка на Чудомир "}
{"url": "https://www.monitor.bg:443/bg/a/view/serhio-ramos-otkaza-norvegija-kesheru-beleji-za-rumynija-160585", "text": "Испания победи с 2:1 Норвегия в първия си мач от Група F на квалификациите за Евро 2020. Селекцията на Луис Енрике успя да надиграе гостите в по-голямата част от двубоя на стадион \"Местая\", но при 1:1 скандинавците за няколко минути се размечтаха, че могат да стигнат и до победата. Не така обаче мислеше Серхио Рамос, който донесе успеха на Ла Фурия след точно изпълнена дузпа в стил Паненка в 71-вата минута. Любопитното е, че всички мачове в групата завършиха с победа с 2:1 за домакините. Този резултат имаше също в мачовете на Малта с Фарьорските острови и на Швеция с Румъния. Почетното попадение за румънците бе дело на нападателя на „Лудогорец“ Клаудиу Кешеру. Той се появи в игра в началото на второто полувреме и намали резултата в 58-ата минута. Цял мач за румънците пък изигра друг футболист на „Лудофгорец“ - халфът Драгош Григоре, а Козмин Моци остана на пейката и не се появи на терена.", "date": "2019.03.24", "title": "Серхио Рамос отказа Норвегия, Кешеру бележи за Румъния"}
{"url": "https://www.monitor.bg:443/bg/a/view/vnuchkata-na-irinej-konstantinov-pristigna-ot-anglija-za-ubileja-na-djado-si-160571", "text": "Вивиан – десетгодишната внучка на Ириней Константинов, която живее с родителите си в Англия, изненада с букет червени рози известния си дядо на сцената на театър „София“, където в събота вечер той посрещна тържествено 70-годишния си юбилей. Появата на момичето развълнува големия актьор не на шега, тъй като същата сутрин то му се обадило по телефона отвъд Ламанша, за да му честити празника, и той нямал ни най-малка представа, че се готви да пътува за родината. Оказа се, че пристигането на Вивиан и дъщерята на Ириней – Екатерина, е организирано и пазено в пълна тайна от рожденика не без помощта на конспиративните заложби на колегите му от общинската трупа. След спектакъла „Развратникът“ по пиесата на Ерик-Еманюел Шмит юбилярят прие аплаузите по халат, както му повелява ролята на философа Дидро в трактовката на режисьора Стоян Радев. По време на представлението Константинов демонстрира, че е в перфектна актьорска и физическа форма, тъй като трябваше на героинята на Лилия Маравиля. На финала той благодари на всички участници в тази авантюра – Лилия, великолепната Петя Силянова, Симона Халачева, София Маринкова и Стефан Кондров, с които в продължение на 2 месеца репетирали в най-големите студове през зимата. Ириней получи кошници с цветя от почти всички свои събратя и посестрими столични театрални директори – Мирослав Пашов на театър „Българска армия“, Бина Харалампиева на МГТ „Зад канала“, Калин Сърменов на Сатирата, Влади Люцканов на Младежкия, Анна Монова на Театър 199, от ректора на НАТФИЗ проф. Станислав Семеджиев, а президентът Румен Радев и министърът на културата Боил Банов бяха изпратили поздравителни адреси. Екипът на театър „София“ се отчете и с за техния шеф, известен с добрия си вкус към малките радости на живота. От Народния театър нямаше поздрав, но се разбра, че неговият директор е присъствал на скорошната премиера на „Развратникът“ и вероятно е поднесъл добрите си пожелания в аванс. „Човек празнува рожден ден с най-близките си хора. Приемете ме като ваш близък“, обърна се Ириней Константинов към публиката. И добави, че за него е истинско щастие да празнува заобиколен с любов в любимия си театър. След което поиска позволение да се преоблече и покани присъстващите: „Да изтрием заедно праха от сцената с няколко глътки хубаво вино“. Тържеството продължи във фоайето на театъра, където рожденикът се снима за спомен с всички желаещи. Сред гостите бяха Бойка Велкова и Теодосий Спасов, Цветана Манева и Явор Милушев, Калин Врачански и почти всички артисти от театър „София“, режисьорите проф. Пламен Марков, Бойко Илиев, Николай Поляков, писателите Владимир Зарев, Мирела Иванова, Иля Велчев и още много приятели от артистичното съсловие.", "date": "2019.03.24", "title": "Внучката на Ириней Константинов пристигна от Англия за юбилея на дядо си (СНИМКИ)"}
{"url": "https://www.monitor.bg:443/bg/a/view/energijnata-borsa-zatvori-na-59-63-leva-za-megavatchas-160586", "text": "При средна цена 59,.63 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /25 март/. Средната цена на пиковата енергия /9.00-20.00 ч./ e 65,69 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 53,57 лв. за мегаватчас. Най-ниската цена в рамките на днешната сесия, при утрешен ден на доставка, е 44,05 лв. за мегаватчас, достигната за 2.00-3.00 ч., а най-високата е 84,80 лв. за мегаватчас - за 7.00-8.00 часа. Данните от БНЕБ показват, че са продадени общо 22 713,00 мегаватчаса електроенергия. Енергийната борса вчера затвори при средна цена 47,75 лв. за мегаватчас. В сегмента \"пазар в рамките на деня\" за днес, 24 март, БНЕБ отчита до момента общ търгуван обем от 8677,60 MWh. Среднопретеглената дневна цена е 48,95 лева за мегаватчас.", "date": "2019.03.24", "title": "Енергийната борса затвори на 59,63 лева за мегаватчас"}
{"url": "https://www.monitor.bg:443/bg/a/view/rosen-jeljazkov-borisov-i-cvetanov-njama-da-zametat-skandala-s-apartamentite-160570", "text": "„Целта на въздействието в този момент не е г-жа Цачева, а да се наруши предизборната готовност и мобилизация. Затова целият фокус е към г-н Цветанов“. Това заяви пред БНР министърът на транспорта, информационните технологии и съобщенията Росен Желязков. Според него няма съмнение, че скандалът е свързан с изборите. Целта е да се обезличат политиките и успеха на партията, обясни той и прогнозира, че предстоят решения в ГЕРБ. „Тези решения със сигурност ще бъдат с поглед към въздействието и за обществото като цяло, и за избирателите на ГЕРБ конкретно. Нито премиерът Борисов, нито г-н Цветанов са хора, които ще заметат темата. Не очаквайте тази тема да утихне естествено. Тези решения ще бъдат взети в рамките на партията. Сигурен съм, че ще бъдат публични, отговорни, колективни и колегиални, защото ГЕРБ е показала, че има и опита, и практиките за това“, каза транспортният министър. Желязков посочи и измеренията, които има скандалът: „Първо – темата, свързана с правовия ред и законността. Другите измерения, които са всъщност тези с целенасочено въздействие – това е общественото мнение от една страна. От друга страна – това е политическото въздействие в контекста на кампанията, която вече се усеща и се провежда за европейските избори с хоризонт местните избори. Непрекъснато се подклажда естествената непоносимост на българина към политиците по принцип и към темата за имуществени въпроси на политици. Става въпрос за казус, генезисът на който е от 2018 г., а точно сега излиза някак добре подредено. Той повлича правни и политически въпроси“. Желязков подчерта, че Цецка Цачева е изложила мотивите за оставката си много коректно и ясно. Нейното спокойствие говори за това, че тя има вътрешна и човешка убеденост, каза той и добави мнението си, че тя е достоен човек.", "date": "2019.03.24", "title": "Росен Желязков: Борисов и Цветанов няма да заметат скандала с апартаментите "}
{"url": "https://www.monitor.bg:443/bg/a/view/bashtata-na-stojanka-mutafova-postavil-pyrvata-piesa-v-stara-zagora-160572", "text": "Бащата на доайенката на родната сцена Стоянка Мутафова Константин Мутафов е автор и постановчик на първата пиеса в старозагорския драматичен театър „Гео Милев“, който тази година отбелязва вековен юбилей. Пиесата със заглавие „Пленникът от Трикери“ е играна на 29 ноември 1919 година, за съжаление пожарът в сградата на старозагорската опера на 5 октомври  1991 година /по онова време драматичната трупа е била пребазирана там/ е унищожил голяма част от архивите и почти всички костюми. Тя е написана две години по-рано и разказва история на оцелял в ужасите на лагера за пленници на гръцкия остров Трикери български войник. В онези години Мутафов е артистичен секретар на Народния театър, бил е изкушен да се превъплъщава в различни роли и не е изключено да е бил сред актьорите на сцената под липите . Няколко месеца по-късно тук от Хасково пристигат  Мара Шопова и брат й Данчо Делчев, които са на практика първите професионални жреци на Мелпомена, припомня директорът на културния институт Ивелин Керанов и добавя, че от тази сцена поема през 1948-а по дългия си път и големият Наум Шопов. Мара Шопова става и първата говорителка на Радио Стара Загора, което излиза в ефир през 1936-а година като първа извънстолична радиостанция.  На практика театърът стъпва в Стара Загора почти половин век по-рано: през 1870 година, на 18 април  в една от стаите на тогавашното главно девическо училище при църквата „Света Богородица“ е играна петкославейковата „Малакова“. Постановчик и сам участник е пристигналият току що от Букурещ приятел и съратник на Дякон Левски  млад лекар Начо Планински. В кожата на славейковите герои влизат членовете на създадения от Апостола на свободата революционен комитет: Петър Иванов, Тачо Сяров, Христо Зафиров, Атанас Попгеоргиев, Пенчо Братов, Георги Хаджиилиев...  Следват заглавията на \"Многострадалната Геновева\" (1870), \"Шарлатаните доктори\" (1871), \"Крум Страшний\" (1871), \"Райна Княгиня\", \"Иванко\", \"Хъшове\", \"Кулата Нел\" (1881). Две и половина десетилетия по-късно старозагорските театрали посрещат във все още невъзстановения изцяло от пожарищата в Руско турската освободителна война град Иван Вазов с драматизация по неговия току що издаден роман „Под игото“. Първите си сценични опити в Стара Загора прави и Гео Милев:експериментално през 1916-а поставя „Едип цар“ на Софокъл и „Ревизор“ на Гогол, в една от тях прощапулник прави Никола Икономов. Колко важен е театърът за Стара Загора говори един уж страничен факт:с първия полет на откритата през 1954 самолетна линия тук пристигат от София  току що дипломиралите се Светозар Донев /режисьор/ и Жак Абдала /сценограф/, а на летището ги посреща тогавашният градоначалник Йордан Капсамунов, припомня дългогодишният културтрегер от Града на липите  Тенко Калайджиев. Малцина знаят, че за две години директор на трупата е бил по-големият брат на Георги Калоянчев – Никола Калоянчев .  Името на Гео Милев е дадено на театъра с нарочен указ на някогашния президиум на НС през 1970 година, а сградата /общинска собственост/  е построена с дарения от гражданите и банков заем през периода 1912-1914 година. Трупата посреща 100-годишния си професионален юбилей в състав от 46 души, от които 24 са актьори. Честванията стартират с премиера  на „Нощно слънце“ по разкази на Йордан Йовков, поставена от Юри Дачев;  ще я последват „Мерак“ по Хайтов в интерпретацията на Надя Асенова; вазовата „Чичовци“ на Бина Хараламбиева и разбира се „Криворазбраната цивилизация“ в прочита на Йосиф Сърчаджиев. Интересен щрих сред българските класически заглавия е „Енергични хора“ /“Дребни мошеници“/на руския  писател Василий Шукшин, постановка на Николай Урумов, който е поканил за главната роля Михаил Билалов.. В процес на подготовка са и няколко изложби: първата е с картини на 19-те художници, които през десетилетията са работили като сценографи тук, сред тях е и възпитаникът на Парижката академия за изящни изкуства  проф. Никола Кожухаров , който заедно с проф. Димитър Гюдженов проектира и създава през 1914-а сценичната завеса. През есента предстои да бъдат показани част от костюмите, създадени през последните 3 десетилетия, а малко по -късно оцелели в пожара оригинални документи, свързани с историята на трупата.  Човекът, който посява театралното семе Начо Планински е роден на 20 /стар стил/ 1847 г., веднага след дипломирането си за лекар в Букурещ се завръща обратно в родния си град, но твърде скоро влиза в конфликт с по-първите хора и през 1871-а се мести да практикува в Сливен. Съобщение за новия докторски кабинет в града под Сините камъни помества славейковият вестник „Македония“. Медикът бързо се сприятелява с основателя на местното читалище „Зора“ Стефан Гидиков, а през 1873-а е избран за председател на настоятелството. През 1877-а, заедно с още 20 местни първенци е изпратен на заточение в Анадола, откъдето се завръща след Освобождение.  Заедно с д-р Георги Миркович и със съдействието на Петко Славейков през 1879-а издава първия сливенски вестник „Българско знаме“, сътрудничи на хумористичния „Смешлю“, като не спира да приема и лекува като оглавява местната болница. Заразява се от тиф от пациент и умира едва 48-годишен на 13 ноември 1895-а.", "date": "2019.03.24", "title": "Бащата на Стоянка Мутафова поставил първата пиеса в Стара Загора"}
{"url": "https://www.monitor.bg:443/bg/a/view/lejdi-gaga-se-sreshta-s-djerymi-renyr-160573", "text": "Макар мнозина да смятат, че Лейди Гага е втората жена в живота на актьора Брадли Купър, тя всъщност е започнала връзка с неговия колега Джеръми Ренър. Или поне това твърдят близки до поп чудовището. Певицата много се е сближила с 48-годишният Ренър и двамата са неразделни, доверяват източниците пред сп. People. Припомняме, че през февруари Гага заряза годеника си – Крисчън Карино, след двегодишна връзка. Медиите, а и феновете на филма „Роди се звезда“, веднага сватосаха главните герои в лентата – изпълнителката на Million Reasons и Брадли Купър, и посочиха аферата им като причината за разтрогване на годежа й с Карино. Спекулациите за пламнала искра между Гага и Купър се засилиха, след като изпълниха чувствено хитовото си парче Shallow по време на церемонията по връчването на наградите „Оскар“. Малко след това певицата се обяви срещу социалните медии заради това, че разпространяват неверни слухове и ги обяви за", "date": "2019.03.24", "title": "Лейди Гага се среща с Джеръми Ренър"}
{"url": "https://www.monitor.bg:443/bg/a/view/emilija-klark-prejivjala-dve-anevrizmi-ot-nachaloto-na-igra-na-tronove-160575", "text": "Една от най-ярките звезди в кървавата сага „Игра на тронове“ - Емилия Кларк, разкри дълго пазена тайна за здравословното си състояние. Тя призна, че откакто се снима в хитовия сериал на НВО, е претърпяла две животозастрашаващи аневризми и две операции на мозъка. Екранната Денерис Таргериан сподели за това в есе с името „Борба за живот“, публикувано в сп. New Yorker. Кларк претърпява първата си аневризма на мозъка и животоспасяваща операция през 2011-а, когато е на 24 години. Това става малко след приключването на снимките на първия сезон на \"Игра на тронове\". Втората аневризма е след третия сезон през 2013 година. \"Точно когато всичките ми детски мечти сякаш се бяха сбъднали, почти загубих разсъдъка си\", пише Кларк в есето. След операцията получава афазия - състояние след мозъчна травма, при което възникват речеви проблеми. \"Когато насочвах поглед към бъдещето, не виждах смисъл да живея. Аз съм актриса - трябва да знам репликите си наизуст. разказва тя. През втория сезон от поредицата Кларк често се чувства замаяна и отпаднала и се страхува, че ще умре. През 2013 г. тя претърпява по-сложна операция с отваряне на черепа и прекарва един месец в болница. Тогава се опитва да преодолее паническите атаки и отчаянието си. Постоянно се притеснява да не получи когнитивни усложнения, но се възстановява. \"Когато бях подложена за втори път на това изпитание, загубих всякаква надежда. допълни Кларк. Тя споделя, че сега състоянието й е добро и е решила да се отдаде на своята благотворителна инициатива SameYou, с която ще подпомага хора, преживели мозъчна травма.", "date": "2019.03.24", "title": "Емилия Кларк преживяла две аневризми от началото на \"Игра на тронове\""}
{"url": "https://www.monitor.bg:443/bg/a/view/sumirat-bolestite-pri-dve-uvrejdanija-po-50-160557", "text": "ТЕЛК комисиите ще сумират заболяванията, ако основното носи поне 50% и има още едно с толкова, става ясно от проект за изменение на медицинската експертиза, който е публикуван за обществено обсъждане. Според сега действащата наредба увеличение на процента неработоспособност се прави само ако основното увреждане носи поне 80 на сто, а съпътстващите – поне 50 на сто. Така с промените ТЕЛК-овете на българите с повече от едно заболяване, които са оценени с поне 50% инвалидност ще се формират като към основното увреждане бъдат прибавяни 20% от сбора на съпътстващите. При сумирането няма да има значение дали болестите са от общ характер, или са в следствие от основното. Освен нова формула за оценка на хората с множество увреждания, се работи за промяна и на самите проценти, които се дават за всяко от заболяванията по отделно. В доклада на здравното министерство се посочва, че най-високият процент, съответстващ на най-тежкото увреждане е 70%. На останалите увреждания ще съответстват 60%, 50% и 30%. От ресорното ведомство дават и пример как точно ще бъде извършвано сумирането. „Към 70% (най-високият процент) прибавяме 20% от сбора на процентите на останалите увреждания (60+50+30), което съответства на 28% и получаваме окончателната оценка, която в случая е 98%. Същото лице, оценено по настоящия ред, ще получи 70%“, обясняват експертите в доклада. Освен това в ТЕЛК-а задължително ще се вписва и кодът на болестта. С това се цели ограничаване на фалшивите медицински експертизи. Чрез него може да се проследи кога е поставена диагнозата и какви изследвания са правени.", "date": "2019.03.24", "title": "За ТЕЛК: Сумират болестите при две увреждания по 50%"}
{"url": "https://www.monitor.bg:443/bg/a/view/i-eridan-zabivat-na-rok-fest-hotalich-160576", "text": "Eridan е поредната българска група, която се присъединява към рок фестивала „Хоталич“ в Севлиево. Музикалният маратон тази година ще се развихри на 30 и 31 август. Иво Икономов (бас), Димо Тодоров (китара), Стоян Петров (барабани), Мартин Петров (клавишни) и Александър Атанасов (вокали) ще са сред първите, качили се на сцената в крепостта.. Бандата е сформирана през 2001 г и могат да се похвалят с доста големи концерти зад гърба си. Свирили са Джон Лоутън, Джо Лин Търнър, група Alkatraz, Firewind. През 2014-та излиза и дебютният им албум. Силата на бандата обаче е на живо, като са сред любимците на клубната публика. Забиват освен авторски парчета, така и хитове на световни групи. На фестивала феновете им ще чуят и някои от любимите хитове „Време разделно“, „Завръщане“, както и най-новата балада „Вълшебен свят“, която съвсем скоро ще има и видеоклип – първият за бандата. „За нас ще бъде чест и щастие да участваме в рок фест „Хоталич“ в Севлиево. Нагласите ни са изключително положителни и вече нямаме търпение, защото фестивалът в Севлиево всяка година е и голям купон“, споделят музикантите. Рок маратонът в Севлиево е с вход свободен.", "date": "2019.03.24", "title": "И Eridan забиват на рок фест „Хоталич“"}
{"url": "https://www.monitor.bg:443/bg/a/view/tomislav-donchev-skandalyt-s-apartamentite-ima-potencial-da-nanese-shteti-160559", "text": "\"Скандалът с апартаментите има потенциал да нанесе щети, особено в предизборна ситуация. Би могло да предизвика и понеприятен политически резонанс“, каза пред БНР вицепремиерът Томислав Дончев. \"Решението на Цецка Цачева е лично решение, жест. Ако не ставаше дума за дама, щях да кажа, че е мъжка постъпка. Подобни знаци в политиката липсват, те се случват рядко, а при нас е по скоро норма“, коментира той. По думите му обаче това няма да спре проверките, които предстоят във връзка със скандала около придобитите на ниски цени апартаменти от висши политици. \"Оставките, без да са нещо, което може да бъде подценено, са един от инструментите за управление – дали като лично волеизявление, акт или като политически инструмент, за да се възстановява доверието. В политиката, освен персоналните качества, експертизата, програмите, това, което свързва въпросния представител с гражданите, е тази тънка нишка на доверието. Ако тя се скъса, всичко останало няма значение“, коментира Дончев.   Той определи скандала като проблем. Българинът е много чувствителен към имотното състояние и към поведението на политиците, добави той и изрази предположение, че всичко е законно. Томислав Дончев не пожела да коментира какво ще е евентуалното поведение на Цветан Цветанов и подчерта, че пред управляващите стоят много проблеми и предизвикателства за решаване.  ", "date": "2019.03.24", "title": "Томислав Дончев: Скандалът с апартаментите има потенциал да нанесе щети"}
{"url": "https://www.monitor.bg:443/bg/a/view/uchenici-shte-kupuvat-zakuski-s-elektronni-karti-160558", "text": "Ученици в София ще плащат в школския бюфет с електронна карта, а родителите ще могат да ограничават нездравословните храни в менюто на децата си. Това ще става чрез онлайн платформа от компютър или смартфон. „Стремежът ни е целият асортимент в бюфета на училището да е качен в електронната страница за закупуване. Родителят да зареди дадената сума, която си прецени. Да отбележи онези храни от асортимента, които смята, че не са полезни за неговото дете, за да не могат да бъдат закупувани от него”, обясни пред Нова ТВ директорът на 119 СУ \"Академик Михаил Арнаудов\" Диян Стаматов.   Зареждането на пластиката ще става по банков път, отново онлайн, като парите не минават през училището. Средствата ще преминават директно в сметката на външната фирма, която обслужва стола или лафката. За самото училище електронната система ще бъде напълно безплатна.", "date": "2019.03.24", "title": "Ученици ще купуват закуски с електронни карти "}
{"url": "https://www.monitor.bg:443/bg/a/view/robi-uiljams-iska-da-vodi-tokshou-160566", "text": "След като се закотви на телевизионния екран като съдия в британския X Factor, Роби Уилямс изяви желание да стане водещ на свое токшоу, съобщи Контактмюзик. Певецът призна, че се вдъхновява от таланта на водещия Джеймс Кордън, защото той го представя като „приятен и лек занаят“. Уилямс заяви, че първият му гост би бил актьорът Идрис Елба. . По думите на Уилямс, Елба е толкова талантлив, че можел да го счита за своята \"Това е един невероятно симпатичен и прозорлив човек!\", допълни той. Хулиганът на британския поп намира за предимство и факта, че живее „само на 35 минути със самолет от Вегас“. Ако станел водещ, той щял да се превърне в познато лице и в Америка. шегува се изпълнителят на There She Goes .", "date": "2019.03.24", "title": "Роби Уилямс иска да води токшоу"}
{"url": "https://www.monitor.bg:443/bg/a/view/dopylnitelno-obuchenie-za-120-hil-deca-v-risk-ot-otpadane-ot-uchilishte-160560", "text": "Стартирахме проект „Подкрепа за успех“, в който ще бъдат включени 120 хил. деца от 1 500 училища, които са в риск от отпадане от образователната система. Това каза директорът на Дирекция „Приобщаващо образование“ към Министерството на образованието и науката и ръководител на проекта Грета Ганчева. „Целта на проекта „Подкрепа за успех“ е да адресира проблемите на децата, които срещат трудности в ученето и имат пропуски при усвояването на учебното съдържание. Децата, които са в риск от отпадане от образователната система. Идеята е да се работи допълнително с тях, чрез допълнителни обучения по учебните предмети, за да се преодолеят пропуските, които имат в ученето и в усвояването на знанията си в учебните предмети, за да могат да се включат по-успешно в учебния процес, а и в живота на училището и да бъдат активни участници в цялостната образователна система“, обясни тя пред \"Фокус\". По думите ѝ проектът ще подпомогне да не се достигне до тяхното отпадане от училище. „Да бъдат подкрепени с различни мерки, включително чрез работа с родителите, чрез занимания по интереси, като една част от дейностите“, коментира Ганчева. „В проекта ще бъдат включени не по-малко от 1 500 училища. Това е минимумът, с който ще участват, и не по-малко от 120 хил. ученици, които са в риск от отпадане от различни социални групи“, допълни тя.", "date": "2019.03.24", "title": " Допълнително обучение за 120 000 деца в риск от отпадане от училище  "}
{"url": "https://www.monitor.bg:443/bg/a/view/tyrsiha-izcheznal-v-balkana-hlapak-s-helikopter-160565", "text": "Военен хеликоптер, оборудван с термовизьор е бил използван от МВР за издирването на изчезнал в Стара планина хлапак в хода на спешно организирана акция с участието на полицаи, горски, военни и доброволци от планинската спасителна служба. Сигналът за изчезването на 9-годишният второкласник, който бил на пикник с родителите си в гориста местност на около 10 км от Града на сините камъни и село Бяла, е бил получен на телефон 112 към 13,50 часа в събота. Обаждането е било от таткото на хлапето, който с приятели напразно обхождал близо два часа района. Създадена е била организация за нощно издирване с техника, осигурена от Министерството на отбраната. Със съдействието на зам.-вътрешния министър Стефан Балабанов, е било получено разрешенио от министъра на отбраната Красимир Каракачанов за използване на хеликоптер, оборудван с технически средства за издирване на лица. Операцията е продължила 4 часа, момченцето е било открито към 17,00 часа на същия ден, в добро здравословно състояние, от служители на ОДМВР-Сливен и предадено на родителите", "date": "2019.03.24", "title": "4 часа търсиха с хеликоптер изчезнал в Балкана второкласник "}
{"url": "https://www.monitor.bg:443/bg/a/view/obmisljame-delo-sreshtu-paket-mobilnost-v-syda-na-es-160562", "text": "Вече се изследват възможностите за завеждане на дело в Съда на ЕС, в случай на приемане в следващата седмица на неблагоприятните текстове на Пакет „Мобилност“ от Европарламента. Това обяви в неделя по БНР транспортният министър Росен Желязков. По думите му от прибързаното гласуване на пакета най потърпевши ще са малките и средните компании. Пакетът „Мобилност“ не трябва да мине в този вид, категоричен бе Росен Желязков и обясни: „Това е един гювеч, един миш-маш от законодателни предложения, за което съм сигурен, че ако влезе на заседание на 27 март, голяма част от членовете на ЕП няма да знаят за какво гласуват“. Целта е пакетът да остане за следващия ЕП, посочи министърът и обяви. „Обединени усилия, пълна мобилизация - това ще дойде при гласуването на дневния ред. Ние още тогава ще се опитаме да не допуснем влизането на тази точка за разглеждане. На 25 март, при гласуването на дневния ред, ще бъдат предприети съответните действия и ако на 27-и влезе това за разглеждане - за това да има множество предложения, в това число и компромисни текстове, за да се получи, ако не резултатът, който целим – да не бъде гласувано, то поне да се приемат текстове, по-близки до нашите компромиси. Втората крачка е да не се допуска набързо, по време на Румънското председателство, да минат междуинституционалните преговори между председателството, ЕК и ЕП и да влезе на второ разглеждане на 17 април“.", "date": "2019.03.24", "title": "Обмисляме дело срещу Пакет „Мобилност“ в Съда на ЕС"}
{"url": "https://www.monitor.bg:443/bg/a/view/smart-sat-se-preprogramira-v-orbita-160561", "text": "Lockheed Martin е създал нов клас CubeSat спътник, който може да бъде препрограмиран за изпълнението на различни мисии, докато е в орбита. Новата технология SmartSat ще бъде интегрира в над 10 програми за изстрелването на спътника, като през тази година ще бъдат изстреляни първите прототипи на нано спътника LM 50. Lockheed иска да постигне почти същото с новата технология SmartSat, но при орбиталните спътници. Вместо хардуерно устройство, което може да прави само това, за което е било направено при изстрелването, SmartSat притежава софтуерна архитектура, която може да бъде коренно променена посредством само изтеглянето на необходимия софтуер, във всеки един момент от експлоатацията. Технологията ще бъде използвана в проекта Linus на Lockheed, който включва два CubeSat спътника, превозващи дванадесет по-малки спътника с размери 10 x 10 x 10 см, предназначени да тестват както системата SmarSat, така и 3D-отпечатани компоненти за космически кораби. Технологията ще се използва и в Pony Express, състоящ се от шест CubeSat спътника, които ще се използват за тестове на най-съвременните мрежови технологии в ниска околоземна орбита, както и различни формации за радиочестотна съвместимост и свързване в космоса (space-to-space), при по-късни мисии.  ", "date": "2019.03.24", "title": "SmartSat се препрограмира в орбита"}
{"url": "https://www.monitor.bg:443/bg/a/view/jena-blysna-3-godishno-dete-v-razgrad-160563", "text": "3-годишно дете е блъснато от лек автомобил на улица „Борис Йончев“ в Разград, съобщиха от Областната дирекция на МВР. Инцидентът е станал около 19.00 часа в петък, когато момчето внезапно изскочило на пътното платно. Автомобилът е бил управляван от 38-годишна жена от града, която е тествана за употреба на алкохол. Дрегерът отчел 0,00 промила. Пострадалото момче е откарано в МБАЛ-Разград с комоцио и контузни рани по главата. По случая се води досъдебно производство по чл.343, ал.1, Б във връзка с чл.342, ал.1 от НК. ", "date": "2019.03.24", "title": "Жена блъсна 3-годишно дете в Разград"}
{"url": "https://www.monitor.bg:443/bg/a/view/2018-ta-s-naj-goljamo-poskypvane-na-jilishtata-v-gyrcija-160564", "text": "През 2018-та цените на жилищата в Гърция са отчели най-голямо поскъпване за последните 10 години, пише вестник \"Η Καθημερινη\". Средно за страната при старите апартаменти, строени преди повече от 5 години, ръстът е около 9%, а за новите - близо 7 на сто. За района на Атина поскъпването е общо 6,9%. Старите са скочили с близо 11 процента, а изградените в последната петилетка - с 8,1%. В столицата най-голямо увеличение на цените има в кварталите, където масово се дават апартаменти за краткосрочно наемане през различни платформи, най-вече Airbnb. Един от тях е „Кукаки“, като там спрямо 2017 г. средните цени за старите апартаменти са се увеличили от 1400 на 2150 евро за кв. м или с 55%. Още по-голям е ръстът в „Колонаки“ - от 2250 на 3617 евро за единица площ, а също и в района на „Вула“ - от 2700 на 3700 евро/кв. м. На пазара в Солун също има голямо увеличение на цените на жилищата и е висок инвестиционният интерес към този тип имоти. Там цените за последните 5 години са нараснали с почти 8%. Във втория по големина град на южната ни съседка инвеститорите купуват жилища основно за даване под наем. През 2018 г. апартаментите в Солун предлагани през платформите за краткосрочно наемане вече са 2500, спрямо няколко десетки за 2016-та. 90% от сделките в Гърция се сключват за имоти строени преди повече от 5 години, сочат още данните на местните посреднически агенции.", "date": "2019.03.24", "title": "2018-та с най-голямо поскъпване на жилищата в Гърция"}
{"url": "https://www.monitor.bg:443/bg/a/view/11-ministri-iskat-glavata-na-mej-160549", "text": "Единадесет министри от кабинета на британският премиер Тереза Мей искат тя да се оттегли, твърди политическият наблюдател на \"Сънди таймс\" Тим Шипмън, цитиран от Ройтерс. \"Тази нощ се подготвя мащабен преврат в кабинета за отстраняването на Тереза Мей като министър-председател\", каза той. Той цитира думи на неназован министър: \"Краят е близо. Тя ще си отиде до 10 дни\". Шипмън заявява, че е разговарял с 11 министри от кабинета, които искат премиерът да подаде оставка. По думите му Дейвид Лидингтън, фактическият заместник на Мей, е един от претендентите да бъде временен премиер. Други министри настоявали постът да се заема от министъра на околната среда Майкъл Гоув или от външния министър Джереми Хънт, твърди политическият редактор на \"Сънди таймс\". Лидингтън е разговарял с опозиционни лидери относно гласуване на алтернатива на плана на Мей за Брекзит. В същото време Дейвид Лидингтън (първи министър на Великобританияи и канцлер на херцогство Ланкастър),заяви, че няма никакво желание да поеме премиерския пост, предаде Ройтерс. \"Не мисля, че имам каквото и да било желание да заменя премиера, мисля, че тя върши фантастична работа\", каза Лидингтън пред журналисти. Един от ефектите на това да работиш отблизо с премиера е, че те лекува от всякакви остатъци от амбиция да искаш да вършиш тази работа. Абсолютно се възхищавам на начина, по който тя се справя, допълни Лидингтън. Камарата на общините може да предизвика парламентарни избори във Великобритания, ако парламентът завземе контрола над процеса на Брекзит, ако при гласуванията депутатите подкрепят предложения, противоречащи на обещанията, с които е било избрано правителството, заяви британският министър за Брекзит Стивън Бъркли. По думите на министъра извънредните избори ще бъдат, макар и не единственият, но вероятният изход, ако депутатите, например, поискат от правителството на Мей да осъществи т.нар. \"мек\" Брекзит - със запазване на членството на Обединеното кралство в митническия съюз на ЕС или в единния европейски пазар. Ако сделката на премиера Тереза Мей за Брекзит е \"мъртва\", парламентът ще се опита да намери друга опция, продължава Ройтерс. Това открива набор от варианти, включително много по-мек развод, отколкото възнамеряваше Тереза Мей, нов референдум, оттегляне на документите за развода по Член 50 и дори парламентарни избори. Великобритания трябва да намери начин да напусне Европейския съюз организирано, вместо да се опитва да свали премиера Тереза Мей, заяви междувременно финансовият министър Филип Хамънд, цитиран от Ройтерс. \"Смяната на премиера няма да ни помогне. Откровено казано да се говори за смяна на играчите на игралното поле в момента представлява даване на воля на лични страсти\", подчерта той. \"Реалист съм и смятам, че може и да не осигурим мнозинство за сделката на министър-председателката (за Брекзит), и ако това стане, парламентът ще трябва да реши не само против какво е, а и какво подкрепя\", каза министърът. Коментирайки възможните опции за Брекзит Хамънд отбеляза, че не е сигурен, че в парламента има достатъчно мнозинство за свикване на втори референдум, но изтъкна, че това предложение е разбираемо. На фона на случващото се над един милион събра в събота демонстрация в Лондон за провеждане на втори референдум за Брекзит. Демонстрантите започнаха да се събират в центъра на Лондон към обяд местно време и по няколко улици се отправиха към площада на парламента, където на сцена пред събралото се множество излязоха представители на всички парламентарни партии. Според Би Би Си само една демонстрация в Лондон може би е успявала да събере повече участници. През 2003 г. в протестна акция срещу войната в Ирак според оценка на организаторите й са се включили 2 милиона души, макар според полицията те да са били 750 000, а според медиите 1 милион. Подобна демонстрация през октомври събра в британската столица близо 700 000 протестиращи.", "date": "2019.03.24", "title": "11 министри искат главата на Мей"}
{"url": "https://www.monitor.bg:443/bg/a/view/kobrata-nokautira-dinu-v-kyrvav-mach-v-sa-sht-160552", "text": "Най-добрият български боксьор Кубрат Пулев (вече 27-1, 14 KO) записа най-трудната, но и най-сладката си победа на професионалния ринг, след като успя да нокаутира в 7-ия рунд румънския здравеняк Богдан Дину (вече 18-2, 14 KO) в кървава драма на ринга в зала “Хангара” в Коста Меса, Калифорния (САЩ). Кобрата получи много тежка аркада в 4-ия рунд и премина през период, в който Богдан Дину доминираше и го бе поставил в тежка ситуация. Българинът за пореден път демонстрира огромния си характер и от 5-ия рунд пое изцяло контрола над битката. В 6-ия рунд доминацията на Кобрата бе огромна и за Дину бе трудно да е равностоен съперник. Развръзката дойде след 2:40 минути в 7-ия рунд, в който Кубрат Пулев прати съперника в нокдаун два пъти преди да дойде и нокаута. При първия нокдаун имаше и спорен момент, в който Кобрата удари зад главата Дину, за което получи наказание и му бе отнета точка. Това не притесни Кобрата и той продължи да мачка като танк на ринга своя съперник, пише Sportal.bg. За Кубрат Пулев това бе 27-а победа в 28 мача на професионалния ринг и 14-а с нокаут. Тя дойде в първия двубой на Кобрата на американска земя в дебюта му като част от промоутърската агенция Top Rank. Преди това брат му Тервел Пулев записа може би най-трудната си победа на професионалния ринг. Българският боксьор спечели по точки 6-рундовия сблъсък с Мич Уилямс от галавечерта в Коста Меса, Калифорния. Това е негов 13-и успех при професионалистите (11 с нокаут). Американецът оказа сериозна съпротива на нашето момче и издържа всичките шест рунда, но все пак допусна 8-ото поражение в кариерата си. Това е едва втори мач, в който Тервел не успява да нокаутира своя съперник. Той имаше сериозна подкрепа от трибуните, където освен многобройната българска агитка бе и Дейзи Ланг.", "date": "2019.03.24", "title": "Кобрата нокаутира Дину в кървав мач в САЩ"}
{"url": "https://www.monitor.bg:443/bg/a/view/kandidat-jurnalisti-v-su-umuvat-za-njakolko-lajka-poveche-160556", "text": "Кандидат - журналисти умуват по темата темата „За няколко лайка повече“. Писменият изпит по журналистика даде старт на първата канидатстудентска сесия на Софийския университет за учебната 2019/2020 г. Да се явят на него заявление бяха подали 350 кандидати.  Бяха изтеглени и две контролни теми: „Улицата“ и „На гости на света“. Проф. Ренета Божанкова, заместник-ректор на Алма матер, приветства всички кандидати с добре дошли в най-старото висше училище в България на първия изпит от кандидатстудентската кампания за тази година. Тя пожела в днешния пролетен и слънчев ден настроение, дълбока мисъл, равновесие на знанията и чувствата и изрази увереност, че кандидатите са подготвени за този изпит и ще покажат най-доброто, на което са способни, за да зарадват родителите и учителите си. „Фактът, че сте тук показва, че сте направили първата крачка към един важен избор – избрали сте най-добрия университет у нас и най-добрия факултет“, посочи председателят на изпитната комисия по журналистика доц. Ефрем Ефремов. В балообразуването на бакалавърските програми по „Журналистика“ и „Връзки с обществеността“ влизат оценките от писмения и от устния изпит по журналистика. В специалност „Книгоиздаване“ ще се взима само по-високата оценка от двата конкурсни изпита и има възможност по избор за кандидатстване в тази специалност с оценките от матурите по „Български език и литература“, „История и цивилизация“, „Философски цикъл“ и чужд език. ", "date": "2019.03.24", "title": "Кандидат - журналисти в СУ умуват за \"Няколко лайка повече\""}
{"url": "https://www.monitor.bg:443/bg/a/view/izbiha-110-fermeri-v-mali-160550", "text": "Неизвестни въоръжени лица нападнаха фермери край град Банкас в Мали, избиха над 100 души и заличиха село, в което са живеели част от жертвите, предаде \"Ройтерс\". По думите на кмета на града Мулай Гуиндо, нападателите са били облечени като ловци донзо. Те са нахлули в две села, като едното от тях - Огосагу, е напълно унищожено. На територията на двете села за открити тела на загинали хора. Съобщава се, че са убити около 110 души.", "date": "2019.03.24", "title": "Избиха 110 фермери в Мали"}
{"url": "https://www.monitor.bg:443/bg/a/view/cenata-na-jajcata-poletja-mesec-predi-velikden-160554", "text": "Месец преди Великден яйцата започнаха да поскъпват, като в четири области на страната се отчита скок с до 12 %. Средната цена на брой е 27 стотинки, а в някои райони на страната тя достига 38 стотинки. Поскъпване, но по-незначително, има и при месото и млечните продукти, съобщи Нова ТВ. Миналата година Великденската трапеза излизаше най-скъпа в Русе и най-евтина в Бургас.", "date": "2019.03.24", "title": "Цената на яйцата полетя месец преди Великден  "}
{"url": "https://www.monitor.bg:443/bg/a/view/njama-bylgari-na-bedstvashtija-norvejshti-korab-160553", "text": "От Външно министерство обявиха, че не разполагат с информация за български граждани на борда на  . Пътуване с този кораб край Норвегия, обаче, е било включено в офертите на наши компании за круизни пътешествия, като цените са тръгвали от 670 евро. В началото на нощта един от служителите на кораба разкрива пред местните медии, че няма паника сред пътниците. Екипажът остава на кораба, докато всички 1300 души не бъдат евакуирани. Един от спасителните кораби също се е повредил на път към бедстващия кораб. Мястото е известно като Хустадвика - едно от най-опасните на  крайбрежието на Норвегия.", "date": "2019.03.24", "title": "Външно: Няма българи на бедстващия норвежки кораб (ВИДЕО)"}
{"url": "https://www.monitor.bg:443/bg/a/view/cacheva-za-apartamenta-sdelkata-e-sprjamo-zakonite-na-stranata-160555", "text": "Винаги, когато има подобен скандал, когато е замесено името на политик, личното ми виждане е, че трябва да се носи отговорност. Бях готова още в четвъртък с подаване на оставка. Беше коректно да изчакам министър-председателя г-н Борисов да се завърне в България от Брюксел, коментира в предаването на БНТ \"Денят започва с Георги Любенов\" министърът на правосъдието в оставка Цецка Цачева. Тя каза още, че в петък сутринта е поискала да бъдат извършени проверки и установени фактите дали има отношения с фирмата продавач, както и произхода на средствата. Цецка Цачева беше категорична, че оставката не е по искане на премиера, а двамата са споделили общата позиция. В интерес на ГЕРБ и на правителството е този акт, който аз извърших, каза Цачева и допълни, че се е консултирала с нотариуси и адвокати. Да оставим проверката да установи кое как е, призова тя. \"Работя 10 години, за тези години имам някакви спестявания, не се притеснявам, нека да се проследи\", коментира Цавеча. Тя заяви, че няма взаимовръзки с фирмата по линия на свързани лица. По думите ѝ не може да бъде пускано в пространството твърдението за лобизъм в законодателството, тъй като това е нещо, което трябва да бъде доказано. Според Цачева вероятно някъде нещо не е направила както трябва, но като юрист беше сигурна, че сделката е спрямо законите на страната.  ", "date": "2019.03.24", "title": "Цачева: Бях готова с оставката още в четвъртък"}
{"url": "https://www.monitor.bg:443/bg/a/view/slynchevo-i-toplo-dnes-160551", "text": "Днес ще бъде предимно слънчево. Ще духа слаб до умерен вятър от север-северозапад. Максималните температури ще са между 16° и 21°, по-ниски ще останат в Източна България – между 12° и 15°. Атмосферното налягане ще се понижава, но ще остане по-високо от средното за месеца. Такава е прогнозата за времето на Националния институт по метеорология и хидрология (НИМХ), съобщи дежурният синоптик Мартин Славчев за „Фокус“. По Черноморието ще е предимно слънчево. Ще духа слаб до умерен северен вятър, който до края на деня ще се ориентира от юг-югоизток. Максималните температури ще са между 12° и 15°. Температурата на морската вода е 9-10°. Вълнението на морето ще е 1-2 бала. В планините ще преобладава слънчево време. Ще е ветровито, с умерен до силен вятър от север-североизток. Максималната температура на височина 1200 метра ще е около 9°, на 2000 метра - около 2°.", "date": "2019.03.24", "title": "Слънчево и топло днес "}
