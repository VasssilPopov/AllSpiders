{"url": "http://www.monitor.bg/a/view/13919-%D0%9A%D0%BC%D0%B5%D1%82-%D1%81%D1%8A%D0%BC-%D0%BE%D1%82-%D0%93%D0%95%D0%A0%D0%91-%D0%BA%D0%B0%D0%B7%D0%B0-%D0%B7%D0%B0%D0%B2%D1%8A%D1%80%D0%BD%D0%B0%D0%BB%D0%B8%D1%8F-%D1%81%D0%B5-%D0%B2-%D0%A5%D0%B0%D1%81%D0%BA%D0%BE%D0%B2%D0%BE-%D0%91%D0%B5%D0%BB%D0%B8%D0%B2%D0%B0%D0%BD%D0%BE%D0%B2/", "text": "\n                    „Аз съм кмет на Хасково. В партия ГЕРБ съм. Имам право на почивка, като всички останали хора. Мога да имам и транспортни проблеми и да закъснея. На всеки се случва“, бяха единствените думи, които каза пред медиите завърналият се успешно в България кмет на Хасково Добри Беливанов.\n\nТой се появи на традиционния национален събор – поклонение край Маджарово. Беливанов не пожела да отговаря на въпроси относно скандала от последната седмица.\n\nПреди седмица ГЕРБ в Хасково заявиха, че той се е провалил като кмет и свалиха доверието си от него. Беливанов отговори писмено, че работата в общината върви добре. Впоследствие скандалът се пренесе в парламента и заваляха обвинения в шуробаджанащина в общината. Общинският съвет сигнализира полицията за подписа на Беливанов, а от опозицията му поискаха оставката.\n\nОт всички въпроси на журналисти в Маджарово Беливанов се измъкна като каза, че ще коментира по-късно, тъй като днес било събота, а той все още не се е запознал изцяло със ситуацията. Темите „Монако“ и „Бентли“ бяха подминати с мълчание от кмета на Хасково.\n                    ", "date": "2017.09.30", "title": "„Кмет съм от ГЕРБ“, каза завърналия се в Хасково Беливанов"}
{"url": "http://www.monitor.bg/a/view/53940-%D0%A6%D0%B2%D0%B5%D1%82%D0%B0%D0%BD-%D0%A6%D0%B2%D0%B5%D1%82%D0%B0%D0%BD%D0%BE%D0%B2-%D0%A9%D0%B5-%D0%BF%D1%80%D0%B0%D0%B2%D0%B8%D0%BC-%D0%BA%D0%B0%D0%B4%D1%80%D0%BE%D0%B2%D0%B8-%D0%BF%D1%80%D0%BE%D0%BC%D0%B5%D0%BD%D0%B8-%D0%B2-%D0%BE%D0%B1%D1%89%D0%B8%D0%BD%D1%81%D0%BA%D0%B8%D1%82%D0%B5-%D1%81%D1%82%D1%80%D1%83%D0%BA%D1%82%D1%83%D1%80%D0%B8/", "text": "\n                    Ще има още няколко общински структури, където също ще направим определени промени. Това каза във Варна заместник-председателят на ПП ГЕРБ и председател на парламентарната група на партията Цветан Цветанов, предаде „Фокус“. Цветанов обясни, че промените в структурата няма да са във Варна. „Други райони и в Добричка, и в Плевенска област бяха най-слабите резултати, така че съвсем закономерно е една партия, която се стреми да бъде лидер и има огромен потенциал от хора зад себе си, да прави съответните кадрови промени“, каза той. Цветанов поясни, че така ГЕРБ може да работи водена единствено от обществения интерес. Попитан защо са тези пробойни в структурите на ГЕРБ и дали от партията мислят за нов механизъм за избор на представителите на властта, Цветанов подчерта, че механизмът на партията е изключително добър и е натрупала сериозен опит. „Ако сте проследили достатъчно добре политическия живот, във всеки следващи избори има обновление“, коментира заместник-председателят на ГЕРБ. По думите му партията е изцяло на доброволен принцип. „В партия ГЕРБ имаме реален политически живот, и аз съм постоянно в движение, постоянно съм сред хората. Дори вчера във Вълчи дол успяхме да направим продуктивни срещи“, каза Цветанов и прогнозира, че ГЕРБ ще спечели изборите там, тъй като хората се нуждаят от продължаване на започната промяна.\n\nЦветанов коментира и случая в Ботевград със структурата на ГЕРБ. „Тримата общински съветници, за които толкова много претендират, че са ГЕРБ и са били за ГЕРБ през последните две години по никакъв начин не са свършили една работа, която да бъде в обществен интерес. Дори по време на президентските и на парламентарните избори те не работеха за ГЕРБ, те работеха срещу ГЕРБ и обслужваха интересите на БСП“ ,коментира Цветанов. Той поясни, че при посещение на лидера на БСП Корнелия Нинова в Ботевград, тя е съобщила, че общински съветник на ГЕРБ е дошъл на нейната среща. „Смятате ли, че това е коректно?“, каза Цветанов и поясни, че от партията са изчакали все пак да минат изборите за президент и парламент, преди да предприемат нещо.\n\nГЕРБ има 15 общински съветници в Хасково, а БСП трима – направете сметка кой къде се намира в политически план в града и защо е тази истерия, каза още Цветанов. На въпрос дали има шуробаджанащина в Хасково, Цветанов заяви, че всичко това е опорна точка на опонентите му. По думите му, когато са имали възможност от БСП да правят политика там, те винаги са се проваляли. На въпрос защо тогава от ГЕРБ са се разграничили от кмета на Хасково Добри Беливанов, Цветанов заяви, че той не е покрил очакванията, които са били декларирани по време на предизборната кампания през 2015 г. „В случая не можем да кажем, че няма проблем. Кметът дори си удължава отпуската, за да не се яви на сесията, на която трябваше да се гледат важни неща в развитието на града“, коментира заместник-председателят на ГЕРБ. Цветанов обърна внимание, че за последните две години в Хасково на база добрия екип и политическата сила на ГЕРБ, заедно с общинските съветници и депутатът Делян Добрев, в общината са влезли 140 млн. лв. по европейски проекти и национално финансиране. „Можем само да ги поздравим за това, което са свършили. Това дава друг поглед върху развитието на града“, допълни председателят на ПГ на ГЕРБ. „Когато една партия започне да се подготвя за местните избори, има места, където трябва да се направят съответните радикални промени. Силата на партията е, когато излиза с лицето, когато застава зад всяка една политика и зад всяка една личност, която е издигала до настоящия момент. За Хасково се изговори прекалено много. Ясни сме с позицията си и за мен е изключително важно структурата да продължи да работи по начина, по който работеше и се подготвяше за местните избори през 2015 г.“, допълни той.\n\n \n\n \n\n \n\n \n\n \n\n \n\nОтносно на критики отправяни към Цветанов по отношение на темата за националната сигурност, той коментира: „По време на управлението, през което аз бях вицепремиер и министър на вътрешните работи страната ни беше надежден партньор във всички международни операции“. „И към настоящия момент получавам необходимото признание от европейските и американските ни партньори и участвам във форуми, които се организират по линия „Сигурност““, обясни той.\n\n„За целия период от последните 20 години системата за сигурност получаваше най-широкото обществено доверие, над 50%, когато бях вицепремиер и вътрешен министър. Нека не припомням всички операции, които бяха изключително знакови. Направете си равносметка дали през предишните години не е имало политическа воля, за да има ефективност в борбата с организираната престъпност“, коментира той.\n\nВъв връзка с обира на инкасо автомобил в столицата, Цветан Цветанов заяви: „Служителите от МВР работят. В моменти, когато се извършват тежки престъпления най-важното е дадем спокойствието на професионалистите, за да могат да анализират и да предприемат необходимите действия, за да задържат съответните извършители. Работи се активно и съм убеден, че ще има успех“.\n\nНа въпрос ще има ли комисия по досиетата, начело с Антон Тодоров, зам.-председателят на ПП ГЕРБ отговори: „Просто изтича мандатът на комисията. Знаете, че когато изтича мандатът се преминава по нов избор. Има процедурни правила, в сряда е последен срок за подаване на съответните документи за номинираните, ние ще изпълним ангажимента си, ще подадем документите на всички кандидати, които могат да бъдат представени от ПП ГЕРБ“. „Ще се ориентираме към хора, които действително в 27-годишния преход имат съответната евроатлантическа позиция и същевременно са за разкриване на истината за целия преход, което беше пречка за първите години на демокрацията, когато бе поет ангажимент да се разкрият досиетата, но това не беше направено“, заяви той. Цветанов обясни, че от ГЕРБ искат действително тази страница да бъде прочетена и да може да отпаднат всякакви съмнения и спекулации да се твърди, че някой има някаква зависимост от бившата Държавна сигурност. „Действително това не е тема, която интересува подрастващите в момента, но ние трябва да бъдем достатъчно отговорни и да дадем заслуженото на тези хора, които бяха репресирани от системата на комунизма. Дори сме длъжни да го направим, защото това бяха основните обещания, които бяха давани от всички политици в началото на прехода“, обясни той. „С Министерството на вътрешните работи през 2010 г. при добрата организация, която направихме, предадохме над 1 млн. единици досиета от архивите в съответните структури на държавата и до ден днешен това се отчита като много явен политически знак за истината на прехода и за всичко, което се е случило преди това. За голямо съжаление през 90-те години имаше указания, които бяха на държавното управление на тогавашния министър на вътрешните работи, за унищожаване с протоколи на всички тези информационни единици“, добави той и обясни, че точно затова в началото на демокрацията те не са били разкрити. „Трябваше да дойде 2010 г. – представете си за този период от време колко са досиетата, които са прочистени и колко от тях са унищожени. За това искаме това да продължи като функциониране и като структура в държавата, защото не трябва да забравяме този период и това, което е причинявано на тези честни и добросъвестни българи. Защото много са българите, които са напуснали родината си, за да могат да оцелеят, а сега се връщат и просто искат да получат някакво възмездие“, заяви той. „Антон Тодоров има много добра аналитичност, той е един изключителен човек с неговата пунктуалност и всичко това, което трябва да прочете, за да направи необходимия задълбочен анализ. Смятам, че притесненията са за тези, които има защо да се притесняват. А Антон Тодоров може да си свърши добре работата и да представлява страната ни в международната мрежа на подобни смутни комисии, които има в Югоизточна Европа и в Западна Германия“, коментира още Цветанов.\n                    ", "date": "2017.09.30", "title": "Цветан Цветанов: Ще правим кадрови промени в общинските структури"}
{"url": "http://www.monitor.bg/a/view/36482-%D0%90%D0%B2%D1%82%D0%BE%D1%80%D1%8A%D1%82-%D0%BD%D0%B0-%D0%9A%D1%80%D1%83%D1%88%D0%B0%D1%82%D0%B0-%D1%81-%D0%BD%D0%B0%D0%B3%D1%80%D0%B0%D0%B4%D0%B0-%D0%93%D0%B5%D0%BE-%D0%9C%D0%B8%D0%BB%D0%B5%D0%B2/", "text": "\n                     \n\n \n\nАвторът на култовото детско стихотворение „Всеки който слуша получава круша“, 84-годишният писател и драматург Панчо Панчев – Дядо Пънч е новият носител на националната награда на името на интелектуалния български гений Гео Милев.\n\nПластиката, дело на скулптура Стефан Лютаков беше връчена в Стара Загора на финала на научна конференция, посветена на творчеството на Гео и дъщеря му Леда Милева за деца..За пръв път пред по-широка аудитория бяха представени първите книжки на Гео Милев , предназначени за най-малките.\n\nЛауретатът раздаде автографи върху стилно оформено с илюстрации на Миглена Константинова томче с избрани творби на баща и дъщеря Милеви.\n\nВ работата на форума се включиха проф. Ружа Маринска, която сподели малко известни подробности от пиетета, с който Гео е творил за подрастващите и внукът, проф. Андрей Аврамов.\n\nИздателство „Гео Милев“ е подготвило и един том с нови изследвания за живота и творчеството на родения в Раднево през 1895 г. автор на поемата „Септември“, който предстои да бъде представен скоро, уточни председателят на едноименната международна фондация Иван Гранитски.\n\nНосителят на приза Панчо Панчев е автор на 50 пиеси, които са поставяни на различни сцени в България и в чужбина и на десетки книги и книжки за деца. Писал е и във всички други литературни жанрове. Неговата пиеса за деца „Приказка за калпаците“ е играна на практика във всички европейски страни.\n\nНаградата е учредена през 1997 г. със съдействието на общините Раднево и Стара Загора , тя се връчва на 2 години . Сред носителите й са ЛедМилева, поетите Рашко Стойков, Бойко Ламбовски,Георги Константинов, Валери Станков, изкуствоведката проф. Ружа Маринска и преводачът проф. Александър Шурбанов.\n\n \n\nНа снимката\n\n \n\nПластиката на Стефан Лютаков в памет на Гео Милев получи тазгодишният лауреат на нацоналната награда , писателят Панчо Панчев, известен на няколко поколения деца с псевдомина си Дядо Пънч\n                    ", "date": "2017.09.30", "title": "Авторът на „Крушата“ - с награда „Гео Милев“ "}
{"url": "http://www.monitor.bg/a/view/87326-%D0%98%D0%B7%D0%BC%D0%B5%D0%B6%D0%B4%D1%83-60-%D1%81%D1%8A%D0%B1%D0%B8%D1%82%D0%B8%D1%8F-%D0%B8%D0%B7%D0%B1%D0%B8%D1%80%D0%B0%D1%85%D0%B0-%D1%81%D1%82%D0%B0%D1%80%D0%BE%D0%B7%D0%B0%D0%B3%D0%BE%D1%80%D1%86%D0%B8-%D0%B2-%D0%9D%D0%BE%D1%89%D1%82%D0%B0-%D0%BD%D0%B0-%D0%B8%D0%B7%D0%BA%D1%83%D1%81%D1%82%D0%B2%D0%B0%D1%82%D0%B0/", "text": "\n                     \n\n \n\nИзмежду 60 събития в всички културни институти и няколко елитни заведения имаха възможност да избират старозагорци в традиционната нощ на изкуствата.\n\nСред тях бяха изложби в регионалния исторически музей; в Ески джамия, превърната в уникален музей на религиите; в градската художествена галерия и няколко частни галерии. За пореден път във фоайетата на държавната опера меломаните можеха да се облекат в пищни костюми от радвали ги през годините постановки.\n\nВ регионалната библиотека „Захари Княжески“ гост беше проф. Христо Пимпирев, който откри фотодокументална изложба за българското присъствие на Антарктида.\n\nНад 4 000 бяха преди полунощ решилите да разгледат постоянните експозиции по етажите на регионалния исторически музей , а в залите на държавния архив бе представена изложба, посветена на 160 -та годишнина от от рождението на съединиста Стоян Готев Моллов. Уникални накити, изработени от копринени пашкули бяха подредени в къща-музей „Градски бит ХІХ в“, украшенията са изработени от пенсионерката Галя Цветкова и нейни приятелки.\n\nСпециално за празника в частната галерия на художника – хералдик Христо Танев „Алба Авитохол“ беше изпълнен орфически ритуал на благоденствието , а в родната къща музей на Гео Милев се състоя среща – разговор с проф. Христо Маджаров, посветен на древната българска история.\n\n \n                    ", "date": "2017.09.30", "title": "Измежду 60 събития избираха старозагорци в Нощта на изкуствата   "}
{"url": "http://www.monitor.bg/a/view/40330-%D0%A3%D0%B4%D0%BE%D1%81%D1%82%D0%BE%D1%8F%D0%B2%D0%B0%D1%82-%D0%BF%D0%B0%D1%82%D1%80%D0%B8%D0%B0%D1%80%D1%85%D0%B0-%D1%81-%D0%BE%D1%80%D0%B4%D0%B5%D0%BD%D0%B0-%D0%BD%D0%B0-%D1%81%D0%B2%D0%B5%D1%82%D0%B8-%D0%98%D0%B3%D0%BD%D0%B0%D1%82%D0%B8%D0%B9-%D0%A1%D1%82%D0%B0%D1%80%D0%BE%D0%B7%D0%B0%D0%B3%D0%BE%D1%80%D1%81%D0%BA%D0%B8-%D0%A5%D1%80%D0%B8%D1%81%D1%82%D0%BE-%D0%A5%D1%80%D0%B8%D1%81%D1%82%D0%BE%D0%B2/", "text": "\n                     \n\n \n\n \n\nПатриарх Неофит ще бъде първият носител на най-новия орден, учреден от Светия Синод на името на свети Игнатий Старозагорски.Отличието ще му бъде връчено в неделя след литургията на финала на тържествата по повод 50-та годишнина от интронизацията на бившия старозагорски митрополит Панкратий.\n\nГлавата на Българската православна църква отслужи заупокойна молитва на гроба на някогашния външен министър на БПЦ в двора на старозагорския катедрален храм „Свети Димитър, Солунски чудотворец“, с него бяха почти всички владици.\n\nПраво да дава благословия от владишкия престол бе отредено на знеполския епископ Арсений.\n\nЗапознати с канона коментираха, че това е сигурен знак за скорошна интронизация на младия духовник, който е изключително приближен на пловдивския митрополит Николай и е негов викарий.\n\nВ събота патриархът официално откри научна конференция, посветена на живота и делото на\n\nпочиналия през 1998 г. Панкратий.\n\nВ словото си той припомни, че владиката през целия си живот е отстоявал принципа, че е избран да служи, а не да му служат.\n\nСред участниците във форума бяха митрополитите Инокентий, Николай и Григорий, както и бившият председател на парламента, академик Благовест Сендов и ексвътрешният министър Румен Петков.\n\nМиряни от старозагорската епархия припомнят, че това е първото посещение на патриарха в региона, за последно главата на БПЦ в лицето на дядо Максим е идвал за погребението на Панкратий.\n\nИнициатор на честванията е сегашният старозагорски митрополит Киприан, който е бил подстриган за монах през 1996 г. от Панкратий.Той е съставител и на специален сборник със спомени за духовника.\n                    ", "date": "2017.09.30", "title": "Удостояват патриарха с ордена на свети Игнатий Старозагорски "}
{"url": "http://www.monitor.bg/a/view/24389-%D0%9C%D0%B8%D0%BD%D0%B8%D1%81%D1%82%D1%8A%D1%80%D1%8A%D1%82-%D0%BD%D0%B0-%D0%BE%D1%82%D0%B1%D1%80%D0%B0%D0%BD%D0%B0%D1%82%D0%B0-%D0%B2%D0%B4%D0%B8%D0%B3%D0%B0-%D0%B7%D0%B0%D0%BF%D0%BB%D0%B0%D1%82%D0%B8%D1%82%D0%B5-%D0%B2-%D0%B0%D1%80%D0%BC%D0%B8%D1%8F%D1%82%D0%B0/", "text": "\n                    От 1 януари 2018 г. ще бъдат увеличени заплатите в армията, каза днес във Варна министърът на отбраната Красимир Каракачанов, който бе гост на тържествен ритуал по полагане на военна клетва на курсанти от Висшето военноморско училище в града.\n\nПо думите му възнагражденията на военнослужещите няма да бъдат увеличени еднакво. Повече пари ще бъдат насочени към бойните поделения и хората, които са на терен - войници, сержанти, младши офицерски състав, посочи Каракачанов.\n\nМинистърът допълни, че при предстоящото купуване на нова бойна техника за нуждите на военновъздушните и военноморските сили \"няма да има игрички\", а всичко ще бъде направено максимално прозрачно. Това, което е станало при предишните сделки, е позор, защото се оказа, че ние сами, по наше желание, сме завишавали цените с десетки милиони евро, заяви Каракачанов.\n\nЗа идеята за изграждане на военноморска база на НАТО в България министърът посочи, че пред подобен проект има различни спънки, включително международните правила за преминаване на кораби през проливите и престоя им в акваторията на Черно море. България трябва да разчита на първо място на собствения си флот и затова е необходимо той да е максимално обезпечен, посочи Каракачанов.\n\nМинистърът каза още, че правителството продължава да работи активно за повишаване на пенсиите в страната. В социалното министерство се търсят начини за спиране на изтичането на стотици милиони левове за фалшиви инвалидни пенсии, обясни Каракачанов. И уточни, че с тези пари ще бъде увеличена минималната пенсия на по-късен етап.\n                    ", "date": "2017.09.30", "title": "Министърът на отбраната вдига заплатите в армията"}
{"url": "http://www.monitor.bg/a/view/86851-%D0%9A%D1%8E%D1%81%D1%82%D0%B5%D0%BD%D0%B4%D0%B8%D0%BB%D1%86%D0%B8-%D1%81%D0%B8-%D0%BC%D0%B5%D1%80%D0%B8%D1%85%D0%B0-%D1%82%D0%B8%D0%BA%D0%B2%D0%B8%D1%82%D0%B5-%D0%BD%D0%B0-%D1%83%D0%BD%D0%B8%D0%BA%D0%B0%D0%BB%D0%B5%D0%BD-%D0%9F%D1%80%D0%B0%D0%B7%D0%BD%D0%B8%D0%BA-%D0%BD%D0%B0-%D0%BF%D0%BB%D0%BE%D0%B4%D0%BE%D1%80%D0%BE%D0%B4%D0%B8%D0%B5%D1%82%D0%BE/", "text": "\n                    Кюстендилци си мериха тиквите на единствения по рода си в цялата страна – Празник на плодородието. Грандиозната проява събра десетки земеделски производители и читалища на централния площад „Велбъжд“, които показаха продукцията си от тикви, ябълки и красиво аранжирани щандове. „Организираме празника за десета поредна година и това е една истинска традиция за нашия град. Правим го съвместно с Института по земеделие“, обявиха от Община Кюстендил.Този път проявата събра огромен брой участници и гости. Истинска възхита предизвика тиква с гигантските размери с тегло 42,500 кг. Тя беше представена на щанда на Народно читалище „П.Р. Славейков 1922“ от село Лозно. „Производител на тази красота е Любомир Трендафилов. Не за първи път той се представя със своя продукция. Отглежда всеки един плод и зеленчук с много любов и ето те му се отблагодаряват“, коментираха от село Лозно.По традиция и този път беше организиран конкурс за най-едра ябълка. Такава имаше на щанда на Читалище „Пробуда“ от село Ябълково. Уникалния плод със сигурност ще грабне голямата награда на журито. „Ние ще сме първенци. Погледнете я само. Толкова е лъскава, тежи около 700 гр. Това е екологично чист продукт, не е натъпкан с химия“, категорични са хората от Жабокрът.Уникалният Празник на плодородие събра и много деца, пременени като плодове и зеленчуци, които дефилираха из централната градска част на Кюстендил.„Този есенен празник на изобилието е наследство от Първия национален овощарски конкурс от 1896 г., заявен от Община Кюстендил, проведен под патронажа на Министерството на търговията и земеделието (тогава), и е първият и единствен по рода си такъв празник за страната. С него тържествено завършва празничния цикъл. Така след нежната първа стъпка на пролетта, плодородието на лятото и берекетът на есента, природата на кюстендилския край се отдава на заслужен зимен покой“, обявиха още организаторите на проявата.\n\n\n                    ", "date": "2017.09.30", "title": "Кюстендилци си мериха тиквите на уникален Празник на плодородието (СНИМКИ)"}
{"url": "http://www.monitor.bg/a/view/89732-%D0%A1%D0%B5%D0%B4%D0%B5%D0%BC-%D0%B1%D0%BE%D0%BB%D0%BD%D0%B8%D1%86%D0%B8-%D0%B2-%D0%A1%D0%BE%D1%84%D0%B8%D1%8F-%D0%BE%D1%82%D0%BA%D0%B0%D0%B7%D0%B0%D0%BB%D0%B8-%D0%B7%D0%B0-%D0%BF%D1%80%D0%B8%D0%B5%D0%BC%D0%B0%D1%82-%D0%BE%D0%BD%D0%BA%D0%BE%D0%B1%D0%BE%D0%BB%D0%BD%D0%B0-%D0%B8-%D0%BD%D0%B0%D0%BA%D1%80%D0%B0%D1%8F-%D0%BF%D0%BE%D0%B2%D0%B8%D0%BA%D0%B0%D0%BB%D0%B8-%D0%BB%D0%B8%D0%BD%D0%B5%D0%B9%D0%BA%D0%B0-%D0%BE%D1%82-%D0%A2%D1%83%D1%80%D1%86%D0%B8%D1%8F/", "text": "\n                    Седем столични болници са отказали помощ на онкоболна жена. За това разказаха роднините на 39-годишната Мариянна Цакова от Габрово.\n\nПреди около година Мариянна разбира, че има рак на шийката на матката с разсейки в черния дроб. Благодарение на стотици добри хора, семейството й успява да събере 30 000 лева, необходими за лечението и операцията й в клиника в Турция.\n\nПреди две седмици обаче жената получава усложнения. По това време тя се намира в София при своите родители. В седем болници отказват да я приемат, въпреки състоянието, в което се намира.\n\nВъв ВМА, \"Пирогов\", \"Токуда\", \"Сити клиник\", Онкологията в \"Дървеница\", Александровска болница и \"Майчин дом\" – тотален отказ. Навсякъде отказват да я приемат за преливане на кръв – отказват лечение. За тях, това е следствие от заболяването.\n\n\"Дори от онкологичната болница ни казаха, че няма как да я приемат, защото приемите са само планови и трябва първо да мине през контролен преглед и ако лекарят се съгласи – да я приемат\", разказа пред Нова тв съпругът на Мариянна – Андриян.\n\nМариянна обикаляла по болниците с частна линейка и с една молба - да бъде приета, за да се установи от къде е кръвоизливът. Обиколката й по болници продължила шест дни.\n\n\"На 23 септември се принудихме да се обадим в Турция, където основно й върви лечението. От Турция изпратиха линейка за около 5 часа, след което я откараха обратно там\", съобщи Андриян.\n\nМариянна все още е в Турция. На 29 септември тя е претърпяла успешна, спешна операция и в момента се възстановява.\n                    ", "date": "2017.09.30", "title": "Седем болници в София отказали за приемат онкоболна и накрая повикали линейка от Турция"}
{"url": "http://www.monitor.bg/a/view/70719-%D0%A1%D0%BB%D1%8A%D0%BD%D1%87%D0%B5%D0%B2-%D0%B1%D1%80%D1%8F%D0%B3-%D0%BF%D1%80%D1%8A%D0%B2-%D1%81%D1%80%D0%B5%D0%B4-%D0%BC%D0%BE%D1%80%D1%81%D0%BA%D0%B8%D1%82%D0%B5-%D0%BD%D0%B8-%D0%BA%D1%83%D1%80%D0%BE%D1%80%D1%82%D0%B8/", "text": "\n                    Националните курорти остават най-предпочитани от туристите през летните месеци, съобщи в предаването \"Седмицата\" по Дарик ресорният министър Николина Ангелкова. Статистиката показва, че въпреки дебатите, \"Слънчев бряг\" до момента е реализирал 9% ръст на посетителите. \"Не бих казала, че е шумен курорт. По-скоро има части, обособени за забавления\", коментира министърът на туризма, но подчерта, че законът трябва да се спазва от всички.\n\nКурортът \"Албена\" отчита ръст от 8 на сто спрямо миналата година, толкова е и увеличението в \"Константин и Елена\", а \"Златни пясъци\" е посрещнал с 4% повече туристи. Според министъра на туризма изпращаме успешен летен сезон, който бележи ръст на туристите 8%. Значително увеличение има на посетителите от Великобритания, които са с 31% повече от миналата година. Повече са туристите и от Полша, Чехия, Германия, Унгария, Турция.\n\n\"България се налага като разпознаваема дестинация, която предлага качество. Това не го казвам аз, бяхме информирани на среща с водещи туроператори, които правят много детайлни анализи какво намират техните клиенти в дадена дестинация\", обясни Николина Ангелкова.\n\nТя посочи, че министерството разработва различни дестинации за винен и гурме туризъм, както и белнео и СПА маршрути, за да бъде по-цялостен туристическият ни продукт. Ангелкова посочи, че страната ни ще бъде наградена с престижната награда \"Сокол\", която се присъжда от Обединените арабски емирства за качеството, което предлага туристическата дестинация.\n\nНиколина Ангелкова не пожела да коментира присъдата, която бе постановена на шведския турист, ритнал камериерка в \"Слънчев бряг\". \"Личното ми мнение е, че глобата е ниска. Ако такава е записана в закона, със сигурност трябва да се направят промени\", посочи тя.\n                    ", "date": "2017.09.30", "title": "Слънчев бряг пръв сред морските ни курорти"}
{"url": "http://www.monitor.bg/a/view/66065-%D0%90%D0%B2%D1%82%D0%BE%D0%BC%D0%BE%D0%B1%D0%B8%D0%BB-%D1%81-%D0%B3%D0%B0%D0%B7%D0%BE%D0%B2%D0%B0-%D1%83%D1%80%D0%B5%D0%B4%D0%B1%D0%B0-%D0%B3%D1%80%D1%8A%D0%BC%D0%BD%D0%B0-%D0%BD%D0%B0-%D0%B1%D1%83%D0%BB%D0%B5%D0%B2%D0%B0%D1%80%D0%B4-%D0%B2-%D0%A1%D0%BE%D1%84%D0%B8%D1%8F/", "text": "\n                    Автомобил с газова уредба се е взривил на бул. „Тодор Каблешков”, съобщиха от пресцентъра на МВР. По първоначална информация газовата уредба е имала теч, а шофьорът на колата е запалил цигара и така се е стигнало до инцидента. Свидетели разказаха, че са чули взрив и са се втурнали да помагат на пострадалия. Мъжът е бил вътре в автомобила. Той е получил изгаряния по ръката и гърба си и е закаран в болница „Пирогов”. Пожарната е реагирала много бързо, като са се отзовали на сигнала за по-малко от пет минути.\n                    ", "date": "2017.09.30", "title": "Автомобил с газова уредба гръмна на булевард в София"}
{"url": "http://www.monitor.bg/a/view/46704-%D0%A1%D0%BF%D0%B8%D0%BF%D0%B0%D1%85%D0%B0-5-500-%D0%BA%D1%83%D1%82%D0%B8%D0%B8-%D1%86%D0%B8%D0%B3%D0%B0%D1%80%D0%B8-%D0%B1%D0%B5%D0%B7-%D0%B1%D0%B0%D0%BD%D0%B4%D0%B5%D1%80%D0%BE%D0%BB/", "text": "\n                    5 500 кутии от различни марки без акцизен бандерол спипаха в хода на спеакция полицаи от Стара Загора и Сливен при проверка на лек автомобил БМВ на автомагистрала „Тракия“ в района на радневското Коларово.Папиросите на стойност над 20 бона били превозвани от 38-годишния Хюсеин Х. от Сливен, който твърдял че стоката е него собственост, но не представил никакви документи за начина, по който са придобити. Образувано е бързо производство, „търговецът“ е задържан за 24 часа по закона за МВР.\n\nВ килията компания му правят 20-годишен заралия и 24-годишен негов приятел, които са арестувани след откриването на марихуана в жилище и лек автомобил „Мерцедес“. Дрогата е била скрита в стъклени буркани заедно с електронна везна.С разпореждане на прокуратурата двамата младежи са оставени за по 72 часа зад решетките.\n\n \n                    ", "date": "2017.09.30", "title": "Спипаха 5 500 кутии цигари без бандерол"}
{"url": "http://www.monitor.bg/a/view/23945-%D0%A3%D1%82%D0%B8-%D0%B7%D0%B0%D0%B2%D1%8A%D1%80%D1%82%D1%8F-%D0%B3%D1%80%D0%B8%D0%BB%D0%B0-%D0%B7%D0%B0-%D0%B1%D0%BB%D0%B0%D0%B3%D0%BE%D1%82%D0%B2%D0%BE%D1%80%D0%B8%D1%82%D0%B5%D0%BB%D0%BD%D0%B0-%D0%BA%D0%B0%D1%83%D0%B7%D0%B0/", "text": "\n                    Известният тв водещ на кулинарно шоу Ути Бъчваров се развъртя с грила насред центъра на Пловдив с благотворителна кауза. С вкусните пържоли на Ути бе поставено началото на петото издание на Седмицата на благотворителността. Всяка пържолка бе разрязвана от помощници на водещия, които слагаха сочните парчета месо в големи сандвичи. Цената на бургер бе 3 лева, а тази година парите отиват за Центъра за социална рехабилитация и интеграция на деца с аутизъм в града на тепетата. Освен сандвичи с пържоли Ути бе подготвил за любителите на италианската кухня огромна пица.Организаторите от Община Пловдив и дамите от Зонта клуб Пловдив бяха подготвили за присъстващите кулинарни съревнования, сред които надпревара за най-бързо нарязана краставичка, най-бързо обелен картоф, викторини и още забавления.Седмица на благотворителността продължава на 3 октомври с бутиков концерт „БГ 60-те с Шекерова liveband“ в Камерна зала на Драматичния театър. Посетителите ще чуят уникални български песни, представени от талантливата Иванка Шекерова. На следващия ден ще бъде проведен благотворителен концерт на ученици от НУМТИ „Добрин Петков“и приятели. Събитието ще се състои във Военния клуб и е с начален час 19:00 часа. „Деца помагат на деца” е кауза, подкрепена от учителите, учениците и техните родители.На 7 октомври ще се реализира инициативата „Прегърни ме – дари детска усмивка“ с подкрепата на Мис Свят 2016 Галина Михайлова и Натали Трифонова. Събитието стартира точно в 14:00 часа на пл. „Ст. Стамболов“, където всеки, пожелал да подкрепи каузата на Седмицата може да дари средства. Включилите се ще получат прегръдка от Мис Свят и чаровната синоптичка с комплимент захарна целувка.В последния ден на Седмица на благотворителността 2017 – 8 октомври /неделя/ ще се проведе петото поредно издание на Състезание с патета. Всеки може да стане собственик на пате и да се включи в съревнованието като закупи гумената играчка на благотворителна цена от 5лева и по този начин ще стане дарител. Срещу всяко закупено пате притежателят или притежателите получават сертификат с уникален идентификационен номер. По време на благотворителната томбола от 11:00 до 12:30 часа на площад „Ст. Стамболов“ собствениците на първите 10 изтеглени номера на патета, ще спечелят награди, осигурени от спонсорите на събитието. Докато тече подготовката за състезанието в неделния ден, община Пловдив и съорганизаторите на събитието НАРД, обещават разнообразни увеселения с много награди и изненади както за най-малките, така и за всички останали присъстващи.\n\n\n                    ", "date": "2017.09.30", "title": "Ути завъртя грила с благотворителна цел"}
{"url": "http://www.monitor.bg/a/view/61218-%D0%9C%D0%BE%D0%BD%D0%B0%D1%85%D0%B8%D0%BD%D0%B8-%D0%B8-%D0%BC%D0%B0%D0%B9%D0%BA%D0%B8-%D1%81%D0%B2%D0%B0%D1%82%D0%BE%D0%B2%D0%BD%D0%B8%D1%86%D0%B8-%D0%BD%D0%B0%D0%B4%D0%BD%D0%B8%D1%87%D0%B0%D1%82-%D0%BE%D1%82-%D0%B5%D0%BA%D1%80%D0%B0%D0%BD%D0%B0/", "text": " Абсурдни предавания забавляват зрители от повече от десетилетие\n                    Забавление или чиста проба мазохизъм? Този въпрос човърка съзнанието, когато се „запознаваме“ с участниците на поредното риалити предаване. И ако у нас абсурдът в шоу програмите се простира до размяна на съпруги в „Смени жената“, ядене на хлебарки и карантия в отдавна позабравения „Страх“ и лов на порносценки в „Хванати в изневяра“, то по света нелепите концепции се поглъщат от зрителите на килограм. Навярно сте попадали, например, на „Такеши Касъл“ - увлекателното японско предаване от края на миналия век, в което десетки ентусиасти си разбиват физиономиите на невъзможни за преодоляване трасета. В графата „хората се кефят, когато някой друг се гърчи на малкия екран“ попада и друго японско шоу - Gaki no Tsukai. Всичко в него започва в образователния стил на „Стани богат“ - участници трябва да отговарят на въпроси. Вместо да губят шанса си за видимо колосална сума пари обаче, наказанието при допусната грешка е... помирисването на нечии задни части.Няма как да виним продуцентите, че навират пред погледа ни подобни извращения, когато самите ние, а и мазохистично настроените участници, сме повече от доволни да се присъединим към тази лудост. Христоматиен пример за това как чувствителната липса на сиво вещество е гарант за добра телевизия е американското предаване „Искам да се омъжа за Хари“. 12 девойки се събират заедно за рандеву ала „Милионер търси жена“, а трофеят е британският принц Хари. Уви, внукът на кралица Елизабет II не участва под никаква форма в риалитито, но момичета не знаят това. Вместо това примамката е младеж - визуален двойник на кралския наследник.С какви други „блестящи“ хрумвания на телевизионните гении се сблъскват зрителите по света, четете сега: „Вашият приятел не ви обръща внимание, забравя годишнините ви и е по-заинтересован от КПД-то на Ники Михайлов като вратар на националния отбор по футбол, отколкото от вашите проблеми – запишете го за участие в „Академия за гадняри“. Амбициозното американско предаване стартира през 2009 г., а целта му е да превъзпита идиота, когото държите да наричате „миличко“. В зародиша на първи сезон продуцентите прокарват идеята, че правят състезание в стил „Мистър Готин“. Заблудени са обаче само представителите на силния пол, чиито нежни половинки са всъщност отговорни за присъствието им в телевизионния праймтайм на VH1. Момичетата номинират за изгонване от спалнята своите партньори, които сблъсквайки се с горчивата действителност, че си мерят плиткоумието пред хиляди зрители, трябва да преминат през учебни курсове по галантност, вярност, романтика и т.н. Накрая един излъган, но радостен мъж си тръгва с награда от 100 хиляди долара. Първата му работа извън риалитито, предполагаме, пък е да скъса с девойката, вкарала го в този абсурд.„Академия за гадняри“ е истински извор на забавление, когато насреща си виждаме как десетина мачовци се червят пред интелектуалец, дошъл да ги просветли, че изневярата е лоша постъпка. Нелепите ситуации гарантират на предаването цели три сезона в ефира на Америка и още толкова в този на Великобритания. „Намираме се в паралелна реалност, където провеждаме хипотетичния конкурс за телевизия, експлоатираща до максимум лудостта на редовите граждани за целите на риалити предавания. Златото несъмнено отива за TLC – знаете тази телевизия, която включвате докато приготвяте вечеря в почивните дни и се надявате, че никой няма да забележи. Служещ като авариен изход от скуката за редица домакини, каналът често преминава границите на здравия разум и се впуска в авантюра с куп нелепи попълнения на програмната схема.Така в ежедневието ни навлизат помии на продуцентската мисъл като „Попаднах в болница заради секс“, „Клонирах домашния си любимец“ и „Бебета и корони“ (умопомрачаващи конкурси за едва проходили дечица, които се пудрят и кипрят със спирала, за да реализират несбъднатите мечти на своите майки). Гледаме също „Дневниците на девственика“, които ни снабдяват с така „необходимата“ информация, че има двойки, които чакат до първата си брачна нощ, за да се дарят с първа целувка.Във върха на класацията ни за дебилни риалити предавания попада „Невероятните спестовници“. Първият епизод се появява в Америка през 2011 г., а целта му е да покаже на неосведомените зрители по какви начини могат екстремно да спестят пари. Сред проникновените идеи са майсторенето на тоалетна хартия за многократно ползване, коледни подаръци от подръчните материали в уличните кофи за боклук и т.н. Повечето трикове за спестяване в риалити формата са напълно абсурдни, като на малкия екран ще видите дори жена, която обикаля опечалени семейства с надеждата да грабне дрехите на починал роднина, както и семейство, което пържи закуската си, използвайки двигателя на автомобила си. Голяма част от епизодите всъщност не са подходящи за деца, които надали биха могли да отсеят забавно нелепите ситуации от наистина опасните такива. „Имате родител, който неотлъчно ви побутва към всяка крачка в живота? Не се притеснявайте, риалити форматите са тук, за да ви кажат, че има хора, които изпитват много по-големи затруднения от вас в задачата да се отделят от полата на майка си. За огромно разочарование на меломаните по душа телевизията, родила едно от най-смахнатите предавания в света, е MTV. Представяме ви „На среща с мама“ - (не)оригинално шоу, в което вашият бъдещ партньор се запознава с родителката ви, преди да се види дори с вас. Всъщност нещата ескалират до фазата на състезание, в което жената, пънала се да ви дари с живот, сега се поти върху задачата да пребори останалите майки за вниманието на вашия левент (или дама, според вашите пол и лични предпочитания). В крайна сметка получавате честта да се запознаете с човека, извел майка ви на среща, едва след като и ако той предпочете вас. Добрата новина е, че единственото, с което се задължават участниците след края на предаването е да се срещат. Колко дълготрайна ще е връзката им обаче зависи от пиар уменията на въпросната майка.Последното го казваме, тъй като телевизионния свят отказва да се съгласи с добрата практика за неангажиращ развой на събитията след финала на шоу, вживяло се в ролята на Купидон. Затова на бял свят се явява „Омъжи се за момчето ми, моля“. За всеобща радост обаче австралийското предаване приключва след само два сезона. „Ако си мислите, че заглавието на това японско риалити предаване е нетактично, то изчакайте да разберете каква е неговата концепция! „Войни на оргазма“ поставя на пиедестал това неистово чувство на задоволство, присъщо на най-интимните преживявания, за да изпита докрай границите на морала. В началото на 40-минутен гърч (епизод, пардон – б.а.) зрителите се запознават с двамата мазохисти – сиреч, участници - които след размяна на уважителен поклон и визитни картички, започват мръснишки разговор, при който водещият обикновено изглежда като ударен от гръм. Следват няколко продухвания в опит за постигане на оргазъм, а за да се увеличи съспенсът, двамата „състезатели“ често са от един и същи пол, но имат различни предпочитания за половинката си.Присъщият за всяко риалити предаване въпрос за достоверността и тук е налице под формата на импровизирана кутия, скриваща слабините на разголения участник. И за разлика от други програми, за тази се надяваме да не е истинна. „Смахнато, но забавно в най-добрия смисъл на думата – така можем да опишем „Убийствено караоке“. Макар и то да минава по поточната линия на предавания, будещи смях с несполуката на непознати, реализацията му не буди гримаси на извращение. Правилата са прости – участниците трябва да преминат през редица предизвикателства с песен на уста. „Никога, каквото и да става, не спирайте да пеете“, съветва добрият водещ, който се залива от смях точно толкова, колкото публиката на терен и зрителите пред малкия екран. Предизвикателствата, за сметка на това, са доста екстремни. Навлечен в тежък предпазен костюм, например, състезателят трябва да изпълни парчето си, докато го хапят кучета. Сред любимите ни премеждия е и изтърпяването на кола маска от страна на представителите на силния пол. Наградата за стоика, издържал на тези препятствия, е 10 хиляди долара.Породило се на територията на САЩ „Убийствено караоке“ успява да превземе 16 други държави, които правят свои версии на риалити формата. Оригиналният вариант обаче живее на телевизионния екран едва за два сезона от по 8 епизода. „Каква допирна точка могат да имат религията и риалити телевизията? Отговорът е „Да стана ли монахиня?“ Предаването, което произведе един-единствен сезон през 2014 г. в Америка, успя да си спечели в известна степен симпатизанти заради това, че не се опита да изопачи реалността на църковните служители. Въпреки това обаче сюжетът му бе абсолютно повърхностен.Първи епизод ни запознава с пет около 20-годишни момичета, които наравно със сложния кариерен избор се чудят дали да не направят рязък завой към религията. Още тук можем да поставим под съмнение реалните подбуди на въпросните девойки за участие, а разковничето най-вероятно се крие в хонорара. Това, имайки предвид, че хората, които искат да отдадат живота си на Бог, надали имат за приоритет да се покажат по телевизията. Или пък да ронят многострадално сълзи, когато монахините ги помолят да изоставят телефоните и грима си. Моментът, който ни заковава втрещени пред телевизора, е и твърдението на една от участничките – Кристи, че иска да намери Бог, за да й стане гадже.\n\n\n                    ", "date": "2017.09.30", "title": "Монахини и майки сватовници надничат от екрана"}
{"url": "http://www.monitor.bg/a/view/33469-%D0%A2%D0%B5%D0%BD%D0%BE%D1%80%D1%8A%D1%82-%D0%9A%D0%BE%D1%81%D1%82%D0%B0%D0%B4%D0%B8%D0%BD-%D0%90%D0%BD%D0%B4%D1%80%D0%B5%D0%B5%D0%B2-%D0%B8%D1%81%D0%BA%D0%B0-%D0%B4%D1%83%D0%B5%D1%82-%D1%81-%D0%9B%D0%B8%D0%BB%D0%B8/", "text": "Днешният оперен ас от малък е запален и изпълнява песните на примата на БГ естрадата\n                    \n\n\n                    ", "date": "2017.09.30", "title": "Тенорът Костадин Андреев иска дует с Лили"}
{"url": "http://www.monitor.bg/a/view/70126-%D0%9F%D1%80%D0%B8%D0%BD%D1%86-%D0%A5%D0%B0%D1%80%D0%B8-%D0%B8-%D0%91%D0%B0%D1%80%D0%B0%D0%BA-%D0%9E%D0%B1%D0%B0%D0%BC%D0%B0-%D0%B7%D0%B0%D0%B5%D0%B4%D0%BD%D0%BE-%D0%BD%D0%B0-%D1%81%D0%BF%D0%BE%D1%80%D1%82%D0%BD%D0%B0-%D1%81%D1%80%D0%B5%D1%89%D0%B0/", "text": "\n                    Принц Хари и бившия американски президент Барак Обама се забавляваха заедно на спортните игри \"Invictus\", които се проведоха в Торонто. В състезанието се включиха хора със здравословни проблеми.Двамата с интерес наблюдаваха срещата между САЩ и Франция, в която уменията си демонстрираха спортисти в инвалидни колички.Принцът и бившият президент демонстрираха топли и приятелски отношения, разговаряха ентусиазирано и се смееха. \"Двамата бяха изключително общителни и говориха с хората, седнали до тях. Благодарих на Обама за всичко, което е направил. Беше страхотно\", коментира жена, стояла в близост до бившия президент на САЩ и принца.По-късно се срещнали и със спортистите. Двамата не останаха незабелязани от тълпата, която бързо ги обиколиха за снимки и автографи. Барак Обама храни топли чувства към британското кралско семейство. През 2011 г. той и семейството му посетиха кралица Елизабет, а миналата година вечеряха заедно с принцовете Уилям и Хари, с херцогиня Катрин и малкия Джордж.\n\n\n                    ", "date": "2017.09.30", "title": "Принц Хари и Барак Обама заедно на спортна среща "}
{"url": "http://www.monitor.bg/a/view/60730-%D0%A4%D1%80%D0%B5%D0%BD%D1%81%D0%BA%D0%B8-%D0%BF%D1%8A%D1%82%D0%B5%D1%88%D0%B5%D1%81%D1%82%D0%B2%D0%B5%D0%BD%D0%B8%D0%BA-%D0%B2%D1%8A%D0%B7%D0%BF%D1%8F-%D0%B1%D1%80%D0%B0%D1%82%D1%8F%D1%82%D0%B0-%D0%90%D1%81%D0%B5%D0%BD%D0%B5%D0%B2%D1%86%D0%B8/", "text": "Ще популяризира Пижо и Пенда\n                    Фрeнски пътешественик възпя историята на Второто българско царство и братята Асеневци. Парчето се радва на изключителна популярност в интернет, като само в Ютуб вече има над 1 милион гледания. Бенджамин, или Бен, както сам се нарича, е на 28 години, със смесен френско-британски произход и е от Нормандия. През март 2015 г. той предприема европейско пътешествие от България през целия континент, чак до западния английски остров Сили. Това пътешествие той нарича „синьо”, тъй като тръгва от родното море и ще финишира отново край море. През следващите години младежът смята да направи и още две „цветни” пътешествия – „зелено” в Южна Америка и „лилаво” в Индия. В страните, през които преминава, французинът се запознава в детайли с местните традиции, бит, култура, история и музика. У нас изключително впечатление му правят хълмът Царевец във Велико Търново, Несебър, Белоградчишките скали, Копривщица, както и паметниците на Шипка и Бузлуджа, на които след завръщането в родината си е посветил отделни песни. Най-популярна и хитова става песента му за братята Асеневци, която носи заглавието „Двама братя и един трон” (Two brothers, one throne). В нея на разговорен английски сленг и под акомпанимента на хавайска китара укулеле Бен разказва за въстанието на двамата братя боляри Асен и Петър в църквата „Св. Димитър” в Царевград Търнов, за разбиването и прогонването на византийските войски и освобождаването на българската държава, за управлението на двамата братя и за убийството на Асен от предателя Иванко. „Ние сме Петър и Асен – двама братя и един трон. Освобождаваме страната си от византийския император. Ще се възползваме от народното недоволство, ще победим Исак и ще си върнем отново България”, пее във видеоклипа младежът, седнал върху крепостните стени на историческата крепост Царевец.\n \n с леко кънтри звучене и е направена под под формата на монолози на братята, отправени към слушателите. Освен от българските културно-исторически забележителности младият французин бил много изненадан и от вида на родната ни валута. Според него българските левове са като учебник за поддържане на различните видове бради. Най-много му харесвала десетолевката с лика на д-р Петър Берон. Под влияние на емоциите Бен направил парчето „Левът – как да си оформиш брадата”, който също вече е хит в Ютуб и в останалите музикални канали в мрежата. „От вашите банкноти разбрах, че колкото е по-голяма брадата на една личност, на толкова по-голям номинал банкнота го слагате. Т.е. брадата прави парата”, обяснява шеговито нормандецът. При престоя у нас младежът\n \n и се надява след връщането си в родината да популяризира родните Пижо и Пенда под Айфеловата кула. „Първата си мартеница получих в София, закачих я на едно дърво някъде край Шипка, а песента за нея написах във Варна”, смее се младежът.28-годишният чужденец разказва в сайта си още, че е във възторг от страната ни, както и от топлината и гостоприемството, с което е бил посрещан навсякъде от българите. „Много ми беше интересно да науча, че всеки район тук разполага със своя специфична народна носия, танци и обичаи. Тук всеки български дядо на село вари сам ракията си вкъщи и задължително черпи с нея гостите. И се сърди, ако откажеш да я опиташ. Затова трябва да пийнеш макар и една глътка, за да не го обидиш. Неправилните ритми пък са много характерни за българските песни и може би една от причините за това е именно\n \n от авторите на песните. Песните като че ли заобикалят преките пътища и се спускат през стръмнините. Българският фолклор е един много уникален стил. Българските шофьори по пътищата обаче не ценят изобщо живота си и са готови да го заложат срещу това да пристигнат по-бързо някъде и това е може би единственото, което не ми хареса в България”, признава Бен. След България той посещава Румъния, където е смаян от грандиозността на двореца на бившия комунистически диктатор Николае Чаушеску в центъра на Букурещ. И, разбира се, не могъл да се сдържи и да не го възпее. Друга своя песен пък посвещава на замъка на граф Дракула в Трансилвания и на неговия страховит обитател. Бенджамин признава, че докосването до чуждите култури, фолклор и история е за него като сладък наркотик, който го опиянява и му дава много. Мечтата му е един ден да успее да направи околосветско пътешествие и да отпие от магията на цялото световно фолклорно богатство, което след това да претвори по своя си неповторим начин чрез хавайските китари. Начинът на нормандеца да приобщи хората от цял свят към местата, където е бил, и да ги запознае с нови и непознати за тях страни, народи и култури среща одобрението на потребителите на музикалните интернет платформи. Повечето от потребителите благодарят на младежа, че чрез клиповете и песните ги е накарал макар и само за няколко кратки минутки\n \n и да попътуват заедно с него в мислите си. Самият Бен признава, че решил да се отдаде на пътешествията също за да се откъсне от монотонността на ежедневието. „Ходил съм в университет, имал съм работа – все обичайните неща, затова реших да се отдам на най-вълнуващия живот, за който до този момент само бях мечтал. Така с една малка раница с най-необходимото и с любимите ми укулелета се отправих на музикално откривателство по света. Със сайта, който направих, мога да покажа красотите на места, които невинаги са сред най-желаните от туристите. Снимането и записването на песните, хората, които интервюирам – всичко това е едно изумително приключение, което може да вдъхнови много любопитни да дойдат на места, които не са особено известни и популярни и за които не се говори много”, споделя Бенджамин. А за това как и откъде черпи вдъхновение за песните си той отговаря: „Ами на различни места се случва да ме споходи музиката. На някое тихо място в Копривщица, в невероятната сила на Белоградчишките скали, в упадащия символ на Бузлуджа, в историята на братята Петър и Асен и дори в едно великденско следобедно най-обикновено чукане с яйца с приятели. Нещата, които ме вълнуват или трогват, след това винаги се превръщат във вдъхновение. Но България с нейната богата култура и невероятна красота помогна много за моята креативност. Всъщност отначало планът ми беше да остана в България само 1-2 седмици, а останах цели два месеца. И мисля, че това обяснява отношението ми към тази страна. Получи се едно прекрасно пътуване и накрая ми беше много трудно да си тръгна от вашата страна”, признава Бенджамин.\n\n\n                    ", "date": "2017.09.30", "title": "Френски пътешественик  възпя братята Асеневци"}
{"url": "http://www.monitor.bg/a/view/73952-%D0%97%D0%B2%D0%B5%D0%B7%D0%B4%D0%BD%D0%B8-%D0%94%D0%9D%D0%9A-%D0%B8%D0%B7%D0%B4%D1%8A%D0%BD%D0%BA%D0%B8/", "text": "Орхан Мурад подкрепя скандалната си наследничка, Стефан Данаилов се  разочарова от Владимир\n                    Те израстват в среда, в която родителите им нямат време да се подпишат в училищния бележник, защото раздават автографи, а папараците проследяват житейския им опит от смяната на пелени до първите любовни трепети. Опиянение от светлината на прожекторите и чувството да си обожаван привлича част от наследниците на звездите, но какво се случва, когато крушата падне по-далече от дървото? Славата понякога ражда и бунтари, жадни за внимание в лошия смисъл на думата. „Монитор“ направи бърз преглед на децата на знаменитостите, пасували звездното ДНК в полза на поривите да разрушат доброто име на родителите си:  Дъщерята на певеца Орхан Мурад Сузанита успя светкавично да натрупа популярност. За съжаление обаче 14-годишното момиче не блесна с гласови данни като татко си, а с вулгарно поведение във видеото към „Луцифер и Буда“ и неуместно разголване за възрастта си. Въпреки че събра толкова лайка, колкото и палци надолу, парчето оглави класацията на YouTube за набиращи популярност песни. Колаборацията между Сузанита и Каската обаче бързо беше свалена от мрежата заради неприлично съдържание и неизяснени авторски права. Веднага след това попфолк дивата Андреа побърза да заформи дует с тийнейджърката, докато още е под светлината на прожекторите. Крайният продукт не остави добър послевкус на слушателите поради посредствения си текст и новата вълна голотии от страна на 14-годишната певица. Изпълнителят на „Хиляди слънца“ обаче неведнъж защити публично изявите на недотам гласовитата си наследничка и заяви, че тя едва ли е по-скандална от другите имена в бранша. Аренби сензацията Гери-Никол, която изпита на гърба си подобни обвинения още докато беше протеже на Криско, също защити момичето. „Това е изкуство, смятам, че не сме открили топлата вода да показваме среден пръст по видеата, световни изпълнители го правят, а ние - защо не? Не е лошо да ни подражават“, изказа се пред bTV тогава тя. Обидите към Сузанита се засилиха до такава степен, че това провокира Орхан Мурад да заплаши в отворено писмо всички, които се опитат да опетнят името на семейството. Актрисата Аня Пенчева на пръв поглед може да се похвали с две преуспели деца - тв водещата Петя Дикова и шампиона по мотоциклетизъм Ангел Караньотов. Синът й от бизнесмена Ивайло Караньотов обаче успя да я злепостави. През 2012 г. Ангел доби популярност като „едно от момчетата в мола“. Той и негови приятели нахлуха с мотори в столичен мол, за да направят шоу, но успяха само да разгневят и уплашат клиентелата. Веднага след случката момчето и Караньотов-старши заминали за Румъния за Европейско първенство и на връщане едва преминали границата. Ангел вече е бил обявен за национално издирване и органите на реда вярвали, че той се укрива.Бизнесменът неведнъж отдава провинението на жаждата за адреналин, която мотоциклетизмът е вродил в съзнанието на сина му. И до ден днешен наследникът на звездата от „Време разделно“ съжалява, че е прочул и с хулиганската си проява. Актрисата Ирен Кривошиева успя да помрачи репутацията на Стефан Данаилов с решението да участва в риалити формата „ВИП Брадър“ заедно с извънбрачния им син Владимир. Момчето изглеждаше видимо объркано в действията си и бързо грабна медийното внимание. Влади често изпадаше в сърцераздирателни изповеди за лошата връзка със знаменития си баща, свали портрет на актьора от интериора на Къщата, после го нацелува и го нарече „сладур“. Заради необичайните си религиозни виждания той дори провокира съмнението, че е част от някаква секта.Обидите, подигравките и навиците на Владимир, сред които да изпуска газове звучно и открито пред съквартирантите си, провокираха Ламбо да се закани да заведе съдебни претенции срещу предаването, ако от екипа продължат да си правят реклама на негов гръб. Дъщерята на естрадната певица Кичка Бодурова се възползва от участието на звездната си майка във „ВИП Брадър“ миналата година, за да сподели прелестите си със света. Кристи-Жаклин лъсна в еротична сесия само по татуси, докато майка й водеше битки за точилката и надмощие в кухнята срещу Иво Танев в Къщата. Изпълнителката на „Пея за всички приятели“ обаче преглътна гордостта си, за да защити неочакваната проява на 20-годишната си наследничка. Тя оправда дъщеря си с историята, че години наред момичето е получавало обидни нападки от свои приятелки, че е дебела и дори й лепнали прозвището Грозната Кристи. Горчивото минало я преследвало и в колежа и Кристи-Жаклин решила да покаже трансформацията си от грозно пате в красив лебед с еротични кадри. Дъщерята на Ози и Шарън Озбърн се слави с лошо минало. Преди години тя доби популярност с бунтарски прояви, злоупотреба с наркотици и проблеми със закона. Актрисата събра най-много критики за ареста си през 2009 г. Тогава тя заби шамар на светската журналистка Зоуи Грифин. Нападението се развихри в нощен клуб в Лондон пред присъствието на множество очевидци. Кели отдаде гневния си изблик на негативна статия на Грифин срещу тогавашния приятел на Озбърн модела Люк Уоръл. Малко по-късно Кели оправда поведенческите си проблеми на здравословното си състояние. Наскоро стана ясно, че тя дори изпада в кризи, когато гледа племенниците си. Брат й – продуцентът Джак Озбърн, рядко поверява децата си в нейни ръце. През април 32-годишната красавица за първи път проговори открито за епилепсията и лаймската болест, които я мъчат. Звездата от „Животът, какъвто го познавахме“ дълго време пази втората диагноза в тайна. Лошото момче на Холивуд Чарли Шийн тръгна по стъпките на баща си актьора Мартин Шийн, но само що се отнася до професионалното ориентиране. Злоупотреба с алкохол, наркозависимост, обвинения за домашно насилие са само част от дългия списък с провиненията на звездата от „Двама мъже и половина“, които му костваха култовата роля на чичо Чарли. Освен това любителят на твърдата дрога и леките жени обяви публично, че е ХИВ позитивен миналата година. По думите на Шийн-младши той го направил, за да се освободи от бремето на тайната, която до тогава бе опазил с цената на милиони долари, раздадени на изнудвачи. Въпреки че свежда до нула шанса да е заразил някого, Чарли признава, че има две момичета, с които е спал без предпазни средства. Те били предупредени за състоянието му и били под постоянното наблюдение на личния му лекар. 52-годишната звезда обаче дава заявка за промяна. Той описва старото си аз като „очукано, травмирано и лудо“. Настоящото обаче е еволюирало до „фокусирано, трезво, обнадеждено“. Чарли разкри, че въпреки бохемския си имидж е стоял далеч от чашката цели 11 години. Пропил се отново в деня, в който научил страшната диагноза. Две от трите наследнички на холивудските звезди Брус Уилис и Деми Мур израснаха с жаждата да злепоставят звездните си родители. Миналата година Талула вбеси знаменития си татко до такава степен, че той се отрече от нея.22-годишното момиче публично заяви, чe нe харесва ceмeйcтвoто си, тъй ĸaтo cлaвaтa й пpeчeлa и че иска други родители. И това на фона на множеството голи снимки, неприлични селфита и еротични кадри, които сама разпространява. Щерката на Уилис и Мур Скаут пък дефилира гола по улиците на Ню Йорк през 2014 г. Тя определи постъпката си като протест срещу Инстаграм. По това време се сблъска и с проблеми със закона за фалшиви лични карти, злоупотреба с алкохол и агресивно поведение. Освен заради свободата да позират както майка ги е родила, звездата от „Умирай трудно“ изпитвал огорчение и от факта, че и двете му дъщери са бисексуални.\n\n\n                    ", "date": "2017.09.30", "title": "Звездни ДНК издънки"}
{"url": "http://www.monitor.bg/a/view/77431-%D0%93%D1%8A%D1%81%D0%BA%D0%B8%D1%82%D0%B5-%D1%81%D0%BF%D0%B0%D1%81%D0%B8%D0%BB%D0%B8-%D0%A0%D0%B8%D0%BC-%D0%B0-%D0%BC%D0%B0%D0%B3%D0%B0%D1%80%D0%B5%D1%82%D0%B0%D1%82%D0%B0-%D0%9C%D0%B8%D1%85%D0%B0%D1%81/", "text": "Едно пътуване в планините на Андалусия с дъх на фламенко, корида, искряща малага и, разбира се, Пикасо\n                    Наричат Михас Пуебло бланко - бялото градче, корените му се губят някъде в праисторическите времена. Твърди се, че най-старото му име Тамиза се среща още в географските описания на Птоломей. Създали го тардесите, след тях дошли римляните и вестготите, не го подминали и маврите, но те запазили автономността му в замяна на 1/3 от добивите.При обсадата на Малага жителите му се опънали на католическите крале и били продадени в робство. Няколко десетилетия по-късно се завърнали и стоплили отношенията си с испанските владетели. Дори добили статут на „много лоялни граждани“, който ги освободил от плащането на налози. Преживели пиратските набези, вдигнали стражеви кули, отглеждали лозя, докато филоксерата не ги унищожила изцяло.  има между древен Рим и разположеното на 1470 м надморска височина испанско градче Михас? На пръв поглед нищо, докато не надникнете в Музея на магарето, след като преди това сте яхнали бронзовата статуя на дългоухото животинче.Там ще разберете, че по подобие на прословутите гъски на Юнона, които през нощта на 18 юни 390 г. спасили жителите на Вечния град от галското нашествие, така и андалуските бурос спрели тоталното обедняване в Михас.Очарователна екскурзоводка (оказва се наследничка на първия собственик на буро-такси) обяснява как в началото на 60-те години на миналия ХХ в местните били толкова бедни, че разчитали да се прехранват с плетене на сандали от планинска трева.Сушавото лято обаче ги лишило и от това им препитание и се наложило да се включат като общи работници при прокарването на пътя от Малага до бъдещия курорт Фуенхерола. Всяка вечер, връщайки се по домовете си върху магаретата, те получавали предложения от чуждестранни туристи да се снимат до дългоухите им домашни помощници и евентуално да се разходят върху гърбовете им. И съответно да припечелят по някоя и друга песета.  Съвсем скоро установили , че печалбата в пъти надхвърля дневната надница. Пръв за новата професия „магарешки таксиджия“ лиценз от общината си извадил Антонио Хименес. Последвали го и останалите му съседи, а 6 десетилетия по-късно по тесните улички на Михас пристъпват 60 магарета, впрегнати в изписани каручки. Общо 52 са издадените до момента лицензи, като разходката струва 15 евро. С петарка по-евтино е ако се осмелите да яздите самостоятелно.По повод 55-ата годишнина от пускането на първата „линия“ местният Лайънс клуб финансирал изработката на бронзовата магарешка статуя. Снимката върху която е почти задължителна за всеки новопристигнал на площада със слънчевия часовник и невероятната панорама.Жителите на Михас са категорични: магаренцата получават възможно най-пълно меню, съобразено с рецептите на ветеринарите, които се грижат за здравето им. Пошляпването пък с камшика по гърба е по-скоро символично. И още по-категорично отказват да приемат воплите на няколко екологични организации, които настояват за пълната забрана на бурос-такситата.Водачът на една от каручките, симпатягата Хуан ни изброява цели 10 аргумента в подкрепа на каузата си запазване на този вид транспорт. Като първо ни завежда в църквата, където на челно място е изобразен Христос, яхналият бяла ослица при влизането си в Йерусалим.„Щом Той е ползвал магаре, защо ние да се отказваме?“, недоумява потомственият „таксиджия“ и с готовност застава край белия като къщите в Михас №002 за пореден фотоспомен.Неволно си спомням, че преди десетина години и в българското градче Гурково си направиха музей на магарето (най-вероятно е било с пари от проект по някоя от оперативните програми). Дори възродиха есенната магарешка кушия, на чийто финал победилият дългоушко получаваше бала люцерна, а собственикът му плик със 100 лева от кмета на общината. От известно време музейчето в Гурково е заключено, а за втора есен кушията е отменена. Под претекст, че било отживелица, нямаща нищо общо с общоевропейското ни настояще.  По думите на местния гид по уличките на Михас миналата година са преминали около 1,5 милиона гости от цял свят. Колко от тях са платили по 15 евро за разходка – никой не се нае да коментира.Затова пък официалната испанска статистика съобщава, че през 2016-а туристите са били 75 300 000 , като приходите са достигнали 77 милиарда евро.Мимоходом научавам, че прага на градския етнографски музей (експозицията му е подредена в някогашната сграда на кметството) наскоро прекрачил 10-милионният посетител, който си купил билетче за 1 евро.Казват че почти толкова са преминали и през входната врата на музея на миниатюрата - 336-те му експоната са подарени през 1972 година от влюбил се в планинското градче с 292 слънчеви дни в годината чужденец-авантюрист и хипнотизатор. Професор Макс цял живот събирал чудновати произведения на изкуството от типа на „подкована бълха“ и „Тайната вечеря“ върху оризово зърно.Не успявам да науча броя на посетилите експозицията с 300 керамични работи, дело на Пабло Пикасо и още толкова с подписа на Салвадор Дали, но пък набързо ми обясняват че отдавна никой не си прави труда да пресмята колко са гостувалите в построената през 1900 г. арена за кориди, която за разлика от другаде е не кръгла, а във формата на елипса. Билетчето за кървавата схватка струва скромните 65 евро.„Битките тук са страхотни, непременно елате да ги видите. И след това останете за фестивала на фламенкото“, настоява пенсионерът Мигел, с когото се оказваме на една и съща масичка в кафене La Biznaga на площадчето Исус от Назарет.„Защото това не е онова фламенко, дето сте го гледали в „Кармен“ на Бизе, а истинско, страстно, което само една андалуска красавица може да изтанцува. И от което дори рогата на прободен от тореадора бик могат да се настръхнат!“, кълне се адашът на Сервантес, докато отпива глътка от искрящата малага в чашата и подрежда плочките на доминото.  От него чух и историята за някогашния кмет на Михас Мануел Кортес (1905-1991), прекарал 30 години (от 1939-а до 1964-та) си в скривалище, за да избегне издадената му от франкистите смъртна присъда. И който наблюдавал сватбата на дъщеря си Мария през малка дупка в тухления зид.„Днес, амиго, малцина знаят за този човек, а през неговото кметуване в селото ни са прокарали електричеството! Той спасил и старата църква от опожаряване, когато властта била взета за кратко от анархистите!“, настоя събеседникът ми докато чаках да ми донесат прочутите андалуски тапас, които били въведени с указ на крал Филип ІІ.Величеството разпоредило безплатната благинката за конните си вестоносци, след като му омръзнало те да пристигат от дълъг път гладни и пияни.Над 9 милиона линка се появяват в Google при изписване името на планинското градче. 168 000 са свързани с магарешките таксита, а почти 600 дават указания за голф – игрищата в района. Оказват се 7, като сред тях е и най-голямото в Испания: La Cala Resort, а още 4 са в процес на изграждане.35 000 са чужденците, избрали да се заселят край някога най-бедното село. Местните дискретно пазят имената на най-богатите си съседи, сред които имало и неколцина български милионери.С уговорка за конфеденциалност споделят че напоследък в местната църква на непорочното зачатие са се венчали няколко звезди на Холивуд, но тържествата преминавали в изключително тесен кръг и многобройна охрана.Церемониите приключвали на площадката, откъдето се открива невероятна гледка към 154-километровата плажна ивица на Коста дел Сол, а при слука се вижда и крайбрежието на Мароко.Испанците твърдят, че който не е разгледал Севиля е пропуснал чудото, а който не е бил в Гранада - нищо не е видял.Аз пък на финала ще кажа, че много харесвам Рим, но със сигурност някой ден отново ще предпочета да се върна в... Михас.\n\n\n                    ", "date": "2017.09.30", "title": "Гъските спасили Рим, а магаретата – Михас"}
{"url": "http://www.monitor.bg/a/view/61861-%D0%9F%D0%BE%D0%B4-%D0%A6%D0%B0%D1%80%D0%B5%D0%B2%D0%B5%D1%86-%D0%BE%D1%82%D0%BA%D1%80%D0%B8%D1%85%D0%B0-%D0%BF%D0%B0%D1%80%D0%BA-%D1%81-%D0%9C%D0%B8%D0%BD%D0%B8-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%A1%D0%9D%D0%98%D0%9C%D0%9A%D0%98/", "text": "\n                    Парк „Търновград – духът на хилядолетната история”, с десетки миниатюрни макети на емблематични за България сгради беше открит в подножието на Балдуиновата кула, под историческата крепост Царевец. Поставените в парка на площ от 15 дка макети са 43, високи са по метър и половина и са в мащаб 1:25. Сред тях особено впечатляващи са тези на храм паметника „Ал. Невски”, паметникът костница Шипка, паметникът на Асеневци, Народният театър „Иван Вазов”, църквата с позлатените кубета, античният театър в Пловдив и др. Инвеститор на проекта е украинецът Александър Меншиков, който със съпругата си Наталия вече от 15 години се занимават с изграждането на подобни паркове по света. Започват с първия си парк в родината, а сега там вече има четири. Освен в Украйна, Меншикови имат паркове и в Русия, Белгия, Холандия, Полша и Грузия.Макетите са направени от специална пластмаса, която издържа на дъжд, сняг и слънце. Изработени са в цеха на Меншиков в Киев. По-малките от тях се изработват от един до три месеца всеки, а по-големите по половин година.Най-много време – цели 9 месеца отнела направата на „Ал. Невски” заради многото дребни детайли, които трябвало внимателно да се доизпипат. Работата по напарвата на макетите е изключително сложна. Първоначално техните изображения се заснемат чрез сателит, след това се правят снимки на отделните детайли.По изработката на чертежите на макетите работят компютърни специалисти, чертожници, инженери, художници, скулптори и др. Самият Меншиков твърди, че е присъствал лично на всяко едно от местата, които пресъздава.Идеята на инвеститора е към сегашните 43 макета, през пролетта да бъдат добавени още 15. Таксата за разглеждане на парка ще бъде 10 лв., като за децата, пенсионерите и инвалидите ще има специални отстъпки. Предвижда се също в бъдеще да бъде построен лифт или стълба от Балдуиновата кула, която да свързва хълма Царевец с парка и така двата обекта да се превърнат в една атрактивна туристическа дестинация за родните и чуждите туристи.Първоначално паркът беше предвиден да отвори врати за Деня на Независимостта 22 септември, но заради атмосферните условия и топлото време не можа да бъде завършен навреме. През следващит десет години обаче, всички жители и гости на Велико Търново ще могат да го посетят и да се насладят на макетите, представени в него.\n\n\n                    ", "date": "2017.09.30", "title": "Под Царевец откриха  парк с Мини България (СНИМКИ)"}
