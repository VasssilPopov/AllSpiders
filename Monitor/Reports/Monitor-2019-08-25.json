{"url": "https://www.monitor.bg:443/bg/a/view/mon-dava-20-lv-za-tetradki-i-molivi-na-romche-pyrvolak-173792", "text": "Ромчета от първи до четвърти клас ще могат да получат до 20 лв. за учебни пособия и материали, към които спадат тетрадки, моливи, гуми, острилки, химикали, боички и т.н. Средствата ще бъдат отпускани по националната програма „Подпомагане на общините за реализиране на дейности за образователна десегрегация“, за която е предвиден бюджет от 1 млн. лева. За децата в предучилищна възраст и за учениците от пети до седми клас също е предвидено финансиране за пакети с учебни пособия и материали. За 5 и 6-годишните малчугани могат да бъдат отпуснати до 15 лв. На тях са им необходими обаче и повече пособия, тъй като имат повече учебни предмети. Допълнителното финансиране ще бъде представяно на общините, за да могат малчугани в предучилищна възраст и ученици, които посещават сегрегирани детски градини или училища, да бъдат пренасочени към несегрегирани образователни институции и да им бъдат осигурени необходимите учебни пособия. За транспорта до приемните образователни институции (такива, в които се обучават деца и ученици, които не са от етнически малцинства – б.а), също са предвидени допълнителни средства. Учениците или малчуганите от детските градини могат да получават по за всяко пътуване (до 61,60 лв. месечно за отиване и връщане за 22 учебни дни). Превозът може да се извършва и с миниавтобуси с до 22 места или големи автобуси с над тази бройка. Когато придвижването от кварталното училище до приемащото е за собствена сметка въз основа заповед на кмета на община или школския директор, финансирането е до 1,10 лв./км за малкия автобус и до 1,60 лв./км за големия. Отделно за до 22-местните превозни средства ще бъдат давани и до 4000 лв. за поддръжка, а за големите – до 6000 лв. Когато по националната програма е сключен договор със специализирана фирма, то ще бъдат отпускани само до 1,65 лв./км за малките автобуси и до 2,45 лв./км за големите. Всяка община, в която има ромски махали или квартали с преобладаващо население от малцинствата и има риск от вторична сегрегация на училищата или детските градина в района, може да се включи със свой проект. По националната програма могат да кандидатстват и местните управи, в които има минимум три образователни институции и една от тях или всички са сегрегирани. За целта обаче общините трябва да са готови да помогнат с 10% съфинансиране от общия бюджет на проектното предложение. Така ако целият проект е за 100 000 лв. то местната управа трябва да брои 10 000 лв.", "date": "2019.08.25", "title": "МОН дава 20 лв. за тетрадки и моливи на ромче първолак"}
{"url": "https://www.monitor.bg:443/bg/a/view/6200-bolnichni-spreni-za-proverka-za-polovin-godina-temata-173814", "text": "6168 са спрените и обжалваните болнични листове за периода януари – юли за тази година. Отменените 1987 броя, това съобщиха от НОИ за „Монитор“. Ръстът на обжалваните болнични за общо заболяване е два пъти по-голям спрямо тези за 2018 година. За същия период на миналата година са обжалвани 3311 и отменени 1304 болнични, а за цялата 2018 г. общият брой на обжалваните е 6710, на отменените – 2419. Основанието за обжалване е неспазване на нормативните разпоредби, свързани с експертизата на временната неработоспособност, коментират от НОИ. За първите три месеца на тази година НОИ е изплатил 130 159 820 лв., за същия период през миналата година сумата е с 10 милиона по-малко, тогава са платени 119 227 271 лв., заявиха от института. Почти половин милиард са изплатените болнични за 2018 г., като точната сума е 456 278 489 лв. Увеличение на издаване на болнични листи се забелязва и през летния сезон, и около празнични дни, което само по себе си говори за доста съмнителна практика на издаване. За шестте месеца на 2018, както и за полугодието на 2019 г. данните са сходни за двата периода – около 1,6 милиона са издадените болнични за общо заболяване Общият брой болнични листове за 2018 г. е 3 229 650. Около 3,5 млн. е очакваният брой на болничните листове за цялата 2019 г. според данните на Националния осигурителен институт. В момента работодателят плаща от 1-вия до 3-тия ден на болничния в размер на 70% от заплащането, а след третия ден държавата дава 80% от възнаграждението на служителя.  Ето защо от бизнеса предлагат първите три дни от болничния да се считат за нулеви и да не се плащат.  Това обаче са само болничните от четвъртия ден нататък, които се плащат от института. Ползването на болничен се отразява отрицателно на заплатата ни за месеца. Излизането ни в болничен обикновено води до намаляване на паричната сума, която получаваме за месеца, респективно и до намаляване на дължимите осигуровки и въпреки това има двоен ръст в издаването и обжалването на болнични. В наредбата за медицинската експертиза е ясно обяснено кога се издава и в кои случай се отказва болничен. Лекуващите лекари могат да издават еднолично болнични до 14 дни непрекъснато, но не повече от 40 дни в рамките на една календарна година. След изтичането на този болничен болният се насочва към Лекарска консултативна комисия (ЛКК). Когато става дума за болнично лечение, болничен лист за цялото време на болничното лечение се издава еднолично от лекуващия лекар/зъболекар, а ако след това е необходимо и домашно лечение - при изписването се издава един болничен лист от ЛКК, но не повече от 30 дни за домашно лечение. Болният, работодателят, НОИ или органите на медицинската експертиза на работоспособността могат да обжалват вече издадени болнични листи Националният осигурителен институт обявява, че размерът на средния осигурителен доход за страната за месец юни 2019 г. е 968,71 лв. Средномесечният осигурителен доход за страната за периода от 1.07.2018 г. до 30.06.2019 г. е 936,91 лв. Националният осигурителен институт вече изпраща съобщения за изплатени парични обезщетения за временна неработоспособност, майчинство или при осиновяване на дете по електронен път само след заявка през сайта на институцията.", "date": "2019.08.25", "title": "6200 болнични спрени за проверка за половин година(ТЕМАТА)"}
{"url": "https://www.monitor.bg:443/bg/a/view/v-omagiosanija-kryg-na-burokracijata-173812", "text": "Източва ли се хазната от подозрителни болни и кое доведе до ситуации, в които потърпевш понякога се оказва наистина болният човек? Пет месеца се бави обезщетението за временна нетрудоспособност на жена с тежка форма на дискова херния. За това разказа самата тя пред „Монитор“. С тежко заболяване и сериозна криза, жената има издадени два болнични листа по 20 работни дни, получава писмо от НОИ, в което институцията я уведомява, че парите по изплащане са временно спрени, до изясняване на обстоятелствата. След като жената озадачена се свързва с Националния осигурителен институт, оттам й заявяват, че процедурата е по обжалване на болничен лист, като основанието е, че се съмняват в необходимостта от ползване на 40 дни по определената диагноза. След около две седмици потърпевшата получава ново писмо, че трябва да се яви на ТЕЛК комисия и да й бъде направено допълнително изследване – скенер, за което ако личният лекар не издаде направление, жената трябва да плати около 600 лева!!! Само че в случая никой не пита или по-скоро не го е грижа откъде болен човек може да набави такива средства и кой ще му ги възстанови след това. Все едно си попаднал в един омагьосан кръг, от който няма излизане. Чудиш се къде е изходът от тази ситуация. Факт е, че у нас има хора, които злоупотребяват с взимането на болнични и това е порочна практика от години. Но защо заради някои хора да страдат наистина нуждаещи се? Нали би трябвало да има контрол. Всъщност в повечето случаи не дългите болнични, а тези от по няколко дни се оказват неправомерни, защото уж болните се връщат с тен. Дали обаче някой се пита как една болна, във временна нетрудоспособност жена, ще си купува лекарства, как ще издържа себе си и малкото си 3-годишно дете, защото някой някъде е решил, че болничният е издаден неправомерно? А в същото това време някой с „остра вирусна инфекция“ преминава границата и отива на плаж в Гърция? Истината е, че отделните институции не комуникират по между си и заради това нишката някъде се къса. Ако все пак имаше единна система, можеше да се провери дали човекът, който е в болничен, въобще е на територията на страната. Друг голям проблем е тромавата система, защото едно писмо-решение от ТЕЛК до НОИ пътува повече от месец. Казвам го от личния си опит. Затова ако отделните структури, агенции или просто лекарските комисии изпращат по електронен път документи и становища, може би няма да е необходимо да чакаме месеци за нещо, което би отнело не повече от ден. Защото какво се получава в момента - излиза, че ако се разболееш и решат да ти обжалват болничния лист, трябва да изтеглиш кредит, за да се издържаш, докато не можеш да работиш. Да, сигурно и на НОИ им е омръзнало да са в бюджетен дефицит, защото някой хитрее, но това трябва да се реши чрез законови промени и по-високи санкции от страна на институциите. Истината е, че когато бръкнеш в джоба на българина и то дълбоко, следващия път ще се замисли дали да погази правилата.", "date": "2019.08.25", "title": "В омагьосания кръг на бюрокрацията"}
{"url": "https://www.monitor.bg:443/bg/a/view/astronavtka-stana-pyrvijat-kosmicheski-haker-173818", "text": "Американската астронавтка Ан Макклейн е обвинена в несанкциониран достъп до банковата карта на съпругата си Саммър Уордън от борда на МКС. Двете американки са в бракоразводен процес. Информацията е на телевизия KPRC, цитирана от световните медии. Уордън е подала жалба в Американската федерална търговска комисия. Тя е признала, че няма липси по сметката си. От НАСА заявиха, че не разполагат с информация за ситуацията и отказаха да коментират личния живот на своите сътрудници. В свое изявление адвокат Макклейн Расти Хардин съобщи пред New York Times, че нейната клиентка само е проверявала банковото състояние на досегашната си партньорка и искала да се увери, че финансите на семейството са в порядък. По думите й, астронавтката отрича обвинението. Адвокатът също отбеляза, че Уордън не е предупреждавала Макклейн за забрана на достъпа до банковата й сметка. Макклейн и Уордън се оженили през 2014 г., а четири години след това започнали бракоразводен процес. Макклейн е била на МКС седем месеца. Тя се върна на Земята през юни 2019 г.", "date": "2019.08.25", "title": "Астронавтка стана първият космически хакер"}
{"url": "https://www.monitor.bg:443/bg/a/view/dunav-spyna-cska-v-navecherieto-na-derbito-173816", "text": "„Дунав“ измъчи сериозно ЦСКА дни преди „червените“ да се изправят срещу „Левски“ в голямото дерби на България. Русенци измъкнаха 1:1 у дома, след като изненадващо поведоха в резултата в 41-ата минута, когато Тиаго и Албентоса не се разбраха в собственото си наказателно поле. Стефан Христов открадна топката от португалеца и очи в очи с Черниаускас прати топката в мрежата за 1:0 в полза на „драконите“.  През втората част „армейците“ обсадиха вратата на русенци и последваха множество чисти ситуации, от които така и не влизаше гол. В 68-ата минута обаче Евандро за своя тим, след като засече отлияно подаване на Малинов и възстанови равенството. В следващите атаки гостите опитаха всичко по силите си, за да стигнат до пълния обрат, като атаките на „армейците“ бяха стихийни, но чистите положения липсваха. В крайна сметка следмного борба на терена двата тима си размениха по една точка.", "date": "2019.08.25", "title": "„Дунав“ спъна ЦСКА в навечерието на дербито"}
{"url": "https://www.monitor.bg:443/bg/a/view/3-pyti-dokazvat-che-ktb-e-piramida-a-vasilev-i-shterka-mu-pak-lyjat-173817", "text": "За петте години от избухването на аферата КТБ три становища на световно признати експерти доказаха безапелационно, че банката е била превърната от мажоритарния си собственик Цветан Василев в пирамида и лична негова касичка. Първо Стив Ханке, след това международната разследваща фирма „АликсПартнърс“, а само преди дни и една от най-авторитетните световни арбитражни институции – съдът в американската столица Вашингтон, отсякоха категорично, че трезорът реално не е действал като банка и не е можел да бъде спасен заради факта, че е бил подложен на брутално източване от банкера-беглец. Въпреки това подсъдимият Василев, криещ се от години в Сърбия от народния гняв и родно правосъдие, продължава да се опитва да манипулира общественото мнение у нас и в чужбина на който бил станал жертва. Най-новата порция дойде буквално преди дни и се наложи лично Министерството на финансите да я опровергава в последните часове на миналата работна седмица, защото този път във фалшивите новини, с които Василев и ко заливат публичното пространство, бяха намесени не само България, а и US арбитражът. Именно решението, взето от съда във Вашингтон по делото, заведено от Оманския фонд срещу България, е и причината за новия изнервен арогантен изблик на банкера-беглец, този път изплискал през писания, прикрити като „юридическо мнение“ на дъщеря му Радосвета Василева, която е обвиняема за пране на пари. На 13 август трима арбитражни съдии от авторитетната институция с мастити биографии в решаването на търговски спорове зад гърба си - британецът Воън Лоу, канадецът Дейвид Хей и французойката Бриджит Стърн, сложиха край на проточилата се близо 4 години сага с иска на Оманския фонд срещу България, като решиха делото в полза на страната ни. Те отхвърлиха иска за 80 млн. евро като неоснователен и отсъдиха ищецът да заплати и разноските на България по делото. С решението реално се потвърждава за пореден път, че трезорът е нямало как да бъде спасен заради огромната капиталова и ликвидна дупка в размер на милиарди левове, отворена в него от Василев. столицата му Вашингтон, на защитната стратегия, която Василев и фамилията му се опитват да пробутат в чужбина - че всичко в трезора си било наред, а видиш ли – той му бил отнет от враговете му. Именно върху тази теза – за несъществуващ „корпоративен рейд“ се градят и двата иска, с които Василев се опита да очерни през океана образа на депутата и издател на „Телеграф медиа“ Делян Пеевски, обявен от банкера-беглец за негов враг №1 заради законодателните инициативи на парламентариста, с които беше спрян вторичният грабеж на КТБ. Първият иск – по глобалния закон „Магнитски“, вече се спука като балон под налягане, какъвто си и бе, но веднага след това, чрез свои подставени лица, Василев внесе нов иск – този път по закона „Рико“. Тъй като становището на US арбитража реално пука и този балон преди още да е напълно надут, като в личния си блог Младша, където се представя за „доктор на юридическите науки“, даващ „експертни мнения“, пусна на 21 август напоителна статия на английски, внушавайки, че решението било резултат от „задкулисно“ споразумение на българската държава. Заради откровената манипулация, вкарваща в новата фалшива новина, сътворена от семейство Василеви, едновременно България, Оманския фонд и арбитража във Вашингтон, в петък вечерта от Министерството на финансите я опровергаха с официално прессъобщение, качено и на сайта на институцията. „МФ категорично заявява, че българската държава не е подписвала споразумение, нито е плащала обезщетение по международното арбитражно дело, заведено от Фонда на генералния държавен резерв на Султанат Оман срещу Република България пред Международния център за разрешаване на инвестиционни спорове, Вашингтон, САЩ (ICSID Case No. ARB/15/43). Твърдението, че арбитражното дело е приключило със сключването на споразумение и изплащането на обезщетение от страна на българската държава не кореспондира с действителността и е плод на спекулации от страна на Цветан Василев и неговата дъщеря Радосвета Василева, публикувани на личния блог на Радосвета Василева“, посочиха от институцията. За първи път бащата на Валутния борд у нас Стив Ханке разкри, че КТБ е била пирамида още през 2014 г. „Това не е банка, а пирамида. КТБ беше машина за разрушаване на ценности. Тя никога не е била банка в истинския смисъл на думата. Когато някой казва, че това е банка, той се подиграва с думата банка.”, заяви тогава Ханке. По думите му случаят КТБ „прилича на измама, която напомня за инвестиционни пирамиди като тези на Бърни Мадоф” (бел. ред. ­ финансовата пирамида, изградена от Мадоф се сгромоляса през 2008 г., а на 29 юни 2009-а той беше осъден от федералния съд в САЩ на 150 години лишаване от свобода за финансова измама). За самия Цветан Василев бащата на Валутния борд пък обяви, че „това не е банкер“ и още „надявам се той да бъде осъден съвсем скоро“. Цветан Василев е превърнал трезора в лична касичка, а КТБ е пирамида, глътнала над 5 млрд. лв. Тази брутална констатация пък бе записана и в доклада на международната разследваща фирма „Аликспартнърс”. Един от основните изводи на доклада на чуждите проверяващи, който беше разсекретен преди близо три години, е, че забегналият в Сърбия мажоритарен собственик на КТБ Цветан Василев е превърнал трезора в кредитна пирамида, като в схемите му са участвали членове на управителния съвет на фалираната банка, както и свързани с него служители и лица. Те са използвали парите на вложителите за финансиране на лични сделки – т.е. за пълнене на собствените си джобове. В доклада на временната анкетна парламентарна комисия, която разследваше източването на трезора, пък е подробно описана сложната схема от кухи кредити, фирми бушони и свързани лица, която е довела до източването на близо 5 млрд. лева от КТБ и фалита й. Живото доказателство за грабежа на века, извършен от мустакатия аферист е основният свидетел по делото „КТБ“ - Бисер Лазов. Процесът продължава на 10 септември с разпит именно на основния свидетел. До сега в няколко заседания срещу Василев и още 17 негови ортаци Лазов разкри ужасяващата схема за източването на банката. По думите му на едно от последните заседания в спецсъда, докато разследващи обискирали КТБ, Василев се плацикал на море и пиел скъпо вино. Освен това заявил, че няма никакво намерение да се връща у нас и да поема отговорност за случилото се. Пред магистратите Лазов описа още как ден след затварянето на банката - 21 юни, Василев разпоредил на него и на други служители как да заметат следите и да запълнят липсата от 206 млн. лева от касата на банката. Трябвало да се попълнят нареждания за теглене на пари от трезора. Те трябвало да са от името на различните дружества, които имали салда в КТБ. Разкри и как щерка му Радосвета се държала брутално и се гаврела със служители, като някои от тях дори карала да се обличат по определен начин, а други пращала на курсове по български език. Човекът, инсталирал Цветан Василев в КТБ – Иван Костов, е ръководителят на тъмния преход у нас, който действа като Фетхуллах Гюлен, опитвайки да създаде паралелна държава. Връзката между Командира и банкера-беглец лъсва много изявено и от делото срещу двама квестори на КТБ, които са обвинени в безстопанственост, защото облажили семейството на Драгалевския лаборант Иван Костов с общо 450 347 лева от фалиралия трезор. Делото в момента е в Софийския градски съд. Пред правосъдието ще отговарят квесторите Елена Костадинчев и Станислав Лютов. Според държавното обвинение в качеството си на длъжностни лица двамата подсъдими направили така, че преференциалните влогове с тлъсти лихви на Иван Костов и щерките му Яна и Мина да бъдат върнати от Фонда за гарантиране на влоговете, като по този начин му нанесли щета. От обвинението става ясно още, че в края на 2014 г. по искане на Иван Костов квесторите наредили осчетоводяване на предсрочното прекратяване на договора му за влог с преференциална лихва от 9,8%. Лихвата била намалена на 0,1 % и с бордеро от Фонда на Костов по банков път му била изплатена сумата от 154 960 лева. По същия начин Яна Костова си прибрала 115 442 лева, а Мина - малката щерка на Командира, лапнала най-тлъстата сума от 179 945 лева. Освен Костов, влог в КТБ от 212 814 лева е имал и покойният му баща Йордан Генков. Общо над 700 бона депозити е кътало семейството на Командира в банката пирамида, която Цветан Василев източи.", "date": "2019.08.25", "title": "3 пъти доказват, че КТБ е пирамида,  а Василев и щерка му пак лъжат"}
{"url": "https://www.monitor.bg:443/bg/a/view/boksiorkite-eliseeva-i-chukanova-otpadnaha-rano-na-evropejskoto-173815", "text": "Националките Златислава Чуканова и Деница Елисеева отпаднаха в първия кръг на европейското първенство по бокс за жени в Мадрид. В категория до 54 килограма Чуканова отстъпи с 2-3 на полякинята Наталия Рок. След това Елисеева загуби в категория до 64 килограма с 0-5 от италианката Франческа Амато.  Еми-Мари Тодорова също отпадна още на старта на европейското първенство за жени. Боксьорката ни в категория до 48 килограма бе надиграна в първия ден на шампионата с 4-1 от туркинята Айше Гагирир.  Утре участието си започва Габриела Димитрова, която почиваше в първия кръг на категория до 51 килограма, а във втория излиза срещу украинката Тетяна Коб. От втория кръг стартира и 69-килограмовата Мелис Йонузова, която във вторник ще се бие с Анжела Карани от Италия. Напомняме, че само една победа дели друга българка - Станимира Петрова от медал на европейското. Жребият прати световната и двукратна континентална шампионка директно на четвъртфиналите в категория до 57 килограма.", "date": "2019.08.25", "title": "Боксьорките Елисеева и Чуканова отпаднаха рано на европейското"}
{"url": "https://www.monitor.bg:443/bg/a/view/goljam-pojar-kraj-harmanli-173820", "text": "Пожар на площ около 1000 декара е възникнал и се е разпространил между селата Преславец и Поляново край Харманли. Това съобщиха от областната противопожарна служба в Хасково. Огънят е засегнал смесени територии - орехови и широколистни гори, ниска растителност и лесонепригодни площи, уточниха огнеборци, пише БТА. Седем пожарни са се включили в гасенето на огъня. Гасенето се е затруднило заради вятър, който е разпалвал огъня. Установени са предполагаемите причинители на бедствието. Ставало дума за няколко души с моторна косачка, които разчиствали орехова градина. Те не за първи път причинявали пожар.  Тази сутрин няма опасност за хората и за домовете им.", "date": "2019.08.25", "title": "Голям пожар край Харманли, изгоряха 1000 декара (ОБНОВЕНА)"}
{"url": "https://www.monitor.bg:443/bg/a/view/stachka-izmychi-zavryshtashtite-se-ot-otpusk-italianci-173808", "text": "Стачка на служителите на пунктовете за заплащане на изминатото разстояние по автострадите на Италия заформи в неделя безкрайни опашки и вгорчи ваканционното настроение на милиони пътуващи – местни жители и чужденци. С цел да осигури безпрепятственото завръщане на хората по домовете им пътната полиция обяви предупредителен „код червен“ и забрани движението по аутобаните на каквито и да било товарни автомобили. Но нито тези две мерки, нито ангажирането за контрола на трафика на над 2500 моторизирани полицаи и служители успяха да нормализират движението, като обикновено времето за изминаване на определена дистанция бе удвоявано и дори утроявано. Наистина проблемите бяха очаквани, просто защото в неделния ден приключи лятната отпуска на всеки седми от десетима италианци и хората си тръгнаха за дома от курортните градчета най-вече край морето, но обичайните трудности в такива дни бяха увеличени неимоверно от скръстилите ръце служители – касиери на авторстрадите. Интересното е, че поне досега по време на техните стачки бариерите оставаха вдигнати и ползващите скоростните пътища италианци спестяваха доста евро, преминавайки безпрепятствено през пунктовете. Но сега шефовете на управляващия автострадите в страната холдинг, мажоритарен собственик на който е прочутата компания за трикотаж „Бенетон“, се изхитриха и по време на стачката отклониха движението на колите само през пунктовете за заплащане на маршрута с кредитни или дебитни карти. Тоест всички превозни средства бяха принуждавани да минават през тях, като водачите без карти ще заплатят дължимата сума, когато получат вкъщи сметката въз основа на заснетия на входа и на изхода на магистралата номер на техния автомобил. Чакането там понякога надхвърляше и два часа.", "date": "2019.08.25", "title": "Стачка измъчи завръщащите се от отпуск италианци"}
{"url": "https://www.monitor.bg:443/bg/a/view/finansirat-ucheni-s-260-000-lv-godishno-173789", "text": "Учените могат да бъдат финансирани за своите проекти с между 5000 лв. на месец и до 260 000 лв. Средствата ще бъдат разпределени от фонд „Научни изследвания“ по три конкурса и две научни програми, като бюджетът за тази година се равнява на 31 млн. лв., обясни управителят на фонда проф. дхн Георги Вайсилов при представянето на насоки за кандидатстване по тях. Три от конкурсите са традиционни – за фундаментални научни изследвания, за фундаментални научни изследвания на млади учени и постдокторанти и българска научна периодика. Тази година по-различно е финансирането само в конкурса за фундаментални научни изследвания“, каза Вайсилов. Нови са конкурсите за двете национални научни програми „Петър Берон и НИЕ“ и „Върхови изследвания и хора за развитие на европейската наука“ (ВИХРЕН). По всяка от програмите учените могат да получат различно субсидиране. До 120 000 лв. за три години може да вземе екип по конкурса за фундаментални научни изследвания. За млади учени и постдокторанти сумата тази година скача на 30 000 лв. за две години. За българска научна периодика няма разлика във финансирането – 7000 лв. За националните научи програми сумите, които се отпускат, са по-високи. Между 210 000 и 260 000 лв. на година могат да получат пък учените, които кандидатстват по „Върхови изследвания и хора за развитие на европейската наука“ (ВИХРЕН). Финансирането на един проект по нея може да бъде до 5 години. Общо 6 проекта ще могат да бъдат одобрени – по два от следните области: физически науки и инженерство, науки за живота или обществени науки и хуманитарни науки. До 5000 лв. могат да бъдат използвани за стипендия на учения или за други разходи, свързани с неговата дейност. Точната сума зависи от броя одобрени кандидати. Условията за научните конкурси са подобни на миналогодишните. „Основната разлика е в комбинирането на конкурса за фундаментални научни изследвания и конкурса за научни изследвания по обществени предизвикателства, които миналата година бяха отделни“, уточни управителят на фонда. за да бъде одобрен един проект. „Увеличили сме малко границата, която трябва да преминат научните проекти, за да бъдат одобрени за финансиране. Миналата година бяха 70 точки, но за тази изпълнителният съвет реши да се повиши до 80 точки. По този начин ще можем да финансираме само най-добрите проектни предложения“, заяви Вайсилов. Оценките се правят от външни експерти, като всеки проект се разглежда спрямо 6 различни критерия, приети със Закона за насърчаване на научните изследвания, и са свързани с качеството на идеята, дали тя съвпада с националните приоритети за развитие на научните изследвания, какви са очакваните резултати от проектите, коректен финансов план. Критериите за „Петър Берон и НИЕ“ и „Върхови изследвания и хора за развитие на европейската наука“ (ВИХРЕН) са европейски.", "date": "2019.08.25", "title": "Финансират учени с  260 000 лв. годишно"}
{"url": "https://www.monitor.bg:443/bg/a/view/stih-na-smirnenski-pred-pametnika-na-zaginalite-kraj-svoge-173810", "text": "С част от стихотворение на пролетарския поет Христо Смирненски е почетена паметта на 20-те загинали при трагичната катастрофа на автобус край Своге на 25 август 2018 г., видя „Монитор“. Римите са от стихотворението „Роза Люксембург“, публикувано в „Работнически вестник“ на 20 януари 1923 г. „Смъртта понякога е твърде жалка, живота — непосилно груб, а в черната прощална катафалка лежи звезда наместо труп. Пред погледа вулканен стълб се вдига — вулкан от подвиг и копнеж, и виждаш: цялата земя не стига вашите сърца да погребе“, е написано върху некролог в памет на жертвите. След изброяването на имената пише още: „Почивайте в мир, мили хора“. Некрологът е подписан от “Непримиримите” гр. Своге. Той е залепен на старата мантинела, която бе разкъсана от автобуса-убиец, преди да падне в пропастта. В него са пътували предимно пенсионери, но и деца от софийското с. Световрачене, които се връщали от фолклорен фестивал. Разследването показа, че на хлъзгав път с несъобразена и по-точно превишена с 13 км скорост шофьорът на автобуса не е успял да вземе десен завой след изхода от Своге в посока София. Според експертизите, асфалтовата настилка не е отговаряла на изискванията и стандартите, но са били издадени фалшиви сертификати. За престъплението, отнело живота на 20 души и причинило средни телесни повреди на 8, прокуратурата обвини не само шофьора Григор Димитров, а и двама бивши членове на УС и директор на дирекция в Агенция „Пътна инфраструктура (АПИ), директора на „Трейс София“ ЕАД, която е изпълнител на ремонта на пътя, техническия ръководител на обекта, началникът на асфалтова база „Костинброд“, член на екипа за строителен надзор на „Пътконсулт 2000“ ЕООД и шеф на дирекция „Управление на проекти, финансирани с кредитни инвестиции“ в АПИ. Главният прокурор Сотир Цацаров обясни, че катастрофата се разследва в 3 направления – действията на шофьора, задълженията на транспортната фирма превозвач и състоянието на пътя. Година след тежкия инцидент стана ясно, че разследването не може да бъде приключено, защото не могат да бъдат открити 5-ма роднини на загинали. „Не можем да ги запознаем с правата им на пострадали, а това е задължение по закон. Към момента сме постановили издирвателни мероприятия – преминат ли границата, ние да бъдем уведомени“, каза пред БиТиВи ръководителят на Софийската окръжна прокуратура Наталия Николова. В неделя сутринта близки на жертвите почетоха паметта им със заупокойна молитва и осветяване на паметната плоча на мястото на инцидента. Върху високия около 2 м бял мрамор са изписани имената на 20-те жертви, както и че са загинали при пътен инцидент на 25 август 2018 г. „Паметникът бе поръчан от кметицата на село Световрачене Светла Николова и бе платен със средства на хора от Световрачене. Монтажът му стана две седмици преди годишнината. Работеше се само през нощта, защото има по-малко движение по пътя, и при специално осветление на мястото. В деня преди освещаването на паметника бе сложена само аранжировката“, разказа пред „Монитор“ управителят на фирмата-изпълнител на поръчката „Християнска надежда“ Красимир Ангелов. Полицията спря движението по натоварения път по време на заупокойната молитва и осветяването на паметната плоча, тъй като тя е буквално на половин метър от шосето. Пред паметника е поставен ситен бял чакъл, а в земята са заровени няколко вази за цветя, които бяха препълнени от хората. Сред цветята е поставена бутилка с вино, както и свещи. Пред старата мантинела вече има нова – тя е по-висока и двойна. На пътя е поставена звукова маркировка, която да изостря вниманието на шофьорите, а бетонната стена, ограждаща отсрещната лента за движение, е боядисана в червено.", "date": "2019.08.25", "title": "Стих на Смирненски пред паметника на загиналите край Своге "}
{"url": "https://www.monitor.bg:443/bg/a/view/kori-tejlyr-gotvi-pyrva-solova-tava-173758", "text": "Фротменът на Slipknot Кори Тейлър сам потвърди, че се надява да започне да работи по първия си солов албум през 2021 г. В интерес на истината, няма да се случи скоро. Всъщност до сега не съм споделял тези си намерения“, заяви гласът на Stone Sour пред SiriusXM. В Интервюто, Кори призна, че идеята не му е дошла просто ей така, а е провокирана от постоянните въпроси на феновете, кога ще направи нещо сам. „Колкото повече ме питаха, толкова повече се замислях и си казвах: признава Тейлър, който тази година направи няколко участия под името Corey Taylor & Friends, като изпълниха любими негови песни - Nothing But A Good Time на Poison и It’s So Easy на Guns N’ Roses. Кори призна, че в момента събира музиканти, но вече е предупредил колегите си от двете големи банди, с които се изявява Stone Sour и Slipknot. Годината също не е избрана произволно – просто тогава Тейлър ще има свободно време, защото сега тъкмо тръгна на турне със Slipknot за представяне на новия албум We Are Not Your Kind", "date": "2019.08.25", "title": "Кори Тейлър готви първа солова тава"}
{"url": "https://www.monitor.bg:443/bg/a/view/ema-stoun-s-pynk-rok-vizija-za-kruela-de-vil-173804", "text": "Носителката на „Оскар“ Ема Стоун представи за първи път визията си за предстоящия филм „Круела“. Актрисата със 100-каратова усмивка ще скочи в кожата на един от най-паметните злодеи на „Дисни“, а именно Круела де Вил от „101 далматинци“. След успеха на Анджелина Джоли и нейната „Господарка на злото“ компанията продължава да търси следващи отрицателни герои от обичаните от поколения киномани анимации, на които да вдъхне нов живот. Две години преди премиерата на самия филм, Ема Стоун показа първата си снимка в образ. Визията си за филма тя определя като „пънк рок“, а какво означава това за Круела де Вил, ще разберем на 28 май 2021 г. Освен Стоун пред камерата за заглавието ще застанат още Ема Томпсън, Джоел Фрай и Пол Уолтър Хаузър. Режисьор на продукцията е авторът на „Аз, Тоня“ Крейг Гилеспи.", "date": "2019.08.25", "title": "Ема Стоун с „пънк рок“ визия за Круела де Вил"}
{"url": "https://www.monitor.bg:443/bg/a/view/plodoled-173807", "text": "Земеделски производители и занаятчии от цялата страната се събраха на фермерски пазар в столицата. Въпреки горещото време в неделния ден, те подредиха щандовете си на ул. „Оборище“, зад храм-паметника „Св. Александър Невски“, за да покажат на софиянци и гостите на града кулинарни традиции и разнообразие от всички краища на България. Плодове и зеленчуци, сирене и кашкавал, хляб, натурален сладолед, ядки, подправки, мед, изделия от дърво и кожа – това е само една малка част от предлаганото разнообразие.", "date": "2019.08.25", "title": "Плодолед"}
{"url": "https://www.monitor.bg:443/bg/a/view/masov-boj-s-klane-v-kioln-173805", "text": "Най-малко един човек загина по време на масово сбиване в немския град Кьолн в ранните часове на неделния ден. Причините за случилото се все още са неясни, съобщи местната полиция. При пристигането на стражите на реда от мястото на инцидента е избягала голяма група хора, а на земята е останало само тялото на мъртъв 25-годишен мъж. Издирват се поне 10 души във връзка с убийството.", "date": "2019.08.25", "title": "Масов бой с клане в Кьолн"}
{"url": "https://www.monitor.bg:443/bg/a/view/djesi-djej-se-sboguva-sys-socialnite-mreji-173809", "text": "Британската поп звезда Джеси Джей се оттегля от социалните мрежи. Певицата обяви решението си в дълга публикация в Инстаграм, като побърза да обясни пред феновете си, че до решението си е стигнала не вследствие на лична травма, а дори напротив. заяви изпълнителката на Queen. Въпреки това даде заявка, че в бъдеще ще възобнови отново профила си. Съобщението на звездата идва само дни, след като с подобно изявление се разписа и нейният любим – актьорът Чанинг Тейтъм. Той обясни, че Инстаграм го лишава от възможността да расте творчески и че би се върнал отново в социалната мрежа, когато почувства, че е изкристализирал правилната посока за себе си. Джеси Джей и Тейтъм са заедно от есента на миналата година, скоро след като актьорът от „Професия: Стриптийзьор“ се раздели със съпругата си Джена Дюан.", "date": "2019.08.25", "title": "Джеси Джей се сбогува със социалните мрежи"}
{"url": "https://www.monitor.bg:443/bg/a/view/chechenec-grymna-gruzinec-v-berlin-173819", "text": "Полицията в Германия разследва убийството на бивш грузински командос в берлински парк, съобщава \"Франс прес\". Вече има и задържан - 49-годишен чеченски гражданин. Силите на реда смятат, че именно той е стрелял по бившия командос в парка \"Клайнер Тиргартен\" в столицата. Свидетели разказват, че нападателят се е приближил до жертвата си в гръб и е стрелял два пъти, след което се е качил на велосипед и е избягал от местопрестъплението. Бившият командос е загинал на място. След престъплението в река наблизо са били намерени перука и пистолет, за които се предполага, че принадлежат на арестуваният чеченец. Убитият е ветеран от втората война в Чечня, където е служил като командир. По-късно се е присъединил към грузинските служби за борба с тероризма. Предполага се, че мотивът за убийството е бил именно военното минало на грузинеца.", "date": "2019.08.25", "title": "Чеченец гръмна грузинец в Берлин"}
{"url": "https://www.monitor.bg:443/bg/a/view/bylgarija-padna-ot-shampiona-syrbija-vypreki-silnija-start-173813", "text": "Българският национален тим по волейбол за жени загуби от Сърбия с 1:3 гейма (25:16, 21:25, 20:25, 16:25) във втория си мач от група А на европейското първенство. Това е второ поредно поражение за родния състав, който остава на дъното във временното класиране заедно с Финландия, чийто тим също е с две поражения от два мача. В първата си среща националките отстъпиха изненадващо на Франция с 2:3 гейма. Сърбия пък излиза начело в подреждането в група А с две победи, колкото има и Турция. Съставите на Гърция и Франция към момента са с актив 1 победа и 1 загуба. Точно туркините са следващият противник на България, като двубоят срещу домакините в Анкара е от 19.30 часа. Груповата фаза на европейското първенство за жени се провежда в четири държави - Турция, Унгария, Словакия и Полша. Четвъртфиналите ще са в Турция и Полша, а полуфиналите и финалът ще се играят единствено на турска земя. Волейболистките ни започнаха страхотно срещу европейския и световен шампион и взеха първата част с 25:16 точки. Атаката на състава, воден от селекционера Иван Петков работеше безотказно и България поведе с 12:4 и 17:10, след което нямаше проблеми да вземе аванс от 1:0 гейма след 25:16 точки. Сръбкините обаче се мобилизираха и демонстрираха класата си, печелейки следващите три гейма. Съперникът ни дръпна с 16:11 във втората част и макар националките да намалиха до 20:22, Сърбия изравни резултата в геймовете след 25:21 точки. Ситуацията се повтори и в третия гейм, когато сръбкините поеха водачеството и не го изпуснаха до крайното 25:20, за да дръпнат с 2:1. България не успя да се противопостави на настоящия еврошампион и в четвъртата част, като само за 21 минути загуби с 16:25 точки и така записа втора загуба на Евро 2019. Нася Димитрова с 18 точки бе най-резултатна за националния ни тим, а Гергана Димитрова се отличи с 10 точки. Бранкица Михайлович отбеляза 24 точки за Сърбия. Съставът на на България срещу Сърбия: Лора Китипова, Елица Василева, Мирослава Паскова, Гергана Димитрова, Нася Димитрова, Мира Тодорова, Жана Тодорова - либеро (Петя Баракова, Мария Каракашева, Александра Миланова).", "date": "2019.08.25", "title": "България падна от шампиона Сърбия, въпреки силния старт"}
{"url": "https://www.monitor.bg:443/bg/a/view/rodna-legenda-v-basketbola-tyjno-mi-e-za-situacijata-v-bylgarija-173796", "text": "Една от ярките фигури в българския женски баскетбол от близкото минало Мариана Чобанова - Костуркова изведе националния тим на Португалия за момичета до 16 години до второто място на европейското първенство в София и класиране за дивизия А. Костуркова, която е двукратната европейска вицешампионка с националния тим на България, е играла и на две световни първенства, както и на Олимпиадата в Сеул през 1998 година. \"Животът ни е баскетбол\", сподели за семейството си бившата баскетболистка пред \"Монитор\" и добави, че не намира за цветуща ситуацията в родния баскетбол. \"Следя и ми е много мъчно. Не знам какво да кажа, но виждам резултата на игрището и нещата са тъжни. Само като следя и женски отбори няма, подрастващи няма и няма как да стане от тук натам. Тук има много повече качествени деца, като физика и всичко. В Португалия няма. Но пирамидата е невероятна\", коментира Мариана Костуркова и добави: \"Според мен в Португалия е по-трудно, защото там е футбол и пак футбол. Разбира се, че ако мога да помогна с нещо, бих помогнала.\" Българският тим завърши на осмо място на еврошампионата и не успя да се класира за дивизия А.", "date": "2019.08.25", "title": "Родна легенда в баскетбола: Тъжно ми е за ситуацията в България"}
{"url": "https://www.monitor.bg:443/bg/a/view/koloni-ot-avtomobili-na-granicata-s-gyrcija-173806", "text": "Колона от автомобили се е образувала на ГКПП „Кулата“ на изход от страната. Причината е интензивният трафик. Преминаването през границата отнема над 15 минути. Опашките от превозни средства са както за леки, така и за товарни автомобили.", "date": "2019.08.25", "title": "Колони от автомобили на границата с Гърция"}
{"url": "https://www.monitor.bg:443/bg/a/view/avarija-v-tec-pernik-zamyrsi-reka-struma-173795", "text": "Авария в багерна помпена станция при ТЕЦ “Република“ в Перник е причинила замърсяване на река Струма, съобщи БГНЕС. Замърсяването е било в участъка от квартал “Мошино“ до моста при газостанцията до бившия завод “Кристал“. Сигнали за него са постъпили от граждани на „зеления” телефон. При извършената проверка от РИОСВ не е констатирано наличие на умрели патици и риби. В района на новопостроения мост в квартал “Варош“ експертите са видели над 20 патици. Патици са открити при обхода и на моста при газостанцията до завод “Кристал“. От РИОСВ-Перник информират гражданите на Перник, че аварията е отстранена. Експертите от инспекцията поясняват още, че шламовете не са опасни за биоразнообразието.", "date": "2019.08.25", "title": "Авария в ТЕЦ- Перник замърси река Струма"}
{"url": "https://www.monitor.bg:443/bg/a/view/zaharieva-na-poseshtenie-v-rumynija-173790", "text": "Вицепремиерът и министър на външните работи Екатерина Захариева заминава на 26 август 2019 г. на посещение в Румъния. Тя ще се срещне с министър-председателя на Румъния Виорика Данчила, с външния министър Рамона Манеску и с делегирания министър по европейските въпроси Джордже Чамба. Захариева ще бъде гост на Посланическата конференция на румънската дипломатическа служба и ще изнесе лекция пред ръководителите на румънските дипломатически мисии по света. Румъния е сред водещите търговски и икономически партньори на България. През 2018 г. стокообменът между двете страни възлиза на 4,6 млрд. евро, което е със 7% повече спрямо 2017 г. България и Румъния си сътрудничат активно и в областта на енергетиката, здравеопазването, туризма, транспорта. Тази година двете страни отбелязват 140 години от установяване на дипломатическите отношения.", "date": "2019.08.25", "title": "Захариева на посещение в Румъния"}
{"url": "https://www.monitor.bg:443/bg/a/view/boil-banov-poiska-ostavka-po-fejsbuk-zaradi-opernata-diva-darina-takova-173797", "text": "Министърът на културата Боил Банов поиска с пост във Фейсбук оставката на Столина Добрева – директор на Националното музикално училище „Любомир Пипков“, защото е отказала да назначи без конкурс на преподавателско място световноизвестната оперна прима Дарина Такова. „За всяко музикално училище би било чест да има преподавател като Дарина Такова. Това, което се е случило, е недопустимо! В понеделник очаквам оставката на Столина Добрева“, написа министърът в личния си профил в мрежата. Повод за неговата реакция бе дългият пост на самата Такова, в който тя изразява унижението си от случилото се. Преди 13 години певицата претърпя неуспешна операция на гласните струни, която слага край на сценичната й кариера, но именитото сопрано продължава да води майсторски класове, както и съдебна битка с белгийския хирург, осакатил инструмента й на световен артист. „Аз, Дарина Такова, оперен артист с международна кариера, изразяваща се в главни роли в театри като Миланската скала, Кралската опера в Лондон, „Метрополитън опера“, „Лисеу“, „Ла Фениче“, оперите в Париж, Мюнхен, Берлин, Неапол, Рим и още безброй театри и фестивали по цял свят, вокален педагог от 12 години, с ученици, приети в Кралската академия за старинна музика в Хага, „Джулиард скул“, консерваториите в Бари, Неапол, Люцерн, оперните студия на Санта Чечилия, Миланската скала, фестивала в Пезаро и др., реших да скъся пътя на децата от лутане между педагози и институции, след които неминуемо стигат и до моя кабинет, и да кандидатствам за мястото на учител по класическо пеене в НМУ „Любомир Пипков“ в София“, аргументира Такова желанието си да преподава там. Изискването обаче е и да изпълни 5 произведения в съпровод на пиано. „Целият професионален (и не само) свят знае, че аз не пея. Знае и защо не пея. Знае и че ако все още пеех, нямаше да го правя пред комисия в Музикалното училище, а по световните сцени, както съм го правила допреди инцидента, който преобърна живота ми. Всеки мой ученик знае, че в кабинета ни, въпреки травмата, аз пея и показвам технически примери, необходими за осмислянето на разликата между правилното и неправилното пеене – разлика, която учениците на малко педагози в България знаят да правят...“, пояснява примата. И още: „По целия цивилизован свят артисти като мен биват канени да предават безценния си опит без да бъдат подлагани на унизителни конкурси наравно със случайни кандидати. За тези световни музикални институции присъствието на артист с кариера е въпрос на престиж и чест“, завършва Такова. В неделя обаче тя изтри поста си и коментарите към него във Фейсбук. Аргументацията на директора Добрева, която управлява училището от септември 2017 г., а преди това 20 години е била там преподавател по класическа китара и камерна музика, също е желязна: обявен е конкурс и ако някой бъде назначен без да се яви на него, това би било в разрез със закона, би направило избора нелегитимен и атакуем от страна на останалите кандидати. Казусът породи оживена дискусия и полюсни мнения в социалната мрежа: от това, че за заслужилите, доказали се творци като Дарина Такова вратите трябва да са широко отворени навсякъде, а не да бъдат подлагани на унизителни проверки, до факта, че министърът зове да не се спазва регламент, който самото министерство налага с провеждането на конкурса, а директорката в случая стриктно го спазва. В дебата се включиха както стотици редови ползватели на Интернет, така и изтъкнати артисти и интелектуалци. „Браво на министър Банов! Един световен талант, Дарина Такова, е защитен по най-категоричен начин. Едно от досадните наследства от социализма е незачитането на личността и унизяването на таланта... Да заявиш, че Дарина Такова няма опит в професионално училище и поради това да я подлагаш на конкурс като начинаещ преподавател не е смешно, не е също така жалко... Страшно е!“, пише хореографът на балет „Арабеск“ Мила Искренова и предлага създаването на специален статут, който да дава право на международно признати артисти в държавните учебни заведения. Прочутият наш танцьор и хореограф Християн Бакалов, поставящ и преподаващ основно във Франция, казва: „Когато едно общество не познава, не оценява и не уважава индивидите, които го представят в най-красивата му светлина пред други общества, е знак на дълбока и тъжна духовна мизерия, с която никой закон или министър не може да се справи!... Предполагам, че ако сега пожелая да преподавам в НУТИ, най-вероятно ще ми откажат, защото нямам диплома, подписана от Калина Богоева!“. Художникът Чавдар Гюзелев, син на големия бас Никола Гюзелев, припомня: „Преди години с баща ми се бе случило нещо подобно. Той не бе завършил Консерваторията, а беше следвал 6 години живопис в Худ. академия, но без да се дипломира, защото междувременно се явява на конкурс за млади оперни певци, който печели... и след края на кариерата му възпрепятстваха възможността да преподава... Но спазващите буквата на закона не се вълнуват от тези факти...“. Не на това мнение е актьорът проф. Атанас Атанасов: „Със съжаление бих искал да споделя, че правилата и наредбите за конкурсите са определени от Министерство на културата и би трябвало да са известни на министър Банов. В случая е важно, че директорката се е съобразила с административните разпоредби и зачита правата на всички евентуални участници в него, включително и на г-жа Такова. Вероятно има начин Министерство на културата да намери подходящо назначение за г-жа Такова съобразно звездния й статут без да нарушава собствените си правила и наредби“. Ето и две мнения на непознати участници в спора, изразяващи двете основни линии, по които върви дискусията, засега без изгледи да се пресекат някъде в пространството. „Ако Стефка Костадинова изяви желание да преподава в спортното училище, ще я карат ли да се явява на конкурс за преподаватели и да скача пред комисия да я проверят и нея?“, пита се Стратия Стратиев. Задочно му опонира Пламен Манов Петров: „За да махнеш някой като Столина Добрева наистина трябва да имаш сериозна, ама много сериозна причина. Не се сещам за по-отговорен и всеотдаен човек от нея в тази професия... Като директор на човек му се налага да взема решения, които не са нито лесни, нито популярни, но те са в името на ефективната работа и правилата. Точно за тези решения човек трябва да бъде подкрепян, не изгонен от „по-горе“. Едно е да бъдеш поканен като световен музикант да споделиш опита си, друго е ти сам да кандидатстваш на обявен конкурс с обявени правила и да очакваш правилата да не важат за теб. А останалите за какво да се готвят, изобщо за какво е вече този конкурс?“...", "date": "2019.08.25", "title": "Боил Банов поиска оставка по Фейсбук заради оперната дива Дарина Такова"}
{"url": "https://www.monitor.bg:443/bg/a/view/v-obuvkite-na-satanata-se-zavryshta-prez-oktomvri-video-173798", "text": "Дългоочакваният пълнометрафен филм, продължение на сериала „В обувките на Сатаната“ ще зарадва феновете си на 11 октомври в платформата на Netflix. Лентата ще носи заглавието „Ел Камино“ и ще проследи опитът на Джеси Пинкман да затвори вратата към миналото с цел изграждането на ново бъдеще. За пълнометражната продукция се говори отдавна, като Арън Пол (Джеси) обясни наскоро, че е останал безмълвен след първия прочит на сценария. Въпреки че сюжетът ще гравитира основно около неговия персонаж, фенове залагат, че ще могат да зърнат и другия си любимец – Брайън Кранстън (Уолтър Уайт). Причината – още през месец юни двамата с Пол   – на две магарета – в социалните мрежи, като единственият коментар и на двамата към снимката беше „Скоро“. Самият Пол е сред продуцентите на „Ел Камино“, а начело на заглавието ще застане отново Винс Гилиган, който е отговорен за успеха и на „В обувките на Сатаната“. След като получи премиерата си по Netflix, филмът ще се завърти и по AMC, телевизията-майка на сериала.", "date": "2019.08.25", "title": "„В обувките на Сатаната“ се завръща през октомври (ВИДЕО)"}
{"url": "https://www.monitor.bg:443/bg/a/view/hilari-dyf-vryshta-lizi-makguajyr-na-malkija-ekran-173793", "text": "Хилари Дъф се връща към корените си в „Дисни“. Това стана ясно, след като продуцентската компания разкри какви са бъдещите й планове във връзка с предстоящата стрийминг платформа Disney+. След един провален опит на Дъф да се завърне в ролята на Лизи Макгуайър, която я изстреля като любимка на тийнейджърите в началото на века, актрисата отново ще изиграе персонажа си за сериал на „Дисни“. Подробности за продукцията се пазят стриктно в тайна. Въпреки че сайтът за видео по поискване на продуцентския гигант ще стартира на 12 ноември, премиерна дата за новите епизоди с Лизи Макгуайър не е съобщена. Не е ясно и дали останалите от оригиналния каст, включващ още Лалейн, Адам Ламбърг, Джейк Томас, Хейли Тод и Робърт Карадин, ще се завърнат в проекта. Единственото, което се издава като синопсис, е че продукцията ще проследи живота на 30-годишната Лизи в Ню Йорк. Междувременно на Дъф ще й се наложи да дриблира между ангажимента си в новия сериал и продукцията „40 е новото 20“, където тя отново играе в главна роля. В създадената от авторите на „Сексът и градът“ комедийна драма, актрисата скача в кожата на младата редакторка Келси. Преди броени седмици сериалът с участието и на звездата на „Бродуей“ Сътън Фостър бе подновен за седми сезон. Вместо да се отказва от един от двата проекта пък Дъф ще съчетава снимките и на двете телевизионни продукции в Ню Йорк.", "date": "2019.08.25", "title": "Хилари Дъф връща Лизи Макгуайър на малкия екран"}
{"url": "https://www.monitor.bg:443/bg/a/view/shaban-mustafa-i-elena-dimitrova-izkachiha-naj-byrzo-vitosha-173794", "text": "Шабан Мустафа и Елена Димитрова са шампионите в тазгодишното изкачване на Витоша. Двамата бяха най-бързи по 18-километровото трасе от НДК в центъра на София до Черни връх с денивелация 1734 метра. Шабан финишира за 1.43:13 ч., а горещото време възпрепятства атаката на собствения му рекорд за скоростно изкачване на витошкия първенец - 1.36:45 ч. от 2015 година. Шабан Мустафа се изстреля напред още след старта и не изпусна водачеството до върха. След две седмици на Мустафа предстои изнурителен планински маратон на 42 км в Швейцария. Втори днес финишира дългогодишният бегач на дълги разстояния и неколкократен победител в Маратон София Петко Стефанов с 1.51:05 ч., а трети е Димитър Михайлов с 1.54:28 ч. При жените най-бърза бе Елена Димитрова изкачила върха за 2.14:22 ч., пред Анна Стефанова 2.24:16, бронзът бе за Каролина Калибацева 2.30:53 ч. Всички те бяха приветствани от близо 3000 души, които изкачиха витошкия първенец по стъпките на Алеко. Сред тях бе и кметът на Столична община Йорданка Фандъкова, която отличи призьорите в бягането и поздрави участниците в Националния туристически събор. \"Прекрасно е, че виждаме толкова много хора тук на върха, сред чистия въздух и красотите на природата. София има безценно богатство с Витоша и за нас е приоритет колкото се може повече съграждани и гости на града да имат лесен достъп до планината, до бъдат по-често сред природата\", каза Фандъкова, след като поднесе цветя пред барелефа на Алеко Константинов на Черни връх (на 2290 м), както сториха мнозина от участниците в туристическия събор. Кметът Фандъкова връчи възпоменателни медали на доц. д-р Венци Росманов - председател на Български туристически съюз, Зорница Радонова – изпълнителен секретар на БТС, д-р Анна Петракиева - директор на Природен парк \"Витоша\", Снежана Петрова – доскорошен директор на Природен парк \"Витоша\" и Петър Панков – изтъкнат скиор и организатор на планински бягания. Всички финиширали получиха подарък сувенир от \"София - Европейска столица на спорта\". За първи път тази година най-бързите можеха да се проследят онлайн чрез GPS-система по пътя им към върха. И това лято всички участници в празника се включиха в инициативата \"Нека пазим планината и да не оставяме боклук след себе си\". За пета поредна година Фондация \"София – европейска столица на спорта\", Български туристически съюз, Природен рак \"Витоша\" и Сдружение \"Маратон\" организираха големия спортен празник и няколкото емблематични събития, събрали хиляди на Витошкия първенец. Още в ранни зори два пешеходни лъча потеглиха от Златни мостове и от Железница за да се съберат на върха, където Националният събор отбеляза 124-ата годишнина на туристическото движение в България. Всяка последна неделя на август хиляди си припомнят как през 1895 г. Алеко Константинов е повел около 300 души от морената пред Народния театър \"Иван Вазов\" към Черни връх. Сега в тържествата участваха представители на туристическите дружества, членове на БТС от цялата страна, както и държавни институции, за които развитието на туризма е приоритет. Те бяха поздравени и от доц. д-р Венци Росманов - председател на Български туристически съюз,  д-р Анна Петракиева - директор на Природен парк \"Витоша\", Анатоли Илиев – организационен секретар на \"София – европейска столица на спорта\" и член на управителния борд на ACES EUROPE и др. Всички те също поднесоха цветя пред барелефа на Алеко Константинов. С тържествата на Черни връх бе дадено и началото на поредицата от празненства и събития, с които ще се отбележи 85-ата годишнина на Природен парк Витоша. В празника се включи и Столична библиотека към Столична община, която ще осигури много награди. Последва богата Концертна програма с концерт на хор \"Планинарска песен – Филип Аврамов\" и МВГ \"Вежен\" - Тетевен, на хижа \"Планинарска песен\". Сред изпълнителите бе и прочутият народен певец Александър Александров, който създаде прекрасно настроение и поведе хората на върха. Изтеглена бе и томболата за участниците в Националното движение \"Покорител на десетте планински първенци\".", "date": "2019.08.25", "title": "Шабан Мустафа и Елена Димитрова изкачиха най-бързо Витоша"}
{"url": "https://www.monitor.bg:443/bg/a/view/helikopter-se-sblyska-sys-samolet-na-majorka-5-zaginali-173802", "text": "Хеликоптер и малък самолет катастрофираха на остров Майорка, в резултата на което загинаха най-малко 5 души, съобщиха местните медии. Трима от загиналите са били на борда на хеликоптера, а двама – в самолета. Инцидентът се е случил в района на община Инка. На мястото на случилото се пристигнали полицаи и медици. Има и няколко ранени. Причините за катастрофата се изясняват.", "date": "2019.08.25", "title": "Хеликоптер се сблъска със самолет на Майорка – 5 загинали"}
{"url": "https://www.monitor.bg:443/bg/a/view/g-7-shte-pomaga-za-spasjavaneto-na-amazonskite-gori-173799", "text": "Световните лидери на срещата на върха на Г-7 се съгласиха да помогнат на страните, засегнати от огромните пожари, които опустошават тропическите гори в Амазония възможно най-бързо, заяви френският президент Еманюел Макрон. \"Всички се съгласихме да помогнем на онези страни, които са били засегнати от пожарите, възможно най-бързо\", каза той по време на срещата в Биариц, предаде АФП. По-рано Макрон нарече пожарите в Амазония \"международна криза\" и обеща, че ще внесе темата в дневния ред на срещата. Германският канцлер Ангела Меркел също обеща \"спешната ситуация\" да бъде обсъдена от световните лидери, тъй като е заплаха не само за потърпевшите държави, но и за целия свят. В същото време ръководителите от Г-7 са се разбрали да засилят диалога и координацията с Русия, изключена от групата след анексирането на Крим през 2014 г., но според тях е прекалено рано да я приемат отново в клуба, предаде АФП, позовавайки се на дипломатически източник. В навечерието на срещата президентът на САЩ Доналд Тръмп се изказа в подкрепа на възстановяването на Г-8 и завръщането на Русия. На работната закуска с британския премиер Борис Джонсън преди началото на днешните дискусии в Биариц Тръмп посочи, че догодина мисли да покани руския президент Владимир Путин.", "date": "2019.08.25", "title": "Г-7 ще помага за спасяването на Амазонските гори"}
{"url": "https://www.monitor.bg:443/bg/a/view/osydiha-obshtina-za-neobezopasena-ulichna-shahta-173783", "text": "4 000 лева ще заплати община Стара Загора на родителите на 7-годишно детенце, което пропаднало в необезопасена улична шахта след проливен дъжд. Казусът, по който се произнесе състав на районния съд в Града на липите, е от 22 юли м.г. Тогава хлапето изведнъж потънало в  необозначения отвор на централната градска улица „Цар Симеон Велики“ №94, с единия крак цопнал и таткото. Мъжът обаче успял да запази самообладание и измъкнала рожбата си преди да е станало прекалено късно. Веднага след произшествието, въпреки сравнително късния час /след 20,00 часа/ старозагорецът  намерил в близост варел, с който запушила донякъде отвора , като по този начин предпазила и други пешеходци, преминаващи по превърналото се в езеро площадно пространство .Рано заранта на следващия ден таткото на детето го отвел на преглед първо в УМБАЛ „Проф. д-р Стоян Киркович“, където заради консултация със специалист се наложило да заплатят 40 лв, а след това и при специалист по съдебна медицина, за да удостовери случилото се. Вс още пространството по централната „Цар Симеон Велики“ в Стара Загора е на практика строителна площадка заради многомилионен проект, който ще я превърне в изцяло пешеходна зона. Възложител на ремонта е община Стара Загора. След продължила повече от година съдебна сага на 20 август е постановено общината да плати 4 000 лева от бюджета си, междувременно привлечените като помагачи в диренето две компании от дружеството разиграли истински цирк, в опитите си да докажат че не носят вина за случката. Включително поискали метеорологична справка за количеството паднал дъжд в деня на произшествието.От общинската администрация пробвали да се оправдаят, че не служителите й , а строителите носят отговорност за обезопасяването на района.Строителите настоявали, че едва ли не е възможно това да се случи, защото върху шахтата имало поставен дървен капак и дори описали точно размерите на гвоздеите, с които уж били заковани дъските му. Пробвали да изкарат виновни родителите, които уж неправомерно навлезли в строителен обект след лятна буря, което накарало съда в крайна сметка да запише в протокола, че:“ че нерегламентиран достъп от страна на детето и бащата до строежа не беше доказан, а що се касае до непреодолимата сила, то съдът намира, че настъпилата лятна буря на процесната дата не е такова събитие, което е непредвидимо и не може да бъде предотвратено от дееца и обществото като цяло с никакви мерки, при съвременното състояние на науката, техниката и икономиката. Обезопасяването на уличната шахта при строеж следва да отговаря на изисквания за безопасност и издръжливост като при ситуация, в която на тази територия не се осъществява строеж.“. Решението може да бъде обжалвано пред окръжния съд. Междувременно стана ясно, че поне още идентично дело ще стартира до дни в Стара Загора. То ще бъде заведено от жена на предпенсионна възраст, която преди няколко месеца строшила китките на двете си ръце заради необезопасени стълбища на същата улица. Обектът трябваше да бъде завършен преди близо година, но и до момента това не се е случило, признават от общината и възнамеряват за всеки ден закъснение на изпълнителите да им налагат глоба от по 3 000 лева.", "date": "2019.08.25", "title": "Осъдиха община за необезопасена улична шахта"}
{"url": "https://www.monitor.bg:443/bg/a/view/turcija-povede-v-grupata-na-volejbolistkite-ni-na-evro-2019-173784", "text": "Националният тим на Турция поведе с две победи в групата на България на европейското първенство по волейбол за жени. Турция е един от домакините на шампионата. Волейболистките, водени от треньора Джовани Гуидети победиха в оспорван сблъсък Финландия с 3:2 (26:24, 25:15, 20:25, 21:25, 15:10) в мач от група А, игран в Анкара. Така туркините поведоха еднолично в класирането с 5 точки, следвани от Сърбия, Гърция и Франция. Българките заемат петото място след поражението на старта от \"петлите\", а днес се изправят срещу сръбкините във втория си мач от шампионата. Финландия пък вече има две поражения и е на последното място във временното класиране. Надпреварата в нашата група А обещава да бъде много оспорвана, като също в двубой от втория кръг Гърция победи Франция с 3:0 гейма. Междувременно националният отбор на България по волейбол за девойки до 18 години спечели бронз на Балканиадата в Босна и Херцеговина. Българките се наложиха над Сърбия с 3:2 (25:22, 22:25, 25:20, 12:25, 19:17) в малкия финал. Титлата спечели отборът на Турция, който победи категорично Румъния с 3:0 гейма.", "date": "2019.08.25", "title": "Турция поведе в групата на волейболистките ни на Евро 2019"}
{"url": "https://www.monitor.bg:443/bg/a/view/kit-haringtyn-stava-chernija-ricar-za-marvel-173785", "text": "Звездата от „Игра на тронове“ Кит Харингтън се присъединява към семейството на „Марвел“. Това стана ясно по време на конференцията D23, която „Дисни“ проведе през уикенда в Калифорния. Екранният Джон Сноу няма да изкара и година, без феновете да зарадва участието си в мегапродукция, като още през ноември 2020 г. ще изгрее на големия екран в лентата „Вечните“ (The Eternals). В нея той ще изиграе Дейн Уайтман „Черният рицар“, който е бивш Отмъстител. Проектът пък ще събере Харингтън отново с Ричард Мадън, който изигра неговия брат Роб Старк в „Игра на тронове“. Останалата част от актьорския състав на „Вечните“ е не по-малко впечатляващ. Пред камерата за заглавието ще застанат още Анджелина Джоли, Салма Хайек, Кумаил Нанджиани и др. Според митологията зад филма на „МарвеЛ“ Вечните са безсмъртна извънземна раса, създадена от Небесните и изпратена на Земята, за да защитава човечеството от злите Девианти.", "date": "2019.08.25", "title": "Кит Харингтън става Черния рицар за „Марвел“"}
{"url": "https://www.monitor.bg:443/bg/a/view/meksikanci-postaviha-rekord-za-folkloren-tanc-173780", "text": "Книгата на рекордите на Гинес регистрира участието на 882 души, танцуващи под ритъма на музика на мариачи в гр. Гудалахара - най-масовия фолклорен танц в света, съобщи АФП. Рекордът е поставен на централния градски площад в рамките на международната среща на мариачите в Гуадалахара, откъдето е и предишният най-масов фолклорен танц през 2011 г. - с 457 участници. За признаването на рекорда всички участници е трябвало да танцуват поне пет минути без прекъсване и да следват хореография, при това с костюми. Танцьорите са били предимно от школи за фолклорни танци. Мъжете са танцували в бродирани костюми на чаро - майсторите на мексиканското родео чарериа. Жените са носели пъстри рокли и панделки в косите.", "date": "2019.08.25", "title": "Мексиканци поставиха рекорд за фолклорен танц"}
{"url": "https://www.monitor.bg:443/bg/a/view/nachalen-pedagog-uchilishtnata-gotovnost-e-vajna-predi-pyrvija-ucheben-den-173787", "text": "Училищната готовност и предварителните разговори между родители и деца преди първия учебен ден са по-важни от това детето да чете и пише. Когато то прекрачи училищния праг за първи път и вече е грамотно, има опасност за загуби интерес. Това сподели Теодора Иванова, начален учител с 30-годишен опит в столичното 119-о СУ „Акад. Михаил Арнаудов“. Според нея още в детските градини децата се запознават с азбуката, цифрите и числата, извършват различни аритметични действия. Затова и част от тях могат да сричат и правят прости сметки. „Децата, които идват ограмотени, не са най-добрият случай. На първолаците трябва да им е интересно, да имат желание да трупат нови знания, да внимават в час. че ще бъде в институция, в която има определени принципи, които трябва да се спазват. Да приема училище като място за своето бъдещо развитие, че ще се забавлява там“, заяви учителката. Затова родителите трябва да поговорят с децата си, да им представят средата, в която ще прекарват деня си. Дисциплината и правилата, които ще трябва да спазват, също трябва да бъдат тема на предварителните разговори между родители и първолаци. „По-палавите деца трябва да бъдат подготвени, че 30-45 минути трябва да бъдат концентирани в часа, че не могат да стават да се разхождат в час, да излизат от стаята, без да питат. Родителят трябва да е обяснил, че има разлика с детската градина. съветва още родителите учителката от 119-о. Те трябва да му обърнат внимание, че не трябва да бъде агресивно спрямо другите деца, да не ги обижда, да не им се подиграва. Добре е на хлапетата да бъде обяснено и как да стоят на чина, да подреждат тетрадките си, шкафчето. Готовността на родителите също е важна. „Те не трябва да закъсняват за първия час, да водят навреме децата, да ги слагат да спят рано, за да не се успиват“, заяви Иванова. Според нея по този начин ще създадем от по-рано правилните навици у децата, защото ако хлапетата закъсняват, в продължение на 4 години след това трудно ще започнат да идват навреме. смята Иванова. Те трябва да обяснят дали малчуганът има определени нужди, които трябва да бъдат предварително казани. Например дали детето има някакви здравословни проблеми или алергии от определени храни, които трябва да се наблюдават от педагозите. Учителите е добре да са на ясно, ако хлапето има страх да говори пред хора или е по-развълнувано в такива ситуации. Педагожката съветва родителите да се доверят на целодневната организация, вместо да пишат домашни вечер или да решават допълнителни задачи. Родителите могат да се намесят и ако детето няма желание за работа в следобедните часове. Тогава те трябва да обяснят, че трябва да се пишат домашни. Ако първолакът обаче има затруднения с учебния материал, могат да се правят допълнителни упражнения през почивните дни, за да не се претоварват децата през седмицата. За тях могат да се вземат допълнителни тетрадки. Според Иванова е добре да се правят и упражнения по краснопис и диктовки.", "date": "2019.08.25", "title": "Начален педагог: Училищната готовност е важна преди първия учебен ден"}
{"url": "https://www.monitor.bg:443/bg/a/view/toni-uot-cska-shte-vzeme-derbitata-173781", "text": "Нападател на ЦСКА Тони Уот е категоричен, че може да бъде важна фигура в атаката на „червените“. „Тук е също толкова изискващо да играеш, колкото и за „Селтик“. За мен най-хубавото е, че останах в историята на клуба, който обичам. Сега обаче мисля за бъдещето, а това остава в миналото. Единственото, което има значение, е да бележа за ЦСКА. Не играх много по време на предсезонната подготовка. Затова първите ми няколко официални мача бяха своеобразен тест на тялото ми за сезона. Опитвам винаги да давам всичко, което имам, но просто не бях достатъчно готов. Конкуренцията в атака е голяма. Най-трудно ще ми бъде да свикна с горещината в София. Това ще ми помогне в дългосрочен план да стигна до фитнес ниво, на което не съм бил никога преди. Тренирам много сериозно и когато получа шанс, трябва да го оправдавам“, сподели Уот пред Diema и допълни, че каквото и да направят съперниците за титлата, „червените“ трябва да са по-добри от тях. „Когато дойде време за сблъсъците срещу тях, трябва да ги победим. За мен най-важното е да радваме „червената” част от България, да вземем максимален брой точки и да стигнем възможно най-далеч в посоката, в която сме се запътили\", допълни нападателят. В същото време стана ясно, че ЦСКА е договорил контрола с „Поморие“ по време на паузата за националните отбори. Все още не е уточнена дата.", "date": "2019.08.25", "title": "Тони Уот: ЦСКА ще вземе дербитата "}
{"url": "https://www.monitor.bg:443/bg/a/view/jena-poiska-razvod-zaradi-more-ot-lubov-173786", "text": "Жена от Обединените арабски емирства подаде молба за развод, тъй като съпругът й се държал прекалено мило с нея и не й противоречал за нищо. Тя се възмутила, че мъжът й винаги помагал с домакинската работа. \"Искам да споря, дори да се карам понякога и да не живея комфортен живот в послушание. Това е невъзможно с моя романтичен съпруг, който ми прощава и подарява подаръци\", признава жената от Обединените арабски емирства. Съпругът от своя страна вярва, че не е направил нищо лошо и е искал да бъде идеален. Мъжът е поискал от съдията да препоръча на жена му да оттегли иска си. Магистратите отложиха разглеждането на делото, за да могат двамата да се помирят.", "date": "2019.08.25", "title": "Жена поиска развод заради море от любов"}
{"url": "https://www.monitor.bg:443/bg/a/view/kzp-syvetva-pri-onlajn-rezervaciite-ne-pribyrzvajte-s-butona-kupi-173788", "text": "Глоба до 30 000 лв. грози хотелиерите, които обещават стаи с изглед към морето, а дават друго, когато пристигнем на място. Подобно действие е нелоялна търговска практика, а при повторно нарушение хотел може да плаща 50 000 лв. неустойка, обяви по повод оплаквания на граждани председателят на Комисията за защита на потребителите (КЗП) Димитър Маргаритов. От комисията дават препоръки, когато преглеждаме оферти онлайн. Не трябва да се взимат прибързани решения, дори когато сме атакувани с изскачащи прозорци и анонси от рода на „Последна стая”, „Само две стаи”, „Още пет потребители разглеждат тази оферта” и други подобни. Вместо това българите трябва в спокойна среда да разглеждат оферти като ги сравняват, а ако имат притеснения, да търсят пряка връзка. „Най-честото оплакване е свързано с разминаването между това, което е рекламирано в интернет - на сайтове на туристически агенции, на конкретни хотели, комплекси, и това, което потребителите получават в реални условия. Има хубави картинки, доста изкушаващо описание на услугите, които се предоставят, но впоследствие се оказва, че това не съответства на действителността.“, коментира още Маргаритов в ефира на ТВ „Европа“. По негови думи у нас не се правят много резервации онлайн, а ранните записвания също не са особено предпочитани. В други европейски държави тенденцията е обратна, докато у нас освен, ако не става въпрос за лятото, то не правим много предварителни резервации. По отношение на скорошен доклад на Евростат, който сочи, че в България едва 17% от резервациите са онлайн, Маргаритов каза, че в следващите години очаква да наваксаме. „Това проучване също показва, че България е сред водещите държави по темп в проценти на нарастване на потребителите, които използват Интернет за онлайн търговия, в това число и туристическата услуга”, смята шефът на комисията като поясни, че у нас е-търговията е имала по-труден старт заради консервативния подход на българина, който смята, че може да му бъдат откраднати парите. Освен това, от КЗП дадоха насоки да не се доверяваме на онлайн магазини с непрофесионално изработен дизайн на интерфейса, със съмнително ниски цени или с недостатъчно информация за търговеца, за предлаганите продукти, за правата на потребителите и процедурите за решаване на евентуален спор. „Понякога ни се струва, че там, където има повече информация, ще изгубим време да я прочетем, но това невинаги е така. Трябва да обръщаме внимание на детайлите, защото те ни ориентират кой е надеждният търговец, съответно - при него рисковете са много по-малки”, завърши Маргаритов.", "date": "2019.08.25", "title": "Глоба до 30 бона за хотела, ако нямаме изглед към морето (ОБНОВЕНА)"}
{"url": "https://www.monitor.bg:443/bg/a/view/postavjame-diagnoza-na-rastenijata-sys-smartfona-173254", "text": "Изследователи от университета в щата Северна Калифорния разработиха полезна технология, позволяваща на фермерите да откриват болести по растенията в полеви условия. Портативното устройство, което се свързва към смартфона, работи на принципа на улавянето на проби от летливи органични съединения, които растителните видове освобождават през листата. На тяхната база се дава диагноза, пише изданието phys.org. Всички растения отделят летливи органични съединения, които те „дишат“, но типът и концентрацията им се променя, ако растението е болно. Всяка болест има свой собствен характерен профил на летливите органични съединения. По този начин, измервайки типа и концентрацията, може да се определи дали едно растение е здраво или болно, както и от какво. Ние създадохме устройство, което се свързва към смартфона, и бързо замерва летливите органични съединения в полеви условия, казва Циншан Вей, доцент в катедрата по химическо и биомолекулярно инженерство.     Съвременните методи за идентифициране на болести по културите са основани на молекулярни анализи, които изискват часове. Освен това трябва да се провеждат в лаборатория. Доставката на образец до лабораторията също изисква време. Така може да се стигне до седмица-две, когато резултатите излязат. Новата технология позволява на фермерите по-бързо да откриват проблема и да ограничават възможните щети. Ако фермер подозира наличието на болест, той трябва да вземе листо от растението и да го сложи в специален затварящ се контейнер. Там то престоява не по-малко от 15 минути, за да може да се натрупат достатъчно летливи съединения. След това капакът се сваля, а фермерът използва тънка пластмасова тръбичка, за да улови органичните вещества. Системата регистрира какви и колко са те и предава данните към смартфона.  ", "date": "2019.08.25", "title": "Поставяме диагноза на растенията със смартфона"}
{"url": "https://www.monitor.bg:443/bg/a/view/jena-postrada-ot-gazova-butilka-173759", "text": "Възрастна жена пострада от неизправна газова бутилка. Инцидентът станал в къща на ул. „Тодор Балина” във Велико Търново. 65-годишната жена готвела на терасата, когато внезапно избухнал пожар, причинен от теч на бутилката. За щастие взрив не последвал. При опита сама да загаси избухналите пламъци обаче, жената пострадала. Тя е настанена в болница с изгаряния по крайниците. Огънят бил загасен от екип на местната пожарна, повикал от съседите. Пожарникари от Великотърновска област се отзоваха на още няколко сигнала през почивите дни. В събота около 17,00 часа избухнал пожар в селскостопанска постройка в село Полски Сеновец. Пожарът обхванал и паркирания под един от навесите камион. Пристигналите огнебрози успели да загасят пламъците преди те да обхванат цялата стопанска постройка и намиращите се в съседство сгради. Унищожени са само 10 гуми.", "date": "2019.08.25", "title": "Жена пострада  от газова бутилка"}
{"url": "https://www.monitor.bg:443/bg/a/view/sled-14-godini-misi-eliyt-pusna-nov-album-iconology-video-173751", "text": "Годината за Миси определено е силна и я поотупа от изолацията, в която сама се беше оттеглила. След като стана   а   само преди два дни Елиът изненадващо пусна краткосвирещ албум с 5 парчета – първият й от 14 години насам. Тавата носи името Iconology и разруши мълчанието й след шестия студиен албум The Cookbook от 2005-а.  Пръст в цялата работа има и старият й познайник – легендата Тимбаланд, който също се бе оттеглил за няколко години, и с когото химията им в студио винаги е блестяла ярко. С изненадващото излизане на Iconology, Миси пусна и ново видео към водещият сигъл Throw It Back. Клипът е дълбок поклон към олдскул звученето и визията на рапа. написа една от най-влиятелните жени в хип-хопа в Twitter в деня на премиерата. Само 48 часа по-късно видеото е гледано над 6 000 000 пъти.  ", "date": "2019.08.25", "title": "След 14 години: Миси Елиът пусна нов албум Iconology (ВИДЕО)"}
{"url": "https://www.monitor.bg:443/bg/a/view/previshena-skorost-na-nov-pyt-prichini-udar-mejdu-2-koli-173754", "text": "Заради превишена скорост два автомобила са се ударили на новоасфалтирания път между пазарджишките села Калугерово и Карабунар. Това съобщиха пътуващи по шосето, което бе пуснато в движение преди дни, след като повече от два месеца се ремонтираше и бе положена нова асфалтова настилка. Двете коли са се ударили в събота късно следобед и по предварителни данни, е имало ранени в двете возила. Едната от колите е излетяла от пътя и се е преобърнала в храстите, а другата е с отнесена задна част. Очевидци твърдят, че гладкият и прав път предразполага за шофиране с по-висока скорост и някои водачи се самозабравят. Ширината на шосето обаче не е толкова голяма и при бързо каране и рязко набиване на спирачки-лекият автомобил няма как да не се приземи или в лозята край пътя, или в храстите.", "date": "2019.08.25", "title": "Превишена скорост на нов път причини удар между две коли"}
{"url": "https://www.monitor.bg:443/bg/a/view/bsp-syvetnici-protiv-teglene-na-kredit-ot-vodno-drujestvo-vyv-velingrad-173752", "text": "Общинските съветници от БСП във Велинград отказаха да подкрепят искането за теглен на кредит от водното дружество „ ВКТВ“ в курорта. Мотивът на опозицията беше, че това е предпоследното заседание на ситипарламента в града и е неуместно да се тегли нов заем от 300 000 лв. Сумата бе необходима на „ВКТВ“, за да изплати част от натрупани задължения към „Басейнова дирекция“-Пловдив, които възлизат на 451 754 лв. Според управляващите от ГЕРБ в община Велинград исканият кредит от водното предприятие е единствена възможност то да работи. От справка на „ Вода, канализация и термални води-ВКТВ“ във Велинград с част от искания заем трябваше да се разплатят оставащи 50 000 лв. по предходен заем и с оставащите 250 000 лв. да бъдат заплатени част от задълженията за вода. Искането обаче не бе подкрепено от съветниците от опозицията и спасителният кредит от 300 000 лв. не бе одобрен.", "date": "2019.08.25", "title": "БСП-съветници против теглене на кредит от водно дружество във Велинград"}
{"url": "https://www.monitor.bg:443/bg/a/view/golovata-mashina-na-levski-se-zakani-na-cska-173791", "text": "С наближаването на сблъсъка започват и страстите около предстоящото дерби между „Левски“ и ЦСКА в неделя. Първи коментари направиха от „синия“ лагер след важния успех с 1:0 над намиращия се в отлична форма „Локомотив“ (Пловдив). Според наставника Петър Хубчев ролята на треньорите в дербитата е много малка. „Тези мачове се играят с пълен заряд и емоция. По-опасни са срещите с другите отбори. Започваме да мислим за ЦСКА с началото на седмицата. В тези мачове, ако върнете годините, има толкова ярки примери, че моментната форма не играе никаква роля. Зарядът там е друг“, сподели специалистът. Що се отнася до мача с „Локомотив“, Хубчев изтъкна, че е много доволен от „Гледам нещата през други очила. Ние бяхме по-настоятелни за успеха, но видях и слабости. Няма да ги крием. Ще си ги кажем в съблекалнята. Бях доволен от хората, които започнаха двубоя. Едната промяна я направихме, за да забавим времето, а другата - защото футболистът вече нямаше сили. Много ценни три точки“ , допълни Хубчев. Авторът на победното попадение за „сините“ срещу пловдивското „Локо“ Найджъл Робърта пък си пожела попадение и в предстоящия мач с ЦСКА. Головата машина на „Левски“ има вече три гола от общо 4 изиграни мача в родния шампионат. „Можем да спечелим дербито. Слушал съм много за този мач и го Доволен съм, че се борихме до самия край в изминалия двубой. Пресирахме, пресирахме и накрая стигнахме до гол. Радвам се, че вкарах пред нашите фенове. В миналия мач също вкарах и направих асистенция. Чувствам се отлично. Всички в „Левски“ сме като едно семейство“, сподели холандският голаджия. В същото време медиите в Германия твърдят, че „сините“ са склонни да платят 500 хиляди евро за правата на израелския национал Талеб Тауата. Според информациите на бранителя е предложен договор за три години, а офертата на 26-кратните шампиони била най-добрата. Тауата има още 12 месеца договор с „Айнтрахт“ (Франкфурт), но не попада в плановете на треньорския щаб за настоящия сезон.", "date": "2019.08.25", "title": "Головата машина на „Левски“ се закани на ЦСКА"}
{"url": "https://www.monitor.bg:443/bg/a/view/lazarov-i-najdenova-s-titli-v-tenisa-173777", "text": "Александър Лазаров спечели титлата на двойки на тенис турнира в Куртя де Арджеш, Румъния с награден фонд 15 хиляди долара. Във финала Александър Лазаров и Калин Манда победиха с 6:4, 6:4 румънците Александру-Петру Лунчану и Стефан Палоси. На сингъл Лазаров отстъпи с 6:4, 0:6, 2:6 на полуфиналите пред лидера в схемата Ернан Казанова от Аржентина за час и 47 минути. Александрина Найденова мцу спечели втората си титла за годината на сингъл и втора в кариерата й от ранг W25, след успех с 6:4, 6:2 над поставената под номер 3 корейка Су Чжан Джан в Гуейян, Китай. Това е юбилеен десети трофей за българката от турнирите на ITF. Найденова не остави съмнение в превъзходството си, а точно преди месец записа друго върхово постижение с първия си трофей в Цуайин.", "date": "2019.08.25", "title": "Лазаров и Найденова с титли в тениса"}
{"url": "https://www.monitor.bg:443/bg/a/view/misis-bylgarija-mariana-marinova-otkriva-nov-svjat-vyv-fermata-173761", "text": "Мариана Маринова, която през 2007 г. се окичи с титлата Мисис България, е вторият известен участник, който ще загърби удобството и лукса на големия град в полза на опознаването на битието на село във „Фермата“. Красавицата, чиято настояща дейност е организиране на различни конкурси за красота, ще се съревновава за голямата награда в размер на 100 000 лв. с актрисата Саня Борисова – единственият друг потвърден участник в риалити формата. Въпреки че в медийното пространство отново се завъртя спекулацията, че в шоуто ще се включи и доскорошният водещ на „Стани богат“ Михаил Билалов, потвърждение все още няма. Новият пети сезон на „Фермата“ ще премине под мотото „Нов свят“, като премиерата на епизодите ще се състои на 6 септември. Участниците ще бъдат разделени в два отбора при новите стопани - Марин Петров и Росен Николаев.", "date": "2019.08.25", "title": "Мисис България Мариана Маринова открива нов свят във „Фермата“"}
{"url": "https://www.monitor.bg:443/bg/a/view/pochistiha-18-mesta-s-grafiti-v-centyra-na-sofija-173773", "text": "18 места с графити в центъра на София, сред които пейки, фасади и кошчета за отпадъци, са били почистени от екипи на Соличния инспекторат.  Отново надраскан е бил храмът \"Св. Седмочисленици\", който беше почистен в началото на годината. За пореден път заради нецензурни надписи са били пребоядисани колоните срещу площад \"Гарибалди\". Те били направени от футболни фенове, информираха от общината. От началото на годината Столичният инспекторат е почистил над 2 000 квадратни метра драсканици и нецензурни надписи, както от жилищни сгради, болници, така и от фасадите на училища и няколко църкви в София. Според Наредбата за управление на отпадъците и поддържането и опазването на чистотата на територията на Столична община, санкциите в случаи на писане или драскане на непредвидени за целта места е от 100 до 5 000 лв. За последния месец са съставени актове на петима, задържани на място от СДВР.", "date": "2019.08.25", "title": "Почистиха 18 места с графити в центъра на София "}
{"url": "https://www.monitor.bg:443/bg/a/view/tihomir-ivanov-na-pyrvi-final-v-diamantenata-liga-173775", "text": "За първи път в кариерата си лекоатлетът Тихомир Иванов ще участва във финал в скока на височина на турнирите от Диамантената лига. Българинът се класира за последния турнир за сезона в комерсиалната верига, който ще се проведе на 29 август в Цюрих. Иванов завърши на седмо място в скока на височина на състезанието в Париж и зае 12-ата позиция в общото класиране в дисциплината, което му даде квота за финалната надпревара. Състезанието в скока на височина при мъжете във френската столица беше много оспорвано, а първите трима завършиха с еднакъв резултат - 2,28 метра. Златото отиде при канадеца Майкъл Мейсън, украинецът Андрий Проценко завърши втори, а руснакът Иля Иванюк остана на трето място. Тихомир Иванов подели седмата позиция с японеца Рио Сато, като и двамата записаха най-добър опит на 2,23 метра. Скачачът ни направи три фаула на 2,26. Иванов трябваше да почака за развръзката в Париж, за да разбере дали ще се класира за финалния турнир. Победителят Мейсън се изкачи от 18-о до 10-о място в генералното класиране, а шанс за Цюрих имаше и германецът Матеус Призбилко, но в крайна сметка остана 16-и. В Париж фаворитът за титлата в спринта на 200 метра на предстоящото световно първенство Ноа Лайлс записа второ най-добро време за годината, след като покри дистанцията за 19,65 секунди. Запитан дали ще преследва рекорда на Юсейн Болт от 2019 година - 19,19 секунди, Лайлс отговори: \"Изобщо не мисля за това. Но, ако мога, бих искал да счупя всеки рекорд.\"", "date": "2019.08.25", "title": "Тихомир Иванов на първи финал в Диамантената лига"}
{"url": "https://www.monitor.bg:443/bg/a/view/nikolina-chakyrdykova-pee-s-dyshterja-si-na-pirin-folk-173774", "text": "Пиринският славей Николина Чакърдъкова ще даде нагледен пример от личен опит за приемствеността между поколенията като за втори път излезе на една сцена със своята дъщеря Мария. Повод за колаборацията им ще даде Детски Пирин Фолк, а почитателите им могат да ги чуят на 30 август в Летния театър в Сандански. Майка и дъщеря Чакърдъкови ще поставят началото на 30-минутен рецитал, като се очаква да изпълнят заедно две популярни хороводни китки. За първи път двете застанаха рамо до рамо на сцена в НДК миналата година. Танцовият съпровод ще е на Неврокопския танцов ансамбъл и очакванията са публиката да не е само зрител, а да стане част от празника на македонската песен и да заформи дълго хоро. Илия Луков ще зарадва почитателите на фолклора ден по-късно – на 31 август. Любопитен факт е, че емблематичният изпълнител се явява за пръв път на Пирин Фолк преди точно 25 години и изпълнението му не само е наградено, но той самият е определен като явление за фестивала. След повече от 20-годишна пауза тази година на 1 септември Пирин Фолк ще събере отново двама от безспорните любимци на публиката – Йорданка Варджийска и Райко Кирилов. Двете музикални легенди ще изпълнят незабравимите си дуети „Младо вино“, „Луда обич“ и др. Специален рецитал с нови песни за Гала вечерта е подготвила и талантливата Радостина Паньова.", "date": "2019.08.25", "title": "Николина Чакърдъкова пее с дъщеря си на Пирин Фолк"}
{"url": "https://www.monitor.bg:443/bg/a/view/leonardo-di-kaprio-vs-brad-pit-173747", "text": "В престура около „Имало едно време в Холивуд“ Леонардо ди Каприо отбелязва, че чувства лентата особено близо до сърцето именно защото – подобно на самия Куентин Тарантино, и той е отраснал по улиците на Лос Анджелис. Не в бляскавата част, а в онази, в която да срещнеш наркоман, забол инжекция хероин в ръката си, е нещо нормално. „На ъгъла на улицата, на която живеех, се развиваше кръг на проституция. Престъпността и агресията бяха навсякъде“, връща лентата назад носителят на „Оскар“. За факта, че изкуството ще бележи целия му живот, родителите на актьора – Ирмелин и Джордж ди Каприо, знаят още докато той е в утробата на майка си. Всичко се случва, когато Ирмелин разглежда творба на Леонардо да Винчи в галерия в Италия, а бебето рита в корема й. „Баща ми е приел това като знак от Вселената, че трябва да се казвам Леонардо“, спомня си още екранният Рик Далтън. Въпреки че родителите му се развеждат през 1975 г., когато е само на 1 годинка, той запазва топли отношения и с двамата. Близък е и със своя по-малък полубрат Адам (плод на любовта между баща му и следващата му съпруга), който също се пробва като актьор. След като залита по наркотиците обаче, Леонардо го изключва от списъка си с контакти. „Той искаше да се обгради с положителни хора. А те не ме искаха наоколо“, казва по повода Адам. Самият Ди Каприо никога не е бил изкушаван от наркотиците и дори му се е наложило да се консултира с експерти, за да може да изиграе Джордан Белфорт във „Вълкът от Уолстрийт“. Леонардо е едва 5-годишен, когато получава първия си професионален ангажимент - снимките на детско тв предаване, от което обаче го отпращат заради проблематично поведение. Минават години, преди тийнейджърът Ди Каприо да се завърне пред камерата. Първите му роли са в сапунки и реклами, а след като в началото на 90-те печели кастинг за ситкома Parenthood, бъдещата кинозвезда престава да посещава гимназия. По-късно взима диплома след приравнителен изпит, но самият той смята прекъсването на образованието си за правилен ход. Рискът се оправдава и скоро той успява да закове роля в „Животът на момчето“ (1993), където си партнира с големия Робърт де Ниро. „Бях на 14 години, когато вкъщи гледахме негов филм. Тогава баща ми посочи телевизора и каза: „Сине, гледай внимателно, защото точно така изглежда великата актьорска игра“, спомня си Ди Каприо, който успява да убеди критиците в потенциала си именно с факта, че не потъва под магнетичното присъствие на Де Ниро в „Животът на момчето“. По-късно двамата се сработват и за „Стаята на Марвин“ (1996), а Робърт де Ниро, който е смятан за любимец на Мартин Скорсезе, е този, който запознава младия Ди Каприо с кинодееца. По-късно младият актьор също си проправя път към сърцето на режисьора, а съвсем скоро тримата ще обединят усилия и за „Убийството на лунното цвете“. Първата си номинация за „Оскар“ Лео получава след „Защо тъгува Гилбърт Грейп“ (1993), където играе дете с ментални проблеми. Това, че типично по холивудски може да изнесе цяла продукция на гърба си в главна роля пък той доказва с „Титаник“. Следват куп попадения във филмографията му. „Бандитите на Ню Йорк“, „Хвани ме, ако можеш“, „Авиаторът“, „От другата страна“, „Злокобен остров“, „Генезис“, „Джанго без окови“ (реж. отново е Куентин Тарантино – б.а.), „Вълкът от Уолстрийт“, „Завръщането“ и последният хит „Имало едно време в Холивуд“ са само част от по-ярките заглавия на Ди Каприо. След общо шест номинации за актьор (в главна или поддържаща роля) през 2016 г. той най-накрая се окичи и със заветния „Оскар“. Амбицията, която развива за кариерата си, изглежда, не преминава и на любовния фронт. Леонардо ди Каприо е известен с предпочитанията си към блондинките и към значително по-младите от него момичета, което вероятно е и причината все още да не е свил семейно гнездо. В списъка му с любовни завоевания влизат красавици от ранга на Бриджит Хол, Жизел Бюндхен, Бар Рафаели, Блейк Лайвли, Джулиет Пъркинс, Нина Агдал и др. Според различни източници въпреки първоначалните слухове, че Ди Каприо се движи в лявото платно, актьорът има архив от 38 приятелки зад гърба си. В момента 44-годишният холивудски ас е щастливо обвързан с двойно по-малката от него доведена дъщеря на Ал Пачино Камила Мороун, която също е модел. По традиция връзката се пази стриктно далеч от медийното внимание. Това пролича и на световната премиера на „Имало едно време в Холивуд“ в Кан. Въпреки че красавицата се разходи по червения килим, за да подкрепи любимия си, двамата пристигнаха поотделно на събитието и така и не дадоха повод на папараците да ги щракнат в интимен момент. „Всички отговарят откровено на въпросите, Лео си мисли за замърсяването на планетата.“ Това е най-честият коментар, който ще видите под клиповете от проведените интервюта на звездите от „Имало едно време в Холивуд“. Ди Каприо е прочут с инициативите си, свързани с опазването на природата. През 1998 г. той учредява фондация, носеща неговото име, чиято цел е да популяризира темата и да набира средства в тази връзка чрез провеждането на няколко събития в рамките на година. Бърз преглед на хрониките от последните години показва, че Ди Каприо е дарил 100 млн. долара за борбата с климатичните изменения през 2018 г., година по-рано е разделил 20 милиона между 100 организации, чиято дейност е свързана с екологичата устойчивост. През 2010 г. дарява милион за пострадалите от земетресението в Хаити, през 2017 г. повтори жеста за жертвите на урагана Харви. Малко известен факт е, че Ди Каприо има и „осиновена дъщеря“. По време на снимките на филма \"Кървав диамант\" Лео работил с 24 деца сираци от SOS детско селище в Мапуто, Мозамбик. След като се привързал към едно от момиченцата там, той поел ангажимент да покрива разходите по отглеждането й. Твърди се, че заделя пари за нея ежемесечно, като двамата продължават да поддържат връзка. Сред хобитата на Ди Каприо са каране на ски, скачане с парашут, а отскоро заедно с партньора си в „Имало едно време в Холивуд“ Брад Пит прекарват часове в майсторенето на керамични произведения. Славата на красавец преследва Брад Пит още от детските му години, когато в училището му го избират за „най-добре облечения“ възпитаник, а момичетата се редят на опашки, за да си спечелят среща с него. Роден като Уилям Брадли Пит през 1963 г. в Оклахома и отгледан в Спрингфийлд, Мисури, бъдещият холивудски ас проявява артистичен потенциал още на 6-годишна възраст, когато пее в местната баптистка църква. Религията играе витална роля във възпитанието му, тъй като родителите му са ревностни християни. Училищната психоложка Джейн и собственикът на фирма за тежкотоварни автомобили Бил (Уилям) са особено строги с трите си деца – Брад, Дъглас и Джули. „Заедно с брат ми и сестра ми бяхме възпитавани с вината от християнските разбирания какво трябва и какво не трябва да се прави“, спомня си Пит. Това е и една от причините към днешна дата актьорът да се определя като атеист. Въпреки че участва в училищни мюзикъли и е част от отбора по дебати, спортът се откроява като основно хоби за малкия Брад. След като не е одобрен за баскетболния тим на училището си, той събира отбор от „Отритнатите“, на които назначава за треньор собствения си баща. По-късно Пит се включва в тимовете по голф, тенис и плуване. На прага на приемането му в университета обаче решава да поеме в коренно различна посока – към журналистиката. Месеци преди да вземе дипломата си за журналист и само с два невзети изпита, Брад се решава на най-големия риск – да захвърли всичко и да се отправи към Ел Ей. С общо 325 долара в джоба си той хваща волана и се превръща в шофьор на стриптийзьорки. Вози ги към частни партита и отговаря за озвучаването на шоуто. Работи още като разносвач на хладилници и викач на мексикански ресторант, заради което се облича като голямо пиле, а запознанство с една от екзотичните танцьорки го води към първия му кастинг пред агент. Отива като неин партньор, но агентът предпочита да наеме него вместо другарката му. Първите епизодични роли на Пит датират от 1987 г. Критиците пък забелязват бъдещата звезда от „Телма и Луиз“ (1991). Любопитен момент от филмографията му е „Тъмната страна на Слънцето“. За седем седмици работа на терен Пит – за когото това е първа главна роля, получава едва 1523 долара, като снимките се случват под режисурата на Божидар Николич в Югославия. Скоро след края на снимачния процес избухва войната, което води до загубата на голяма част от сцените и близо десетгодишно забавяне в представянето на филма, което се случи накрая през 1997 г. Отдадеността на Брад Пит към ролите му не остава незабелязана. През 1995 г. той изкарва цял ден в психиатрично отделение във Филаделфия заради „Дванайсет маймуни“, три години по-късно доброволно отива при зъболекар да „потроши“ предните си зъби, за да се подготви за „Боен клуб“. Каскада за филма, който го нареди сред секссимволите в Холивуд - „Троя“, пък води до контузия на ахилесовата му пета. Въпреки болката той продължава да снима и завършва продукцията, възстановяването отнема месеци на актьора. Първата си номинация за „Оскар“ (за поддържаща роля) звездата получава през 1996 г. с „Дванайсет маймуни“. Следват още четири опита за триумф, като единствената си статуетка към момента асът спечели едва през 2014 г. - и то като продуцент на „12 години в робство“, който бе отличен за филм на годината. Сред най-паметните заглавия във филмографията на Брад Пит са още „Интервю с вампир“, „Седем“, „Седем години в Тибет“, „Гепи“, „Шпионски игри“, „Бандата на Оушън“, „Мистър и мисис Смит“, „Убийството на Джеси Джеймс от мерзавеца Робърт Форд“, „Странният случай с Бенджамин Бътън“, „Гадни копилета“ и много други. Брад Пит е прочут със слабостта си да се влюбва на снимачната площадка. Първото му попадение сред колежките е Робин Гивънс, с която през 1987 г. си партнират в сериала Head Of The Class. Следват Джил Шолен (Cutting Class) и Джулиет Луис (Too Young to Die?). Първият му емблематичен романс, зародил се на филмовия сет, е с Гуинет Полтроу, с която се запознава благодарение на участието си в „Седем“. Двамата са заедно в продължение на три години – между 1994 и 1997 г., като връзката им ескалира и до годеж. Уви, титлата „първа съпруга на Брад Пит“ отива за Дженифър Анистън. Двамата се запознават през 1998 г. и сключват брак на тайна церемония две години по-късно. През 2005 г. Пит отива да работи с Анджелина Джоли по „Мистър и мисис Смит“ и останалото е история. Анистън подава документи за развод, а въпреки скандалната им раздяла през 2009 г. Брад потвърди, че двамата поддържат връзка и продължават да се интересуват един от друг. Още в началото на 2006 г., след като медиите вече гърмят за т.нар. феномен Бранджелина, Джоли обявява, че е бременна с първото им общо дете. Брад и Анджелина се сгодяват през 2012 г. и се разхождат до олтара през 2014 г. След общо шест деца – три осиновени и три биологични, две години по-късно Джоли подаде документи за развод. Според редица източници причината за раздялата са алкохолизмът и избухливото поведение на Пит. Оттогава той говори за борбата си със зависимостта към спиртни напитки, а медиите го сватосваха с десетки жени, включително и с Дженифър Анистън. През 2007 г. Брад Пит също основава своя благотворителна организация – Make It Right, чиято първоначална цел е екологичното възстановяване на Ню Орлиънс след урагана Катрина. Понастоящем организацията работи в Ню Орлиънс, Лос Анджелис, Нюарк, Ню Джърси и Канзас Сити, Мексико. През годините звездата от „Бандата на Оушън“ е подкрепял инициативи, свързани с борбата с аутизма, СПИН, подкрепял е финансово жертви на изнасилване, LGBT общността, борил се е и срещу сексуалния трафик, робство и др. Каузите на Пит са десетки, а несъмнено голям акцент в благотворителната си дейност той поставя върху правата на децата, сираците и т.н. Още от ранна детска възраст Брад се увлича по музиката, като и досега свиренето на различни инструменти се оказва сред любимите хобита на звездата. Актьорът обича още плуването, интериорния дизайн и архитектурата. Именно той пръв открива любовта си и към грънчарството, предвид че именно в неговото собствено студио се затварят двамата с Ди Каприо, за да кроят новите си шедьоври, този път – извън киното.", "date": "2019.08.25", "title": "Леонардо ди Каприо VS Брад Пит"}
{"url": "https://www.monitor.bg:443/bg/a/view/v-bylgarija-njama-nito-edin-osyshtestven-morski-kruiz-za-poslednite-5-godini-173745", "text": "Нито един морски круиз не е бил реализиран в страната през последните 5 години, показват данни на Евростат за 2018 г. Според статистиките последното такова пътуване е било във Варна през 2013 г. Въпреки това, данните сочат още, че за 2018 г. броят на пътниците в Европейския съюз (ЕС), пътували с круизни кораби, е достигнал рекордно ниво от 7 млн. души. Последният такъв рекорд е от 2012 г., когато 6.9 млн. туристи избраха този начин на придвижване. които са Италия (близо 2 млн. туристи), Испания (1.5 млн. туристи), Германия (1.1. млн. туристи) и Великобритания (1 млн. туристи). На последно място е Белгия с 500 пътници, тръгнали от нейните брегове. Най-използваните пристанища са тези в Саутхамптън, Великобритания и Барселона, Испания, изпратили съответно 830 хил. и 720 хил. пътници. Съседна Гърция е изпратила 220 хил. души, а в Турция е отчетен спад от 250 хил. пътници през 2013 г. на близо 60 хил. миналата година. България и Румъния са в един калъп като нямат нито едно осъществено пътуване с круизен кораб за периода 2013-2018 г. Интересното при нас е, че има много туристически компании, които предлагат такива услуги. Родните агенции предлагат превоз от начална до крайна точка като по този начин спестяват разходите на пътуващите за самолетни билети.", "date": "2019.08.25", "title": "В България няма нито един осъществен морски круиз за последните 5 години"}
{"url": "https://www.monitor.bg:443/bg/a/view/karakachanite-izkachiha-otnovo-karandila-za-da-se-vyrnat-kym-korenite-173742", "text": "Близо  3 000 наследници на древното номадско племе на планинските овчари, каракачаните за 28-и път се изкачиха до поляните на Карандила в Сливенския балкан , за да покажат че все още са живи бита и обичаите им. Сред дошлите да поздравят наследниците на овчарите, които се пасяли стадата си в Стара Загора и южните склонове на Родопа планина бяха кметът на Сливен Стефан Радев, областният управител Чавдар Божурски, народните представите Кольо Милев и Мария Белова, която е и зам. председател на  Федерацията на културно-просветните дружества на каракачаните в България. Преди да бъде показан за пръв път как е изглеждал пастирският керван в миналото отец Евгени отслужи водосвет за здраве и благоденствие. В обръщението си към пъстрото множество сливенският губернатор отбеляза: „От поколения каракачаните са пример за трудолюбие, толерантност и уважение. А особено днес, в сложното ни ежедневие, хората трябва да са обърнати към това, което ги обединява, а не към това, което ги разделя.  В този смисъл дължим голяма признателност на каракачанската общност!.“ Поздрав отправи и  гръцкия консул в България Спиридонос Критикос, а председателят на федерацията Христо Христов увери гостите  , че провежданият на Карандила събор се превръща в събитие не само за представителите на етноса, но е и важна част от културния живот на Града на стоте войводи и региона. Каракачаните в България са около 15-20 000 хиляди, а Федерацията обединява двайсет дружества, коментираха от федерацията – само в Сливенско каракачаните са около 5 000. За втора поредна година специален курбан за здраве даде и  кметът на Котел Коста Каранашев, който по този начин отбеляза рожден ден на близначките се Нелина и Паная, които на 21 август по-миналата година .  роди дългогодишната му приятелка, земеделският министър Десислава Танева.Момиченцата са кръстени на тъщата и на починалата майка на котленския градоначалник.", "date": "2019.08.25", "title": "Каракачаните изкачиха отново Карандила, за да се върнат към корените"}
{"url": "https://www.monitor.bg:443/bg/a/view/novata-ni-senzacija-v-pluvaneto-veche-gledam-kym-olimpiadata-173743", "text": "16-годишният ни плувец Йосиф Миладинов, който спечели исторически медал за България от световното първенство за юноши и девойки в Унгария, разкри, че не е очаквал, че ще стигне до отличията.  Талантливият пловдивчанин постигна страхотен успех на 50 метра бътерфлай, грабвайки бронза, при това с национален рекорд - 23,48 секунди. Плувецът ни, който завърши четвърти на 100 метра в Будапеща, спечели и олимпийска квота. Миладинов подобри четири национални рекорда и донесе втори медал въобще за българското мъжко плуване от световни първенства. Първият бе на Антъни Иванов на 200 метра бътерфлай през 2017 година, когато той също спечели бронз в Индианаполис. Постижението на Йосиф Миладинов е резултат от целенасочената му работа в Швейцария, където той живее и тренира под ръководството на местния специалист Жерар Мьорланд. \"Много съм щастлив и доволен от цялото състезание. Получи се много успешно, което не бях очаквал\", сподели българинът пред bgswim.com. \"Самият аз не знам как го направих. Бог беше с мен! Сега гледам напред към други състезания и към Токио 2020\", добави още Миладинов, който се прибира за кратка ваканция в родния Пловдив. Тийнейджърът получи редица поздравления в социалните мрежи за успеха си, като сред първите, отбелязали отличния резултат на Йосиф, бе именно колегата му Антъни Иванов.", "date": "2019.08.25", "title": "Новата ни сензация в плуването: Вече гледам към Олимпиадата"}
{"url": "https://www.monitor.bg:443/bg/a/view/biznesyt-nastojava-za-pylen-odit-na-kibersigurnostta-v-dyrjavnata-administracija-173748", "text": "Държавната администрация у нас трябва да премине през пълен одит на киберсигурността. Около това мнение се обединиха от Асоциацията на индустриалния капитал в България (АИКБ) във връзка с изтичането на данните на 5 млн. българи от базите на Националната агенция по приходите (НАП). От асоциацията подкрепиха бързата реакция на вицепремиера и на председателя на Съвета по киберсигурност Марияна Николова относно инцидента. „Ние приветстваме преди всичко бързината и оперативността, с които г-жа Николова постави на разискване необходимостта от адекватна реакция и на трите власти в държавата. Подкрепяме и правилната оценка на вицепремиера на станалото, която в много отношения съвпада с нашата собствена гледна точка по въпроса“, пишат от работодателската организация. Те обаче остават с непроменена позиция, че промени в Наказателния кодекс трябва да се правят едва след задълбочен анализ на фактите. Според АИКБ „в момента доверието в държавността е във висша степен минимизирано“, затова и работодателите настояват случаят да се разследва от независими външни на системата експерти. Освен това, изпълнителната власт трябва незабавно да изготви и да даде ход на изпълнението на план за действие за намаляване на вредата от случилото се и управление на произтичащите рискове. “Ние не можем да не продължим да напомняме, че „цифровата катастрофа“ с НАП е рецидив, че тя дойде след предишни много тревожни сривове на държавната цифрова политика, а именно проблемите с търговския регистър, преминаването към електронни винетки и др. И преди сме заявявали и сега ще повторим, че подобни провали са изключително обезпокоителни, недопустими и позорящи за държава, която има претенциите да бъде регионален лидер в информационните технологии.“, коментират от АИКБ. Държавните институции, както и външни експерти и компании за сигурност би трябвало да одитират и да опитват пробиви на изградената инфраструктура, а Държавната агенция за електронно управление трябва да наложи минимални критерии за сигурност при проектиране и изпълнение на е-услуги от държавните институции.От АИКБ изразиха готовност да съдействат там, където е уместно.", "date": "2019.08.25", "title": "Бизнесът настоява за пълен одит на киберсигурността в държавната администрация"}
{"url": "https://www.monitor.bg:443/bg/a/view/tom-holand-ostava-v-kostuma-na-spajdyrmen-173746", "text": "Британецът Том Холанд, който си извоюва специално място в сърцето на феновете на суперкероите като Спайдърмен, ще продължи да се подвизава на големия екран като обичания персонаж. Това потвърди самият актьор по време на конференцията на „Дисни“ - D23, от която се очакваше, че посетителите ще получат допълнителна информация за разрива в отношенията между продуцентския гигант и Sony, които държат правата за филмовото екранизиране на Спайдърмен. Това така и не се случи. Ден преди старта на събитието онлайн се завъртя спекулацията, че фирмите вече са сключили споразумение за допълнителни 6 заглавия за Спайдърмен, част от вселената на „Марвел“. Според изтеклата информация, е имало опция и за седма лента. Финансовият въпрос пък е бил решен с разделение 70 на 30 процента от печалбите в боксофиса съответно за Sony и “Марвел“. Уви, подобно споразумение не бе обявено на конференцията. Вместо това Том Холанд заяви, че е изключително благодарен за възможността да изиграе Човека-паяк в пет от филмите на „Марвел“. обобщи актьорът. Шефът на „Марвел“ Кевин Фейдж пък по-скоро се сбогува с персонажа без да издава никакви подробности относно нивото на преговори със Sony. “Радост и благодарност ме изпълват, когато си помисля за Спайдърмен. Направихме пет филма във филмовата вселена на „Марвел“. Това е сбъдната мечта, която никога не съм си мислил, че ще се осъществи. Никога не сме си мислили, че това ще трае вечно. Знаехме, че нещата имат краен срок. В крайна сметка разказахме историята, която искахме“, откровен бе Фейдж пред EW.", "date": "2019.08.25", "title": "Том Холанд остава в костюма на Спайдърмен"}
{"url": "https://www.monitor.bg:443/bg/a/view/4-000-pjaha-i-tancuvaha-na-bogorodichna-stypka-173749", "text": "Близо 4 000 мъже, жени, младежи и девойки взеха участие в програмата на 14-то издание на националния тракийски фолклорен  фестивал „Богородична стъпка“, който се проведе през уикенда в курорта Старозагорски минерални бани. Заради феста всички хотели и места за настаняване бяха препълнени, установи репортерска проверка преди още старозагорският митрополит Киприан да даде старта на надпреварата с водосвет за здраве , а председателят на Съюза на тракийските дружества в България Красимир Премянов да им пожелае успех с думите: „Нека да продължим борбата за българщината, за достойна и просперираща  България!“.  „Добре дошли, българи! Добре дошли на това магическо и митично място! Съборът „Богородична стъпка” се отличава от всички останали фолклорни събития с това, че съхранява най-автентичната, най-истинската и най-въздействащата  част от българския фолклор. Участниците са от всички поколения, те идват тук от всички краища на България, за да създадат настроение. Всички ние сме длъжни подкрепяме всичко що е българско! Да живее България, да пребъде събора!”, каза в емоционалното си слово зам. кметът на Града на липите Иванка Сотирова.Първа на естрадата излезе малката Божидара Николова, която буквално възпламени публиката с изпълнението на „Притури се планината“. Двама академици от БАНИ, композиторът Кирил Тодоров и изследователят на фолклора Крум Георгиев са членове на журито, което ще трябва да прецени къде ще отидат 50 –те плакета за принос в съхраняване и популяризиране на традиционната ни култура. В рамките на съпътстващата фестивала програма многобройните гости успяха да видят и специалната изложба „Свещените места на България“ на астрономите  доц. Алексей Стоев и проф. Пенка Стоева, а природозащитничката Елена Тилова показа своята колекция  „Хубост българска“.", "date": "2019.08.25", "title": "4 000 пяха и танцуваха на Богородична стъпка"}
{"url": "https://www.monitor.bg:443/bg/a/view/grigor-dimitrov-sreshtu-sepi-v-ponedelnik-vecher-173741", "text": "Първата ни ракета в мъжкия тенис Григор Димитров ще започне участието си на Откритото първенство на САЩ в понеделник вечер. Двубоят на българина срещу италианеца Андреас Сепи е трети на корт номер 11, а мачовете на него започват от 18.00 часа българско време. Срещата на Димитров със Сепи е след мачовете на Тиаго Монтейро срещу Брадли Клан и Лорън Дейвис срещу Йохана Ларсон. Междувременно Изабелла Шиникова загуби срещата си в третия кръг на квалификациите за US Open. Българката падна с 1:6, 3:6 срещу Ана Богдан. Румънката, заемаща 147-мо място в световната ранглиста, постигна общо пет пробива срещу само един в полза на 27-годишната софиянка в срещата, която продължи едва 53 минути. До момента Шиникова никога не е участвала в основна схема на турнир от Големия шлем.", "date": "2019.08.25", "title": "Григор Димитров срещу Сепи в понеделник вечер"}
{"url": "https://www.monitor.bg:443/bg/a/view/kuentin-tarantino-naj-naj-naj-vdyhnovjavashti-filmi-173744", "text": "Повече от седмица след премиерата на „Имало едно време в Холувид“, все още сме под влияние на магията на деветия филм на Куентин Тарантино. Реакциите на публиката и у нас са полюсни – или го обичаш, или се чудиш кой по дяволите е позволил на режисьора да създаде тази си творба. Досега така и не видяхме зрител обаче който да е останал безучастен към  . Това ни провокира да се разровим по-надълбоко във вдъхновенията на Тарантино и да изведем на преден план кои са неговите „Най-най-най“ любими филми, от които посвоему е „откраднал“ занаята си. А ето и кои са те, изброени от самия режисьор и цитирани от Screenrant. Ако се чудите защо Тарантино е толкова изкушаван от уестърните, то отговорът се крие именно в това заглавие. Филмът „Добрият, лошият и злият“ (The Good, the Bad and the Ugly) е класика в жанра си – „спагети уестърн“. Дело е на прочутия режисьор Серджо Леоне, а премиерата се състои още през далечната вече 1966 г. Актьорският състав е не по-малко впечатляващ - Илай Уолък, Клинт Истууд и Лий Ван Клийф. Впрочем, заглавието на новия филм на Тарантино е препратка точно към последните филми на Леоне. Те са известни като трилогията „Имало едно време...“, като в поредицата влизат заглавията „Имало едно време на Запад“ „Наведи се“ (познат още като „Имало едно време...: Революцията“) и „Имало едно време в Америка“. Няма как да не сте чували (поне) за тази класика на Мартин Скорсезе с паметното участие на Робърт де Ниро. Не се изненадваме, че Тарантино включва „Шофьор на такси“ като едно от най-големите си вдъхновения в седмото изкуство. Тук впечатляващи са не само историята и критичния поглед към Америка. Като своеобразен подарък за всеки чистокръвен любител на киното служат дори музиката във филма, осветлението, композицията на кадрите и т.н. „Челюсти“ на Стивън Спилбърг остана в историята на киното като летен боксофис хит. Преди 44 години успява да закове печалби в размер на над 470 милиона долара само от продажбата на билети. Филмът има цели три продължения, но без участието Спилбърг. Излишно е да казваме, че резултатите са далеч от впечатляващи. Все по-малко зрители се отправят към киносалона с всяко следващо заглавие, като приходите от боксофиса на последната лента (от 1987 г.) възлизат на едва 52 милиона долара. Или това са над 9 пъти спад в печалбите в сравнение с оригиналното заглавие. „Апокалипсис сега“ е друга класика, към която Тарантино се обръща за вдъхновение, когато застане пред белия лист хартия за следващия си филм. Лентата е скандална в много отношения. Тя влиза в поредицата от военни американски филми, които заклеймяват войната във Виетнам. Легенди се носят и до днес пък за начина, по който легендарният Франсис Форд Копола заснема творбата си. В метеорологически условия във Филипините, които разболяват екипа му и дори понякога водят до смърт, разхищение от дрога и проститутки – режисьорът заснема „Апокалипсис сега“ в продължение на 238 дни. Целият суров материал възлиза на 250 часа, заради което пък му трябват три години за монтирането. Бюджетът скача близо тройно от първоначално предвидения, като достига до над 30 милиона, а скандал, свързан с леговището на полк. Уолтър Е. Курц (Марлон Брандо) всява ужас и до днес. Смята се, че специално за филма то е било осеяно с истински трупове. Първоначално се предполага, че човекът, който ги е доставял, ги е взимал от медицинска лаборатория в Манила. По-късно става ясно обаче, че всъщност е ограбвал гробове. Следейки творчеството на Тарантино, знаем, че рано или късно в списъка с любимите му филми ще попаднем и на хорър. Ето, че „Кери“ се вписва именно в тази графа. Режисираният от Брайън де Палма филм на ужасите се смята за една от най-добрите и паметни ленти от своя жанр. Неслучайно опитът за римейк през 2013 г. с Клои Грейс Моретц се провали в опита си да надскочи своя предшественик. Филмът на Де Палма е екранизация на дебютния роман на Стивън Кинг. „Кери“ получава две номинации от Американската филмова академия, една за Сиси Спейсик за главна женска роля и една за Пайпър Лиори в ролята на нейната майка. Във филма участват множество млади актьори – включително Нанси Алън, Уилям Кат, Ейми Ървинг и Джон Траволта, чиито кариери тръгват стремглаво нагоре именно след участието им в „Кери“.", "date": "2019.08.25", "title": "Куентин Тарантино: Най-най-най вдъхновяващи филми"}
{"url": "https://www.monitor.bg:443/bg/a/view/polkovnik-ot-rezerva-meseci-izuchaval-jivota-na-ispanski-hudojnik-173750", "text": "Близо три месеца изучавал подробностите от живота на  знаменития военен кореспондент на списанията \" Neesweek\" и \"La illustration espanola y amerika\" Хосе Луис Пелисер, преди да се превъплати в него за възстановката на боевете при защитата на Шипченския проход шуменлията Христо Драгозов. 62 –годишният полковник от резерва изчел всичко в Интернет, а и в местната библиотека, за да намери подходящи дрехи, далекогледна тръба, пенсне, изработен от корк плантаторски шлем, револвер с марката „Смит&Уесън“. Приготвил и почти автентично синя лента на която е написано „Кореспондент“, оформил брадата си според маниера от онези далечни години. Най-трудно се сдобил с плетените от естествена вълна чорапи тип калци в синьо и жълто, които испанецът получил в дар от жителка на някогашното село Шипка докато предавал по телеграфа дописките си от обсадата на върха преди 142 години. „Исках всичко да е автентично, затова помолих да ми копират всички известни рисунки на Пелисер, някои от тях са малко познати на широката публика и ги донесох със себе си, за да ги видят повече хора!“, разказа някогашният възпитаник на НВУ „Васил Левски“ –Велико Търново и специалист по многоканални информационни системи и предаване на данни, който  е сред активистите на националното движение „Традиция“ от самото създаване на структурата. Христо Драгозов  е изиграл през годините образите на почти всички исторически личности: бил е генерал Гурко, цар Фердинанд, генерал Владимир Вазов и други, от години е почти несменяем секретар на дружеството в родния си Шумен. Почти като легенда се разказва как преди време, когато бил на посещение в Букурещ попаднал в румънският национален военно исторически музей и едва не ошамарил гида, който разказвал на посетителите, че българските царе Асен и Петър всъщност са румънци и че временно преместили румънската столица във Велико Търново. Хосе Пелистер е бил художник, учил се е в ателието на майстора на четката и перото Рамон Алсина, след което специализира три години в Рим. Комбинирал работата си като художник с графики и политически карикатури, създадени специално за публикуване в пресата, илюстрирал е стиховете на  Фредерик Солер, пристига в щаба на Действуващата Руска армия на Балканския полуостров на 1/13 юни 1877 г. , като носел  удостоверение от списанието „Illustration Espanola e Americana“. Регистрирали го като военен кореспондент едва след намесата на великия княз Николай Николаевич.Сред най-известните му графични кореспонденция са :„Руските войски минават Дунава“,„От Плевен за Свищов“,„Конвой на ранени руски войници“,„Преминаването на Шипка“,„Битката при лунното затъмнение на 26 август 1877 г.“,„Превземането на Одрин“ и „Мирът от Сан-Стефано“. Умира през 1901 година в родната си Барселона, през 1894 година е избран за член на Испанската академията за изящни изкуства .Бил е сред най-разпалените привърженици на идеята за самостоятелна българска държава. Под дима на оръдейните залпове и пушечните изстрели о.р. полковник Драгозов нарисува няколко реалистични картини от събитията със  142-годишна давност,заедно с копията на оригиналните графики те ще бъдат показани в Шумен.    ", "date": "2019.08.25", "title": "Полковник от резерва месеци изучавал живота на испански художник"}
{"url": "https://www.monitor.bg:443/bg/a/view/vremeto-samo-za-plaj-s-temperaturi-do-37-gradusa-173731", "text": "Слънчево и горещо време обещават синоптиците за днес, според прогнозата на НИМХ. Температурите на плажа ще бъдат до 32 градуса, а в останалата чисти на страната до 37.  Основно над планинските райони в часовете след пладне ще има временни увеличения на облачността. Съществени валежи обаче не се очакват. Ще продължи да духа слаб, в Дунавската равнина и Източна България - умерен вятър от изток-североизток.  Атмосферното налягане е и ще се задържи малко по-високо от средното за август. Над Черноморието ще бъде слънчево. Ще духа умерен североизточен вятър. Максимални температури на въздуха: 28-32 градуса. Температурата на морската вода е 26-27 градуса. Вълнението на морето ще е 2-3 бала. Над планините ще бъде предимно слънчево. В следобедните часове ще има временни увеличения на облачността, но само на отделни места ще превали и прегърми. Ще духа слаб до умерен североизточен вятър. Максимална температура на височина 1200 метра около 24 градуса, а на 2000 метра - около 16 градуса.", "date": "2019.08.25", "title": "Времето само за плаж с температури до 37 градуса"}
{"url": "https://www.monitor.bg:443/bg/a/view/postavjat-pametna-plocha-na-20-te-zaginali-pri-katastrofata-kraj-svoge-173735", "text": "Граждани и близки на 20-те жертви на катастрофата край Своге ще почетат паметта им със заупокойна молитва и осветяване на паметната плоча на мястото на инцидента. Инициативата е, заради навършването на една година от тежката автобусна катастрофа край Своге, съобщава БНР. Година след трагедията, последвана от оставки, пътни експертизи и ремонти, хората не виждат особена промяна. \"Сложиха мантинели, направени по безумен начин. Влизаш зад мантинелата, където се намира тротоарът и стигаш доникъде. За да можеш да продължиш трябва да се прекачваш през нея или да пролазваш отдолу... и излизаш на пътната настилка\", обяснява Лилия Георгиева от инициативния комитет, оглавил протестите. Според гражданите въпреки ремонта пътният участък остава все така опасен. \"Ако сега минете по пътя, той е същият. Просто само положиха нов асфалт, сложиха шумяща маркировка, което не решава проблема\", категорични са те. Не са изградени и обещаните две пасарелки. Припомняме, при жестоката катастрофа загинаха 20 души. Към момента шофьорът е единственият обвиняем. Той е с парична гаранция.", "date": "2019.08.25", "title": "Поставят паметна плоча на загиналите при катастрофата край Своге"}
{"url": "https://www.monitor.bg:443/bg/a/view/tri-tramvaja-i-dva-avtobusa-s-nov-marshrut-zaradi-remont-kraj-centralni-grobishta-173732", "text": "Движението на три трамвая, два автобуса и автомобилния трафик ще бъде променено от днес до 28 август, заради реконструкцията на ул. „Каменоделска“, съобщиха от  Столична община. Забранява влизането на пътни превозни средства: - по източното пътно платно и релсовия път на ул. „Каменоделска” между ул. „Първа българска армия” и ул. „Малашевска”, като движението на превозни средства се извършва двупосочно в източното пътно платно на улицата в същия участък. Променят се маршрутите на трамвайни линии с номера 3, 4 и 18. С нов маршрут ще бъдат и автобусни линии №№ 79 и 309 само в посока към СТИНД 2 и бул. „Илиянци“: след ж.п надлеза на ул. „Козлодуй“ наляво по ул. „Индустриална“, по ул. „Заводска“, по бул. „История славянобългарска“ и по маршрутите. В обратна посока маршрутите не се променят.", "date": "2019.08.25", "title": "Три трамвая и два автобуса с нов маршрут, заради ремонт край Централни гробища"}
{"url": "https://www.monitor.bg:443/bg/a/view/moldovci-izbjagaha-ot-obshtejitie-kym-zatvora-v-stara-zagora-173734", "text": "Двама затворници са обявени за издирване, след като са избягали от общежитието към затвора в Стара Загора. Те са успели да преодолеят охранително съоръжение, съобщиха от Министерството на правосъдието. 30-годишният Александър Хаджи и 24 – годишният Василе Морару бяха закопчани на 27 септември м.г. след взривяването на банкомат в старозагорския квартал Железник заедно с ортака си ,22-годишния Дионисие Коджукару. В хода на досъдебното производство стана ясно, че тримата са взривили още едно АТМ, на 20 август в Казанлък. Тройката беше задържана след съвместна акция на полицията в Стара Загора и Пловдив край паметника Скобелева майка, докато пътували с лек автомобил Нисан, в който е намерена задигнатата от Града на липите сума /58 690 лв/ обърнати час след взрива в евро.Парите от Казанлък /31 190 лв/ отдавна били профукани. на 9 юли т.г.тричленен състав при старозагорския окръжен съд с председател Красимира Дончева постанови ефективни присъди от по 4 години и 8 месеца затвор при първоначален общ режима на изтърпяване и за тримата подсъдими. Размерът на сравнително леката присъда /наблюдаващия прокурор поиска  наказания над средните за двата вида престъпления / 4 и 9 години затвор/ поради превес на отежняващите вината доказателство: големи размери  на нанесените щети по банкоматите и помещения /109 000 лв/ и кражба на финансови средства в голям размер-близо 90 бона!/ е в резултат на редукция с 1/3 на първоначалното 7-годишно наказание. Приспаднати са прекараните в ареста 10 месеца от задържането до влизането на присъдата в действие.Чужденците ще трябва да заплатят по 2051 лв за направените от МВР разходи по досъдебното производство. Препотвърдената беше  постоянната мярка за неотклонение „задържане под стража“. В началото молдовците, които са родом от село  Борогани, Леовски район били настанени в затворнически килии, но преди 2 седмица ги преместили в общежитието, защото предстояло привеждането им в столичния централен затвор . В общежитието режимът е изключително облекчен, обитателите му имат право на телефонни обаждания без да бъдат следени,миналата седмица двамата бегълци били посетени от съпругите си.Разговорите помежду си водели на румънски, никой не знае какво си казват. Бягството е станало през телена ограда към съседен двор, след което следите им се загубили въпреки използваните полицейски кучета. Тепърва ще се изяснява защо заедно с бегълците не е тръгнал и 22-годишният им ортак Коджукару. В хода на съдебното дирене постъпиха данни от Интерпол , че молдовците са  съпричастни към взривяването на АТМ във Франкфурт /Германия/ и грабеж в Италия, седмица преди да влязат за втори път в България.Изправени пред документите чужденците макар и с половин уста признаха, че са имали „вземане – даване“ със съдебните институции и криминалистите в Родината и в двете страни от ЕС. Според адвокатите им обаче  липсвали достатъчно доказателства за престъпна дейност в  Германия и Италия , а най-възрастния Хаджи имал зад гърба си само една пробация заради пътно произшествие през  вече далечната 1998-а. Докато чакали присъдите си не разполагали с никакви финансови средства , наложило се дори защитниците им да извадят пари от джоба си  за да им набавят четки и паста за зъби. От ОД на МВР-Стара Загора съобщиха в неделя, че е разпоредено общонационално издирване на избягалите Хаджи и Морару, предупредени са всички гранични пунктове, на територията на три области се извършват проверки на всички съмнителни автомобили. Започнала е и вътрешна проверка за евентуални пропуски в охраната на затвора и общежитието.  Това не е първо бягство от това място, припомнят запознати:на 8 август 2017-а от там духна  54-годишният Петър П. , който се възползвал от това че отговаря за вътрешната лафка и забърсал 237 лв  и фонокарти за 170 лв.Беглецът в крайна сметка бе заловен и към остатъка от 10-годишната си присъда му прибавиха още 12 месеца при строг режим.", "date": "2019.08.25", "title": "Молдовци избягаха от общежитие към затвора в Стара Загора (ОБНОВЕНА)"}
{"url": "https://www.monitor.bg:443/bg/a/view/za-emodjitata-i-seksa-fetishistkite-sajtove-za-evnusi-spektakyla-s-kucheshka-publika-i-dali-kilogramite-pomagat-prez-ljatoto-stihotvorenie-173596", "text": "С всяка изминала неделя лятото става все по-късо, защото му идва краят. В рубриката „Този шарен свят“, за разлика от другите журналистически ресори, новините не свършват, защото са правопропорционални на човешкото. Ето някои от попаденията тази седмица: Потребителите, които използват емоджита в съобщенията си, правят повече секс от останалите, установиха цели две американски проучвания. Над странната връзка между емоджита и секс работили екипи от Института Кинси от университета в Индиана и от Лейк Форест колидж в Илинойс. Учените със сигурност установили, че хората, използващи редовно емоджите и емотикони се впускат по-често в сексуално общуване от останалите. Били изследвани над 5 300 незадомени американци на възраст между 18 и 84 години. Тридесет процента от тях използвали емоджита при запознанства. Те се оказали с по-многобройни сексуални завоевания. При второто проучване, обхванало 275 души на възраст между 18 и 71 години било констатирано, че тези от тях, които използвали емоджита в общуването си, имали по-добър успех при запознанствата си с в специализирани сайтове. Според учените хората, прибягващи до споменатите символи, са по-уверени в себе си и по-забавни. Това ги прави по-успешни в очите на потенциалния партньор. Емоджитата говорят за младежки дух, а той често е считан като предпочитано качество при избора на сексуален обект. На този фон стана ясно, че мъж е бил задържан в щата Флорида за това, че е кастрирал доброволец, срещнат във фетишистки сайт за евнуси, съобщи АФП. Полицията в окръг Хайландс на югозапад от гр. Маями написа в комюнике, че ще си спомня дълго време за намесата й в нощта на неделя срещу понеделник. Когато блюстителите на реда почукали на вратата на 74-годишния Гари ван Ризуик те установили, че той току-що бил извършил кастрация над човек, който обилно кървял, изтегнат на кушетка. От тялото му липсвали две части, които преди това стояли много по-близко до жертвата - тестисите му. Те били поставени в розов съд. Кастрираният бил откаран в болница, като състоянието му е стабилно. Ван Ризуик обзавел стаята си като операционна с медицинско оборудване и съответните обезболяващи. Той твърди, че се запознал с жертвата във фетишистки сайт за евнуси, които фантазират за кастрация. Самозваният хирург че не за пръв път осъществявал кастрация. Той се пробвал над животни и над самия себе си, като отстранил единия си тестис. Ван Ризуик получи обвинение за нелегални медицински практики и за причиняване на телесна повреда. Да минем на нещо по-нежно. Колектив от служебни кучета бе заснет как присъства на спектакъл с мюзикъл ,като дузината четириноги са удобно настанени в креслата на театъра в гр. Статфорд. Снимката на необичайната публика се появи в интернет и предизвика фурор. Тя бе пусната от организаторите на театралния фестивал в провинция Онтарио. Посещението на спектакъла \"Били Елиът:Мюзикълът\" било част от обучението на служебните кучета. Присъствие в театрална зала е част от двугодишната подготовка на служебните кучета. Те трябва да запазят спокойствие, когато са в присъствие на публика, на силно, необичайно осветление и на шум. Организаторите на фестивала очакват посещение на мюзикъла от страна на нови 9 служебни кучета през месец октомври. \"Кучетата се оказаха прекрасна публика. Те се държаха много възпитано и ние ще се радваме да ги приемем отново като зрители\", заяви Ан Суърдфейджър от страна на организаторите. Време е за човешка новина. Хората с наднормено тегло по-лесно понасят анормалните горещини, съобщи доклад на руски учени, озаглавен \"Климатични промени и здраве - оценка, индикатори, прогнози\". В изследването се отбелязва, че наднорменото тегло не само не е фактор, свързан с риск от смърт и сърдечносъдови проблеми при големи горещини, но и допринася за по-лесното им понасяне. Учените поясняват, че топлопроводимостта на мастните тъкани е по-малка, отколкото на други тъкани в организма. Затова когато температурата в заобикалящата среда е по-висока от температурата на кожата, мастният слой пречи на провеждането на топлина. През 2003 г. анормалните горещини в Европа доведоха до смъртта на над 70 хиляди души, а горещините в Русия през 2010 г. - до смъртта на 56 хиляди души. Тазгодишният месец юли пък се оказа най-горещият в историята на наблюденията. Публикуваните наскоро резултати от изследване на учени от университета на Невада показаха, че повишаването на температурата на въздуха до 40 градуса Целзий прави асфалта достатъчно горещ за получаване на изгаряния втора степен на човешката кожа за няколко секунди.  Стига толкова за тази седмица. Важното е да се забавляваме, каквото и да значи това универсално понятие за всеки човек. Ето едно стихотворение на Артюр Рембо, преведено от Кирил Кадийски. Весела неделя!    Предчувствие През синя лятна нощ ще тръгна през полята — ръжта ще ме пощипва и синята трева с прохладни ласки ще ме милва през краката. Ще къпе топъл вятър немирната глава.   Унесен, ще мълча и ще ми бъде леко: в гръдта любов безмерна ще лее свежина и като скитник млад — все пò и по-далеко с Природата ще бродя, щастлив като с жена.", "date": "2019.08.25", "title": "За емоджитата и секса, фетишистките сайтове за евнуси, спектакъла с кучешка публика и дали килограмите помагат през лятото (+СТИХОТВОРЕНИЕ)"}
{"url": "https://www.monitor.bg:443/bg/a/view/gkpp-makaza-otcepen-zaradi-katastrofa-s-dvama-raneni-173733", "text": "Два леки автомобила са се сблъскали челно в неделя сутрин около 6.30 часа в района на село Първица по главния път за „Маказа”, информира NOVA. Пострадали са мъж и жена. Те са били транспортирани до болницата в Кърджали. На място незабавно са изпратени патрулни полицейски автомобили от РУ-Кирково и движението временно се пренасочва през село Първица. Районът на произшествието е отцепен.  ", "date": "2019.08.25", "title": "ГКПП \"Маказа\" отцепен, заради катастрофа с двама ранени"}
{"url": "https://www.monitor.bg:443/bg/a/view/trymp-misli-da-pokani-rusija-na-sledvashtata-sreshta-na-g-7-173736", "text": "Президентът на САЩ Доналд Тръмп заяви, че е възможно да покани Русия да се присъедини към следващата среща на Г-7 догодина, когато той ще бъде домакин на форума, предаде АП. На работна закуска с британския премиер Борис Джонсън преди началото на днешните дискусии в Биариц Тръмп посочи, че мисли да покани руския президент Владимир Путин. Русия беше член на т. нар. Г-8, но беше отстранена през 2014 година след руската инвазия в Украйна. Тръмп потвърди, че лидерите на страните от Г-7, събрани в Биариц, са обсъждали завръщането на Русия в групата, но не знае дали тя ще се върне. Европейските страни настояват Русия първо да изпълни Минските споразумения, преди да й бъде позволено да се върне. Тръмп не посочи според какви критерии възнамерява да покани отново Русия, отбелязва АП.", "date": "2019.08.25", "title": "Тръмп мисли да покани Русия на следващата среща на Г-7"}
{"url": "https://www.monitor.bg:443/bg/a/view/malchugani-se-natroviha-s-hapcheta-za-visoko-kryvno-173740", "text": "Две деца се натровиха с лекарства за високо кръвно налягане. Две деца се натровиха с лекарства за високо кръвно налягане. В единият от случаите тригодишно момче погълнало таблетка Нифедипин, които прабаба му държала в стаята си. във нтори случаи пък, четиригодишно хлапе глътнало таблетка Хлофазолин. Малко след като е прието в Спешна помощ, кръвното му рязко паднало и то било на границата между живота и смъртта. И в двата случая благодерание на своевременната намеса на лекарите, хлапетата са спасени и вече са при родителите си.", "date": "2019.08.25", "title": "Малчугани се натровиха с  хапчета за високо кръвно"}
{"url": "https://www.monitor.bg:443/bg/a/view/razkriha-pyrvo-prestyplenie-izvyrsheno-v-kosmosa-173738", "text": "Американският астронавт Ан Макклейн нелегално е следила банковата сметка на бившата си еднополова съпруга Съмър Уордън, включително и по време на мисия на Международната космическа станция (МКС), съобщава в. „Ню Йорк Таймс“. Според изданието Уордън забелязала, че някой проверява банковата й сметка и поискал банката да установи местоположението на компютрите, от които са извършени незаконните действия. Оказало се, че един от тези компютри е регистриран в мрежата на НАСА. След това тя се оплакала от своята бивша съпруга пред Федералната комисия по търговия на САЩ. По време на показанията, дадени пред главния инспектор на НАСА под клетва, Макклейн признала, че е влязла в банковата сметка на Уордън с паролата, използвана по време на съвместния им живот. Според нея по този начин е искала да се увери, че бившата й и синът й имат достатъчно средства за прехрана. В същото време обвиняемата отбелязала, че не знае за забраната за проследяване на акаунта на Уордън. НАСА, както и Центърът за глобално космическо право на Университета в Кливланд потвърдиха пред изданието, че не знаят досега да е извършвано престъпление от борда на МКС.", "date": "2019.08.25", "title": "Разкриха първо престъпление, извършено в космоса"}
{"url": "https://www.monitor.bg:443/bg/a/view/boris-djonsyn-njamalo-da-plashta-pri-razvod-bez-sdelka-s-es-173737", "text": "Британският премиер Борис Джонсън планира да предупреди европейските лидери, че няма да изплати 30 милиарда паунда (37 милиарда долара), предвидени в споразумението за Брекзита, ако те не приемат промяна на условията на сделката, пише в. \"Мейл он сънди\". Ако Великобритания напусне ЕС без споразумение, според британските юристи правителството в Лондон ще трябва да плати на Брюксел само 9 милиарда паунда (11 милиарда долара) вместо 39 милиарда (48 милиарда долара), съобщава вестникът. Това се дължи на факта, че няма да има разходи, свързани с преходния период. Според британският вестник при липса на компромис по въпроса за условията на Брекзита съгласуваната с Брюксел сума може да бъде съкратена дори до 7 милиарда паунда (8,6 милиарда долара). Британският премиер Борис Джонсън обеща да напусне ЕС без споразумение на 31 октомври, ако Брюксел не приеме главното искане на Лондон - да изключи от спроазумението предпазната клауза за Северна Ирландия. Междувременно стана известно, че Борис Джонсън е поискал от главния юридически съветник на правителството Джефри Кокс юридическа оценка по въпроса за евентуално 5-седмично прекъсване на работата на парламента от 9 септември с цел да се осъществи Брекзит без споразумение, пише в. \"Обзървър\". Според вестника, който се позовава на имейли на високопоставени правителствени служители, написани през последните 10 дни, премиерът е поискал оценка на законността на евентуално решение за прекратяване на сесията на парламента, без разпускането му и свикване на предсрочни избори. Правният съвет, даден в имейла е, че спирането на работата на парламента може да бъде законно, освен ако съдилищата приемат евентуален иск за отмяната му, който може да бъде заведен от противници на Брекзита, съобщава в. \"Обзървър\". Подобна новина ще предизвика гнева на лидерите на ЕС по време на срещата на върха на Г-7 в Бриариц, в която участва и Джонсън, отбелязва британският вестник. Говорител на британското правителство отрече твърденията, че правителството обмисля да прекъсне работата на парламента през септември, за да попречи на депутатите да обсъждат Брекзита.", "date": "2019.08.25", "title": "Борис Джонсън нямало да плаща при развод без сделка с ЕС"}
{"url": "https://www.monitor.bg:443/bg/a/view/54-godishen-invalid-kla-jenata-s-kojato-jivee-173730", "text": "   54-годишният петричанин Васил Василев наръга с кухненския нож 41-годишната Невена Тегова, с която живеел на семейни начала.  Поредният семеен скандал между двамата избухнал вчера преди обед в апартамента на почти неподвижния Васил, в жилищния квартал „Рай“. Невена често избухвала и му вдигала скандали, защото Васил отказвал да й прехвърли апартамента, впредвид влошеното си здравословно състояние. Той трудно се придвижвал с две патерици, могъл да движи само дясната си ръка. След поредния му отказ да й прехвърли жилището Невена изпаднала в истерия и започнала да го налага с тенджера. Васил грабнал кухненския нож от масата и наръгал три пъти в гърдите 41-годишната жена, както и един път в ръката. „Направих го в самозащите. Не й прехвърлям апартамента, защото знам, че направя ли го тя веднага ще ме изгони“, така Васил обяснл на полицаите причината да посегне към ножа.    Съседи чули писъците на Невена и се обадили на тел.112. Дошлите бързо медици транспортирали пострадалата до болницата в Петрич, а оттам в Сандански, където е претърпяла животоспасяваща операция. 54-годишният Васил Василев е арестуван.", "date": "2019.08.25", "title": "54-годишен инвалид кла жената, с която живее"}
