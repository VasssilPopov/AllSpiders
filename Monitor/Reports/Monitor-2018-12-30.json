{"url": "https://www.monitor.bg/bg/a/view/chastni-gardove-pazjat-myjkoto-horo-v-kalofer-153319", "text": "Ако трябва, ще наема частна охранителна фирма, която да опази мъжкото хоро в река Тунджа в Калофер. И полиция ще има. Гостите ни са добре дошли, но трябва да изчакат първо местните мъже да изпълнят обичая и чак след това да влизат във водата. Това обяви кметът на Калофер Румен Стоянов, който всяка година на Богоявление лично води мъжкото хоро в родния си град. „Трябва първо калоферци да влязат в реката, да си изпълнят ритуала и след това вече да влиза който ще. Този път ще направя така, че отвсякъде да има охрана и да не допускаме външни хора в Тунджа”, бе категоричен Румен Стоянов. Той припомни, че правилото в реката да нагазят първо кореняците, не е ново. Проблемът бил обаче, че гостите изобщо не се съобразявали с това. Външните могат да влязат в реката чак, след като кръстът бъде хванат. Обикновено обаче те нагазвали в река Тунджа почти заедно с мъжете от Калофер и така проваляли обичая. Неговото изпълнение вече трета година се наблюдава стриктно от пратеници на ЮНЕСКО. „Поне пет години може да отнеме наблюдението на ритуала ни. В последните две години от организацията пращаха двама унгарци, които наблюдаваха как изпълняваме мъжкото хоро. Но и те ни казаха, че ако в реката влизат външни хора, няма да успеем да се преборим в ЮНЕСКО”, уточни Стоянов. Емисарите на организацията обръщали внимание дори на най-дребните подробности в изпълнението на ритуала. „Те самите миналата година казаха, че хорото трябва да се играе само от калоферци. Иначе го бъркате – това им бяха думите. Казаха ми, че подобно хоро има в Македония, където също имало гайди, но влизането им в реката било по друг начин. Калоферското мъжко хоро е единствено в света – това ми казаха унгарците”, заяви кметът на Калофер. Затова и Румен Стоянов, и останалите калоферци, не искат мъже от други градове да развалят ритуала им. Повечето от гостите не знаели нито коя песен изпълняват калоферци, нито текста й, нито защо точно тази мелодия пеят мъжете. Някои от външните били пияни, а други крещели или нецензурни фрази, или фенски припеви на любимите си футболни отбори. Изключения няма да се правят дори ако гостите са облечени в народни носии, са категорични мъжете от Калофер. „Само местни мъже могат да играят леденото хоро в река Тунджа. Никой друг. Призоваваме и молим всички гости, пък макар и трезвени или в носии, да стоят настрани, докато трае ритуалът ни. Когато ние приключим, да заповядат те в реката”, призоваха за кой ли път мъжете от подбалканския град. „На 6 януари 2018г. пак развалиха хорото. Аз стоях отзад и вардех другите, а част от външните влязоха, почти едновременно с нашите мъже, от ниска част на брега преди мостчето. Затова сега ще го направя там със заграждения, с ленти, за да не може оттам да се влиза в реката. Ще извикам и охрана. Няма да оставя така нещата”, обясни кметът на Калофер. Той уточни, че ще въведе и стриктни правила за фоторепортерите, за да не бъдат допускани на тясното мостче над реката хора, които снимат само за удоволствие, за да качат после снимките си в социалните мрежи. На Богоявление 2018 в река Тунджа нагазиха над 500 мъже. Те бяха „водени” от малчугани на възраст около 10 години. Всички пеят народната песен „Залюбила е Василка” под акомпанимента на гайдарите от Народно читалище „Христо Ботев”. Всички са облечени в народни носии с типичната за града връхна дреха „гимена фанела”. Уникалното е, че за калоферци няма значение кой мъж ще хване кръста. Който и да го хване, го подава на най-малкия участник в леденото хоро. Според поверието ледената вода на реката по време на мъжкото хоро не разболява, а точно обратното – калява.", "date": "2018.12.30", "title": "Частни гардове пазят мъжкото хоро в Калофер"}
{"url": "https://www.monitor.bg/bg/a/view/100-leva-globa-za-tatko-predredil-pacienti-v-lekarski-kabinet-153334", "text": "Със 100 лева глоба се отърва разгневен баща от Пловдив, който предредил други пациенти пред кожно-венерологически лекарски кабинет. Мъжът бил много притеснен, тъй като дупето на детето му било силно зачервено. Тъй като поведението на притеснения татко било с ниска обществена опасност, не съставлявало престъпление по член 325 от НК, таткото бил само глобен, реши районният съд в Пловдив. Поради това магистратите решили, че случилото се е дребно хулиганство и е непристойна проява. Историята, завършила със съдебно решение, станала около 15,30 часа на 15 ноември т.г. Мъжът с инициали А.Л. връхлетял в лекарския кабинет, въпреки че в този момент лекарката преглеждала пациентка. Таткото поискал незабавно да бъде прегледан сина му, тъй като задните части на детето му били зачервени и били по-зле отколкото при предишен преглед. Мъжът се държал агресивно и не искал да излиза от кабинета, като настоявал за незабавен преглед. Кавгата станала достояние на останалите пациенти, които чинно чакали реда си. Поради поведението на мъжа докторката натиснала паник бутона и повикала частна охранителна фирма. Гардовете отвели бащата и го предали на полицията, след което А.Л. се сдобил с акт за дребно хулиганство. Съдът наложил минимална глоба на таткото, тъй като преценил, че поведението му не било особено агресивно и предизвикателно спрямо лекарката, а се изразявало предимно в отправяне на нецензурни реплики и ругатни. Решението не е било окончателно и е можело да бъде обжалвано.  ", "date": "2018.12.30", "title": "100 лева глоба за татко, предредил пациенти в лекарски кабинет"}
{"url": "https://www.monitor.bg/bg/a/view/myj-se-zastrelja-na-vhoda-na-selo-kraj-shumen-153355", "text": "Мъж на 52 години е бил открит застрелян на тревата край дома си в село Ивански на около 15 километра от Шумен. До тялото му е открит боен пистолет, който най-вероятно е незаконно притежаван, а по първоначални данни става въпрос за самоубийство. Жертвата е роденият през 1966 година Стоян С. В. Предполага се че в предпоследния ден на годината към 3 следобед мъжът е излязъл на тревичката край дома си до входа на село Ивански и се е прострелял. Миг по-късно го намерили съседи. Комшията им още имал пулс и бил жив. Обадили се в \"Спешна помощ\", дошъл екип, който обаче вече констатирал смъртта на Стоян и отстъпил местопроизшествието на криминалистите. По първоначална информация оръжието е било заредено само се един патрон. Собственикът на пистолета го насочил в дясното си слепоочие, проектилът излязъл през лявото и на практика не е имал шанс да оцелее. На мястото на инцидента привечер пристигна директорът на ОДМВР ст. комисар Ялчън Расим, а криминалисти извършваха оглед на местопроизшествието. Стоян С. В. живеел сам в Ивански, нито в кметството нито съседите му имат версия за това какво го е подтикнало да се самоубие.", "date": "2018.12.30", "title": "Мъж се застреля на входа на село край Шумен"}
{"url": "https://www.monitor.bg/bg/a/view/ot-1-april-2019g-zakrivat-centyr-za-deca-v-s-dylboki-dol-153348", "text": "От 1 април 2019г. закриват Центъра за настаняване от семеен тип за деца в село Дълбоки дол. Това стана ясно от думте на кмета на Троян Донка Михайлова. Центърът е една от трите социални услуги в селото, а причините за затварянето му били проблем с кадровото обезпечение, както и факта, че само едно от децата е от региона, предаде БТА. В социалната услуга са настанени общо 11 подрастващи от 9 до 17г.. \"Проблеми през последните две години са натрупани по отношение на противообществените прояви на голяма част от децата. Някои от тях не ходят на училище. Сега стартира процесът за поетапното извеждане на децата и връщането им там, откъдето са дошли, ако родителите ги приемат обратно в семействата им. Ако не, се търси приемно семейство. Крайната стъпка е да се намери друг център за настаняване от семеен тип“, уточни заместник-кметът на Община Троян Розалина Русенова. Центърът за настаняване от семеен тип, който предстои да бъде закрит е само една от трите услуги в комплекса. Другите две са Защитеното жилище и Дневният център за деца с увреждания. Те ще продължат да функционират. В момента те се управляват от общината, заради прекратен договор с доставчика на услугата – сдружение „Дете и пространство“. Причината е некачествено изпълнение на услугите.", "date": "2018.12.30", "title": "Закриват центъра за деца в Дълбоки дол от април "}
{"url": "https://www.monitor.bg/bg/a/view/razgrad-slynchev-brjag-prez-london-153352", "text": "\"Некерман\", \"Туи\", \"Томас Кук\" още дузина по-малки и по-големи туристически акули обявиха още преди първия сняг в Европа офертите си за 2019 г. Очаквано заради добрия климат, конкурентните цени и яденето и пиенето на корем в програмите \"Всичко включено\" сред водещите дестинации в бюрата в Германия, Полша, скандинавските държави и Англия е България. Проиграването на ценовите оферти в сайтовете на чуждите туроператори изважда на показ драстичната разлика в цените на пакетите, които се предлагат за почивки по Българското Черноморие в чужбина, и тези, предлагани на място в хотелските вериги или в българските туристически бюра. Първосигнално средностатистическият турист може да се шокира и да се ядоса на \"алчните български фирми\", но зад разликите в цените стоят дълбоки икономически причини, огромни пазари и обороти, каквито и най-големите български туроператори трудно достигат. Подобни, да ги наречем аномалии, могат да бъдат усетени в пазара на лекарствата, на битови стоки и на леки автомобили и не е задължително да търсим непременно \"шашма\". В сайтовете за хотелски резервации цените в 90 на сто от случаите също са по-ниски от тези на рецепции, независимо от таксите и комисионите, които плащат местата за настаняване. Всъщност за потребителя едва ли е и толкова важно какви са причините Ханс да почива на Слънчака номинално по-евтино от Пешо и няма защо да го дразним със спекулации за спекула. Ако нещо трябва да се промени, то не е в туристическите бюра, а в пазарната култура на българския клиент. Стотици хиляди българи си доставят вече стоки и предмети за бита от водещи търговски портали, голяма част от тях вече са открили, че и изгодните почивки и пътешествия у нас и по света са на един клик разстояние. Улеснение са предприетите в края на тази година стъпки към премахване на географските ограничения за плащания на стоки и услуги в рамките на Европейския съюз, така че вече да не може да ви бъде отказано плащане само защото е с карта от българска банка или защото се намирате на територията на България примерно. Повишаването на интереса към покупки на туристически продукти в чужди бюра и агенции може да повлече след себе си и появата на некоректни търговци и дори измамници, но в по-далечна перспектива увеличаването на дела на „резервациите без граници” е неминуемо. И не бива да се чудим, ако за да изкараме почивката си по-евтино и по-качествено, в някои случаи ще е нужно да „минем” от Разград за Слънчев бряг през Лондон. Важното е да сме доволни. И ние, и хотелиерите.", "date": "2018.12.30", "title": "Разград - Слънчев бряг през Лондон"}
{"url": "https://www.monitor.bg/bg/a/view/pochivka-v-slynchev-brjag-po-evtina-kupena-ot-chujbina-153354", "text": "Немски туристи ще почиват по-евтино от българите на родното Черноморие тази година. Изгодни ранни записвания предлагат на чужденците да прекарат лятната си почивка в активен сезон у нас на суми малко над 2000 лева за двама с включен транспорт и изхранване в Слънчев бряг, показа проверка на „Монитор“. В началото на август немски туристи може да плуват в наши води на цени, трудно постижими за българите. С полет от Германия, настанени в двойна стая в хотел на 100 метра от морето, двама души може да прекарат 8 дни срещу 2256 лева. В цената е включена закуска, обяд и вечеря обикновено от бюфет. Туристите получават и закуски и освежителни напитки и произведени у нас алкохолни напитки от 10 до 23 часа. За същите пари, но без включен транспорт в сметката, българите и при ранно записване трудно може да намерят подобна оферта в същия хотел. По-евтино ще ни струва и курортът в чужбина във все още хладния април, ако резервираме при туроператор извън родината.", "date": "2018.12.30", "title": " Почивка в Слънчев бряг по-евтина, купена от чужбина (ТЕМАТА)"}
{"url": "https://www.monitor.bg/bg/a/view/stroim-119-km-novi-shoseta-za-1-mlrd-lv-153349", "text": "През 2019 г. със средства от бюджета, Оперативна програма \"Транспорт и транспортна инфраструктура\" и Механизъм \"Свързана Европа\" ще се изграждат близо 119 км нови пътища, чиято индикативна стойност е около 1 млрд. лв., съобщи министърът на регионалното развитие и благоустройство Петя Аврамова, цитирана от БТА. Петя Аврамова потвърди, че целта на министерството е магистрала \"Хемус\" да е готова до 2024 г. За проекта за скоростния път Видин-Ботевград министър Аврамова каза, че в началото на 2019 г. ще бъдат обявени обществените поръчки за отсечките по трасето между Видин и Ружинци. Те са с обща дължина 55 км и са с индикативна стойност 458 млн. лв. През 2018 г. бяха обявени обществените поръчки за избор на изпълнител на два подучастъка по трасето между Мездра и Ботевград, които са с обща дължина 33 км и са на стойност 302 млн. лева, напомни министърът. Паралелно се извършват рехабилитация и основни ремонти на 709 км републикански пътища, изтъкна още Аврамова. Инвестициите за обновяването са за близо 516 млн. лв. Инвентаризацията на републиканската пътна мрежа показа, че в отлично състояние е настилката на 12 на сто от пътищата, добро е на 27 на сто, задоволително - на 23 на сто, незадоволително на около 13 на сто и лошо на 25 на сто, каза още Аврамова. В най-лошо състояние е третокласната пътна мрежа - данните показват, че близо 8000 км се нуждаят от ремонт. Необходимите инвестиции по предварителни данни са малко над 930 млн. лв. Необходимо е и обновяването на 112 пътни съоръжения, за които по първоначални оценки са необходими 165 млн. лв.", "date": "2018.12.30", "title": "Строим 119 км нови шосета за 1 млрд. лв. "}
{"url": "https://www.monitor.bg/bg/a/view/struva-si-da-investirame-jivota-v-stojnostni-neshta-153351", "text": "- Тази първа година беше неочаквана и сложна, но я затваряме като много успешна! Възстановихме финансирането на българското кино и нито една стотинка не беше изгубена, нито един проект не беше спрян. Продължаваме напред и ще започнем новата година с нови планове и нови промени – връщане назад няма да има. Сега мога да си отдъхна за малко, наистина съм щастлива, че продуцентите получиха своето финансиране преди дни и че много нови филми могат да започнат веднага активно работа по подготовката и заснемането си. На моменти през тази година не ми беше лесно да запазя самообладание, защото всичко можеше да е точно обратното и това не бих си простила лесно, въпреки че не се предполагаше да е моя отговорност. - Когато през ноември 2017 г. влязох за първи път в директорския кабинет на Националния филмов център, нито аз, нито съсловието имахме информация, че само след 1 месец българското кино ще загуби правото да бъде финансирано от НФЦ (на 31.12.2017) и че на бюрото ми стоят недовършени законова база за разплащане за периода 2018-2020 г., законови основания за затваряне на мониторинга от Европейския съюз, стратегия за българското кино, заповед за назначаване на задължителния по закона (ЗФИ) консултативен орган Национален съвет за кино (НСК) – тези базови неща. Оказа се, че първо ще трябва да оправя цялата тази административно-законодателна основа, нещо, което предполагах, че ще заваря готово на бюрото си като наследство от предишното ръководство, за да го продължа и доразвия. Тук става въпрос за дейност, свързана с европейско законодателство, и за адаптиране на нашия закон към законите на Европа, така че работата, която предстоеше, имаше и много сериозен международен елемент, отговорност за стоежа на цялата ни индустрия сред европейските филмови центрове и в международен план като цяло. Всъщност, първата ми заповед като директор на филмовия център е за назначаването на НСК, след като 2 години преди това НФЦ е бил управляван без него. Две седмици по-рано бях информирала гилдията за факта, че през 2018 г. ние няма да имаме право да подписваме договори, няма да има една стотинка, която да може да им бъде отпусната от 1 януари, че работата е наникъде и че искам всички те да знаят това, защото аз все още не знам точно как ще се справя със ситуацията. Имахме едно паметно събрание, на което всички се стекоха в моя кабинет, изслушахме се и се разотидохме с усещането, че ни предстои да видим дали нещо много рисковано и много важно ще може да бъде свършено. - По това време миналата година аз не можех да отговоря на въпроса какво управлявам, ще има ли кино, какво ще правя следващата година. Бях най-неочаквано вкарана в акутна ситуация, която трябваше да реша като хирург, когото от входа на болницата поставят пред леглото на изключително тежък случай и до 15 минути трябва да му отвори и затвори гръдния кош, иначе последствията ще са тежки. Към днешна дата всичко това е зад гърба ни – и моя, и на българската киноиндустрия. Законите са приети, Европа ни е разрешила да продължим да финансираме кино, промените в закона за затваряне на мониторинга са приети от парламента и са също факт, имаме начална стратегия за развитие. Най-важното – спасих и финансирането на българското кино за 2018 г., разписвайки само в последните няколко дни около 90 договора за нови филми с продуцентите. В края на миналата седмица оставащите ми без право да пипам до приключване на процедурите с европейската комисия близо 5 млн. лева бяха законно разплатени и са вече инвестирани в бъдещите нови български филми. Затварям годината спокойна, но това е плод на неистови усилия – и мои, и на много хора, които повярваха, че ще успеем, и застанаха до мен. Невъзможно би било да се справим без изключителната подкрепа на Министерство на културата, Министерство на финансите, на комисията по култура в парламента, на европейските ни партньори. Тяхното институционално съдействие направи възможно само за месеци да се справя с процес, който при нормални обстоятелства изисква поне година и половина. От друга страна, с част от колегите, чиято отговорност е да правят кино, постигнахме обединение и работихме заедно в широк формат, в който влизат както представителите в Националния съвет за кино, така и непредставени в асоциациите продуценти, режисьори и професионалисти, с които заедно изготвихме промените в закона и новия правилник за прилагането му. Това единение е важно, за да има прозрачност, спокойствие, че нещата не се случват зад гърба на част от хората, за да може отговорността да е ясна. В крайна сметка голямата цел е да се случват талантливи, силни и забележителни български филми и това, което аз бих могла да направя в момента, е да осигуря нормална атмосфера това да е възможно. Мисля, че поставихме едно не лесно постигнато, но добро начало за това в края на 2018 г. Като резултат от факта, че има воля за промяна и реални резултати, бюджетът за финансиране на кино през 2019 г. беше увеличен с близо 2 млн. лв. и ще бъде около 14,5 млн. лв. Това е много окуражаващо, финансирането за кино не е било повишавано от 6 години. Ще се постарая това да е тенденция. - Имаше, разбира се. Промените винаги срещат отпор: както знаем, дори във физиката всяко движението напред е свързано с неизбежна съпротива. За голям късмет мене това ме мотивира повече, отколкото ако ме похвалиш, така че и на опонентите си благодаря, че ми дадоха допълнителна енергия. Връщане назад няма да има - докато аз съм директор на НФЦ, ще работим чисто, прозрачно, по закон и в интерес на творческия процес. - Е, честно казано – всичко това. Филмовият център има и голяма международна дейност, която остава под радара, но за 2018 г. от копродукции в „Евроимаж“ проекти с българско участие спечелиха над 800 000 евро при около 550 000 евро за 2017 г. Подписахме важна конвенция на ЕК за копродукциите, която сваля прага за българско участие в мажоритарно европейски копродукции и улеснява участието на български копродуценти във високобюджетни международни филми. Успешно проведохме заседанието на борда на „Евроимаж“ в София през октомври, подписах споразумение за по-сериозно участие в българските продукции с Румъния и Македония, за подкрепа на българските филми с „Ню Бояна”, успешно реализирахме щандовете на българското кино в Берлин и Кан 2018, зад гърба ни са фестивалите „Златен ритон 2017“ и „Златна роза 2018“. - Мисля, че е въпрос на усърдна работа от страна на продуцентите и творческите екипи на тези филми. А дали е въпрос на конюнктура? Бих казала, че за нас конюнктурата в момента е благоприятна, доколкото много мощната румънска вълна по някакъв начин се изтощи. Директорите на фестивали се интересуват от открития – всеки фестивал е толкова голям, колкото нови открития може да представи на публиката си. Румъния вече не е откритие, тя се е утвърдила. В този смисъл ние имаме шанс да бъдем такова откритие. Филмът „Ага“ на Милко Лазаров бе поканен тази година да закрие Берлинале, „Посоки“ на Стефан Командарев бе селектиран в конкурсната програма в Кан. Аз съм убедена, че ние имаме потенциала и да печелим в тези конкурси и това е моето горещо желание и надежда. - Годината би трябвало да бъде добра. В края на тази година стъпихме на здрава почва. От страна на филмовия център продуцентите получиха и ще получават подкрепа и съдействие в рамките на закона. В мое лице ще имат човек с енергия и желание да движим заедно киното ни напред, но това, върху което аз нямам контрол, е филмите, които правим, да са качествени и успешни. В тази посока се надявам на творческите екипи и на комуникацията помежду ни винаги, когато имат нужда от помощ. Ще бъде активна година, в която ще се опитаме да натрупаме плюсове за българското кино в международен план. По отношение на финансирането вероятно ще започнем работа и по отдавна замисления проект за фонд „Българско кино“, а аз лично се надявам и че злополучно известните досега стимули за филмовата индустрия най-сетне ще намерят своята добра формула и ще бъдат приети, както навсякъде около нас. За мен най-големият финансов проблем за киното ни в момента е, че в него няма достатъчно „живи“ пари. Те трябва да идват отнякъде. Стимулите са един начин, фондът е друг начин. Да се разчита само на държавния бюджет е тежко и рисковано мероприятие. За никой бизнес това не би било достатъчно, освен ако не си създадеш монопол, а това е забранено от закона, тоест – не е опция... - В началото на годината ще попътувам. След това ще се върна в София, защото на 13 януари е Денят на българското кино, който организираме с нашите партньори от Столична община и НДК и който, надявам се, ще отпразнуваме всички заедно. Така че няма да имам много време за почивка, може би само от Коледа до Ивановден. На една от сбирките ни през юни, в разгара на драмата, един бивш директор на НФЦ ми каза така: „Жанче, спокойно си излез в отпуска, до края на годината нищо няма да се случи – нито ще се приеме законът, нито ще се разплатят парите, нито ще имаме разрешение от ЕК“. Е, не си взех отпуска, но сега ще се насладя на 2 седмици почивка. - Напоследък взе да ми липсва красотата на творчеството и артистичното изразяване. Става ми мъчно, че когато говорим за кино, говорим само за административна проблематика, за пари, докато всичко това би трябвало да е незначително при положение, че то е само условие за творчество. Ние досега изобщо не сме успели да стигнем до разговор за изкуство. Надявам се през 2019 г. да сме приключили с по-важните административно-финансови въпроси и да стигнем до същностния разговор за кино. Надявам се като директор да мога да помогна на талантливите хора да направят талантливи филми. Животът не е дълъг и си струва да го инвестираме в стойностни неща.", "date": "2018.12.30", "title": "Струва си да инвестираме живота в стойностни неща"}
{"url": "https://www.monitor.bg/bg/a/view/vyrnaha-parite-na-djado-petko-dushen-i-ograben-po-koleda-153350", "text": "Върнаха парите на дядо Петко от видинското село Динково, който беше душен и ограбен малко след полунощ на Коледа. 18-годишните момчета, които бяха задържани за престъплението, са пуснати на свобода. ни след като 85-годишният Петко от видинското село Динково беше душен, а след това обран, той се видял отново с нападателите. Засекли се в местния магазин. Полицията вече му е върнала откраднатите спестявания от 500 лв. и телевизора. Същевременно обаче много хора се обадили, за да му помогнат. Дядо Петко ще посрещне новата година заедно със своите съселяни, за да не е сам. Пред NOVA TV кметът на селото сподели, че е безсилен да се справи с кражбите в Динково.", "date": "2018.12.30", "title": "Върнаха парите на дядо Петко, душен и ограбен по Коледа "}
{"url": "https://www.monitor.bg/bg/a/view/nina-dobrev-kachi-semejstvoto-si-na-vitosha-snimki-153336", "text": "По време на визитата си у нас холивудската звезда с български корен Нина Добрев успя да се качи на Витоша. Там актрисата, известна най-вече с ролята си на Елена Гилбърт в „Дневниците на вампира“, се разходи със семейството си. 29-годишната красавица не пропусна да сподели няколко снимки в социалните мрежи. „Беше фантастична ваканция“, написа към кадрите Нина, а по неофициална информация си е тръгнала от България още в сряда вечерта. Междувременно фенове на актрисата останаха разочаровани, тъй като са чакали пред дома на баба й и дядо й за автографи и среща с нея, но такава не се е осъществила. „Изключително разочарована съм от теб. Заслужаваш другия път да отидем 50 човека и да викаме на улицата. Баща ти слиза и ни лъже. Майка ти и тя се прави на дръж ми шапката. Толкова груби, невъзпитани хора. Братовчедите ти ни гонят и махат като някакви абсолютни простаци. Ти си родоотсъпничка, Нина.“, заяви ядосана почитателка на Добрев. Актрисата се завърна на родна земя за коледните празници за първи път от няколко години насам. Чаровната брюнетка е коментирала неведнъж, че се чувства изключително близка със своите баба и дядо, които живеят в София.", "date": "2018.12.30", "title": "Нина Добрев качи семейството си на Витоша (СНИМКИ)"}
{"url": "https://www.monitor.bg:443/bg/a/view/jena-iska-da-stane-donor-na-ivan-laskin-153347", "text": "Мнозина предложиха в социалните мрежи помощта си на актьора Иван Ласкин, който се бори за живота си във ВМА през последните дни. Жена на име Деси Стоева дори предложи да стане донор. „Моля за информация дали се търси трупен донор или може и част от черен дроб. Готова съм да даря, ако съм годна\", написа тя. Стоева заяви пред „Монитор“, че не желае публичност. сподели ни жената. В профила на съпругата на Ласкин – актрисата и тв водеща Александра Сърчаджиева, много фенове споделиха кръвните си групи и предлагат дарение. „Иван Ласкин е във ВМА, за него се грижат професионалисти, които полагат всички необходими грижи и адекватни действия за неговото възстановяване. Молим за разбиране и съпричастност към семейството на Иван и нека Александра бъде тази, която потърси помощ и разговори!“, написа близка до семейството, след като стана ясно, че към момента няма нужда от кръводарители. До подобно уточнение се стигна, след като на таблото със съобщения в Народния театър се появи обява със следния текст: „Колеги, състоянието на Иван Ласкин е много тежко, спешно се нуждае от преливане на кръв“. Че Ласкин отново е влязъл в болница стана ясно в четвъртък. Той бе приет със силни болки във ВМА, след като прекара известно време в \"Пирогов\". Черният му дроб го е предал, а лекуващите лекари са взели решение да го поставят в изкуствена кома. Специалисти обясняват, че актьорът има проблем със съсирването на кръвта и това затруднява откриването на подходящ донор, чиито показатели да съвпадат или поне да се доближат до неговите. Състоянието на Иван Ласкин е изключително тежко. Към момента медиците се въздържат да дават прогнози за изхода от лечението. Лекарите са лаконични, тъй като близките му не желаят много да се шуми с подробности по случая.", "date": "2018.12.30", "title": "Жена иска да стане донор на Иван Ласкин"}
{"url": "https://www.monitor.bg:443/bg/a/view/mobilni-stancii-za-prezarejdane-na-elektromobili-ot-vw-153337", "text": "Въпреки увеличаващия се живот на батериите на мобилните телефони, много хора носят банка за зареждане, за всеки случай. По подобен начин мисли и VW, разработвайки мобилна станция за бързо зареждане на електрически превозни средства (EV), която може да зареди до 15 EV, преди да е необходимо да бъде заредена. Първите зарядни станции може да се появят още през първата половина на 2019 година, като част от пилотен проект в града на VW, Волфсбург в Германия. Ако проектът се окаже успешен, станцията за зареждане ще бъде инсталирана и в други градове и общности от 2020 г. Устройството ще използва батерии от електрически превозни средства, които са били заменени с нови, след като капацитетът им за зареждане падне под определено ниво. След „обстоен анализ”, тези батерии може да получат втори живот в 360 kWh мобилна станция за зареждане на VW. Когато заряда на станцията за зареждане спадне под 20%, цялата станция може да бъде заменена с друга мобилна станция за зареждане, като тази бъде откарана за презареждане. Ако станцията е свързана към захранване през цялото време, осигуряващо постоянното напрежение от 30 kW, батериите на станцията ще се зареждат постоянно.   До четири електрически превозни средства едновременно, ще могат да се зареждат от мобилната станция, както и електрически велосипеди. Мобилната станция ще разполага с две DC връзки и две AC, също и 100 kW DC връзка за бързо зареждане, която ще зарежда електрически автомобил за около 17 минути. VW ще предоставя на потребителите местоположението на инсталираните мобилни станции за зареждане през мобилно приложение.", "date": "2018.12.30", "title": "Мобилни станции за презареждане на електромобили от VW"}
{"url": "https://www.monitor.bg:443/bg/a/view/hiljadi-na-protest-sreshtu-vuchich-153339", "text": "Хиляди сърби протестираха снощи в центъра на Белград срещу президента Александър Вучич и неговата Сръбска прогресивна партия, предаде Ройтерс. Със скандирания \"Вучич крадец\" протестиращите преминаха в мирно шествие през центъра на града за четвърти пореден път през последните седмици. Демонстрантите настояват за свобода на медиите и за слагане на край на нападенията срещу журналисти и политици от опозицията. Привърженици на опозиционния политически блок \"Съюз за Сърбия\", в който влизат около 30 партии и организации, заявиха, че Вучич е диктатор, а неговата партия е корумпирана. Лидерите на управляващата Сръбска прогресивна партия категорично отхвърлят тези обвинения. В интервю за проправителствената телевизия Студио Бе по време на протеста Вучич каза, че е готов за разговори по исканията на опозицията. \"Аз съм готов да разгледам причините за недоволството на хората\", каза сръбският президент, който бе посрещнат с подигравки от група протестиращи, докато влизаше в сградата на Студио Бе. По-рано Вучич каза, че е готов да провери популярността на своята партия на предсрочни избори. Бившият външен министър Вук Йеремич, който е лидер на малката Народна партия - част от \"Съюз за Сърбия\", заяви, че опозицията ще бойкотира изборите. \"В Сърбия няма да има легитимни избори с участието на опозицията, докато не бъдат създадени нормални условия за избори и за живот\", каза Йеремич. Според анкета на Центъра за свободни избори и демокрация /ЦеСид/ от октомври Сръбската прогресивна партия на Вучич се радва на подкрепата на 53,3 процента от избирателите, докато останалите партии изостават далеч назад. Ако опозиционните партии се явят на избори заедно, те могат да разчитат на подкрепата на около 15 процента от гласоподавателите. Опозиционните партии обаче все още не са взели решение за съвместно явяване на избори и са единни само в позицията си против Вучич и неговата партия, отбелязва Ройтерс. Оглавяваната от Сръбската прогресивна партия управляваща коалиция има стабилно мнозинство от 160 депутати в 250-местния парламент. Следващите парламентарни избори следва да се произведат през 2020 г. От 2000 г. насам, когато народен бунт свали от власт бившия сръбски президент Слободан Милошевич, в страната рядко се организират големи протести на опозицията, отбелязва Ройтерс. Повечето от сегашните опозиционни лидери бяха част от няколкото прозападни коалиции, които управляваха Сърбия между 2000 и 2012 г., когато Сръбската прогресивна партия сформира коалиция със социалистите на Милошевич и дойде на власт. Вучич бе разпален националист по време на насилственото разпадане на бивша Югославия през 90-те години, но след това прегърна европейските ценности и обяви членството на Сърбия в ЕС за стратегическа цел на страната. Той също така поддържа тесни отношения с Русия и Китай, отбелязва агенцията.", "date": "2018.12.30", "title": "Хиляди на протест срещу Вучич"}
{"url": "https://www.monitor.bg:443/bg/a/view/gorna-orjahovica-sybra-nad-500-kg-drehi-za-gradinata-v-disevica-153340", "text": "За два дни жителите на Горна Оряховица събраха над 500 кг. дрехи, обувки и играчки за малчуганите от детска градина „Вит“ в плевенското село Дисевица. Жителите на града са откликнали на призива на Националното сдружение на сираците за помощ на децата. Даренията от жителите от Горна Оряховица ще бъдат транспортирани до плевенското село Дисевица след Нова година, съобщи БНР. „Реших да допринеса за добрата кауза – дрешки от моите деца, които не се използват, могат да ги носят други дечица и да се радват“, споделя една от дарителките. Миналата седмица от сдружението споделиха, че при посещението им в детската градина много от децата са били със захабени дрешки с дупки, а поне десет от хлапетата са били с гумени чехли. „Много от децата, които посещават детската градина са от изключително бедни семейства и градината за тези родители е спасение децата им да са на топло и нахранени“, написаха във фейсбук страницата си от Сдружението и призоваха всеки с каквото може да помогне. Детската градина е посещавана от 43 деца, като от организацията посочват и от какви размери обувки имат нужда. Най-много хлапета носели номер 30 – 18 деца. 11 малчугана имат нужда от топли обувки номер 28, осем носят номер 31, четири са с 32-и номер, а по едно са с номер 26 и номер 27", "date": "2018.12.30", "title": "Горна Оряховица събра над 500 кг дрехи за градината в Дисевица"}
{"url": "https://www.monitor.bg:443/bg/a/view/astana-otnovo-variant-za-myri-153341", "text": "Станимир Стоилов може отново да поема казахстанския шампион „Астана“. Това твърди местното издание vesti.kz по повод информация на сръбска медия, че треньорът на „Раднички“ (Ниш) Ненад Лалатович е на път да застане начело на първенеца на бившата съветска република. „Защо пристигането на Лалатович в „Астана“ е малко вероятно? Първо столичният клуб може да възстанови сътрудничеството си със Станимир Стоилов, от когото по наша информация във футболната федерация на Казахстан не са съвсем доволни заради неудачното представяне в Лигата на нациите. Освен това причина за раздяла с българина може да стане високата му заплата. Предстои да се разбере какво ще се случи, но може би и самият Стоилов се е убедил, че повече му пасва работата като клубен треньор\", пише vesti.kz. Стоилов е отворен вариант и за родния „Левски“, където на този етап работата си продължава словенецът Славиша Стоянович.", "date": "2018.12.30", "title": "„Астана“ отново вариант за Мъри"}
{"url": "https://www.monitor.bg:443/bg/a/view/planinskite-vodachi-vlizat-v-zashtitenite-paralelki-153342", "text": "Единствената в страната паралелка за планински водачи в училище „Васил Левски“ в троянското село Черни Осъм престои да бъде добавена в списъка със защитените от държавата специалности от професии. Предложението ще бъде внесено от образователния министър Красимир Вълчев за утвърждаване от Министерски съвет, предаде БТА. Това дава е възможност да се запази паралелката, въпреки недостига на ученици. Минимумът ученици може да бъде 9, а държавата да дофинансира 85% от стандарта за ученика за останалите 9, поясни зам.-кметът на Троян Розалина Русенова. „Община Троян последователно във времето е полагала усилия да задържа всички училища на територията на селата, в това число и училището в Черни Осъм. Не случайно там е реализиран европейски проект за цялостно обновяване на инфраструктурата, а в рамките на последните три години Общината е вложила 100 хиляди лева за подкрепа на учебно-възпитателния процес. Ние ще положим всички усилия училището да продължи да съществува. Надявам се, че ще има достатъчно ученици, които да формират паралелка“, коментира кметът на Троян Донка Михайлова. На последното заседание на Министерски съвет за 2018 г. в списъка със защитените специалности от професии за учебната 2019/2020 година бяха добавени още 14 специалности към вече 29-е утвърдени. Списъкът на специалностите от професии, по които в бъдеще се очаква да има недостиг от специалисти на пазара на труда, пък нарасна с още 3 и за следващата учебна година те вече са 57.", "date": "2018.12.30", "title": "Планинските водачи влизат  в защитените паралелки"}
{"url": "https://www.monitor.bg:443/bg/a/view/kanie-revnuva-ot-drejk-153344", "text": "Рапърът Кание Уест ревнува от колегата си Дрейк, с когото са в открита вражда от дълго време. Причината за избухването на изпълнителя на Gold Digger е, че Дрейк следи съпругата му Ким Карадшиян в социалните мрежи. „До тази сутрин не знаех, че през септември Дрейк е следил жена ми в Инстаграм. Представете си да имате проблем с някого и те да следват съпругата ви. Ние се надяваме и се молим този мъж да открие щастие като нашето“, написа Уест. Припомняме, че през септември риалити сензацията Ким Кардашиян заяви, че не е имала любовна афера с Дрейк. До необходимостта от подобна защита се стигна след множество спекулации, че именно 38-годишната звезда е Кики от тоталния хит на канадеца - In My Feeling. Подобна теория заля социалните мрежи, като водещият довод е, че семейството и приятелите на чаровната брюнетка често я наричат галено Кики. Един фен дори си направи труда да направи карта на квартала в Калифорния, в който Ким живее с Кание, според която Дрейк им е съсед. Част от текста на песента загатва, че главната героиня е от квартала на изпълнителя на Scorpion. ние просто не слушаме добре“, категоричен е един от най-върлите конспиратори по темата. „Никога не се е случвало. Край на историята“, се включи в дискусията самата Ким.", "date": "2018.12.30", "title": "Кание ревнува от Дрейк"}
{"url": "https://www.monitor.bg:443/bg/a/view/bylgarka-specheli-mejdunarodnija-konkurs-mladi-virtuozi-153338", "text": "Студентката Десислава Георгиева спечели 14-тото издание на престижния международен конкурс за композитори „Млади виртуози“. Нейната композиция \"Перперикония“ пребори 64 произведения на автори от 18 държави и грабна втората награда, но първа награда, не за пръв път, не беше присъдена, затова българката е големият победител. Творбата на Георгиева е инструментална поема за флейта и струнен квартет, вдъхновена от древната Тракийска сага за свещения скален град от Омирово време – Перперек. Съгласно регламента на конкурса, тя ще има своята „световна премиера“ на следващия, 15-и международен форум „Млади виртуози“, който ще се проведе през декември 2019-та и ще бъде посветен на 120-годишнината от рождението на Патриархът на българската музика Панчо Владигеров. Творбите на кандидатите са оценявани от международно жури в състав акад. Георги Минчев - композитор, проф. Дан Дедиу - ректор на Консерваторията в Букурещ и председател на конкурса „Джордже Енеску“, проф. д-р Борислава Танева - зам.-ректор на Националната музикална академия „Панчо Владигеров“, проф. Пламен Джуров - диригент и композитор и доц. д-р Георги Арнаудов. За призовите места са се борили таланти от Аржентина, Германия, Гърция, Италия, Китай, Русия, САЩ, Швейцария, Япония. „Млади виртуози“, които от 2013 година е член на Европейския Съюз на Младежките музикални конкурси, тази година даде две трети награди. Едната отлетя към Михаел Есл - студент по композиция в Академията за музика „Ханс Айслер“ в Берлин; носител на първи награди от международните конкурси „Алба Роса Вийтор” в Испания и „Джоузеф Дорфман” – Германия. Другият „бронз“ е присъден за \"Кралския танц на Юнгфтак\" от Чарлз Кори – много известен вече американски композитор с Докторска степен по музикална теория и композиция от Университета в Питсбърг. Музиката му се изпълнява из цяла Европа, Северна и Южна Америка, с успешни премиери в Амстердам, Сиатъл, Урбана и Буенос Айрес. Това не е първото конкурсно отличие на Десислава Георгиева, възпитаничка на Нов Български Университет в школата на композитора Стефан Драгостинов и понастоящем, редовен докторант в НАТФИЗ „Кръстьо Сарафов“. През есента на 2015-та, току-що дипломирала се в НБУ в специалност „тонрежисура“, изучаваща в Minor-програма „Хорово дирижиране“ при доц. Деян Павлов и композиция при проф. Драгостинов, тя спечелва Трета награда на конкурса в Чепеларе „Нова българска музика 7/8“, за песента „Бре, Калинко“ – оригинално полифонично творческо взиране на младата авторка в богатата родопска традиция. Композиторската школа на проф. Стефан Драгостинов в Нов Български Университет е доказана институция, след като малко след създаването си през 2007 г., започва да печели престижни конкурси - първа награда по композиция „Еуфония“ в Брюксел (2009), първа награда на международния конкурс по композиция „Проф. Марин Големинов“ (2009), първа награда на конкурса по композиция „Борис Христов“ (2011) – общо 21 международни награди, а в конкурса „Млади виртуози“ школата вече има традиция и шест приза през годините.", "date": "2018.12.30", "title": "Българка спечели международния конкурс „Млади виртуози“"}
{"url": "https://www.monitor.bg:443/bg/a/view/grisho-shte-igraja-taka-che-da-radvam-cjala-bylgarija-153345", "text": "Григор Димитров сподели очакванията си за новия сезон в специално интервю за Max Sport. Той започва участието си в него към 5.00 ч. в последния ден на 2018-а срещу японеца Йошихито Нишиока (75-и в света) във втория мач на турнира в Бризбейн (Авл). „Първо нека да започна годината с победа, каза Гришо на въпрос на какво могат да се надяват феновете му през 2019 г. - Това е единственото нещо, което искам в момента – да радвам не само себе си, но и всички свои фенове, цяла България. Започваме отначало – всяка една година е различна от другата. Защо да не се надяваме на подобни успехи, а защо не и за повече.“ Григор Димитров, завършил 2018 г. като №19 в света, коментира и работата си с треньорския екип, в който освен Дани Валверду ще се включи активно и легендата Андре Агаси. „За момента както казах всеки е щастлив с човека до себе си, както се казва, уточни той. - Прекарахме доста седмици всички заедно, така че започваме годината наново. Няма смисъл да казваме кой какъв е и защо е. Всички имаме еднаква цел, опитваме се да се фокусираме изцяло върху това и се надяваме, че ще имаме успех.“ Първата ни ракета сподели и впечатленията си от Бризбейн, където по традиция стартира силно: \"Харесвам го, да. Последните години започвам годината тук. Мисля, че последните 6-7 години съм прекарвал Нова Година тук. В момента е време само за позитивизъм и настройка за мачовете.“ Най-добрият ни тенисист не пропусна възможността и да отправи пожелания към своите фенове: \"Пожелавам на всички да са живи и здрави, което е и най-важното нещо. Благодаря много за подкрепата през всички тези години, която продължава и днес. Надявам се, че ще мога да ги радвам още повече.“ Междувременно Роже Федерер (№3 в ранглистата на АТР) стартира своя сезон с бърза победа над Камерън Нори (Вбр) с 6:1, 6:1 само за 57 минути в първия мач за защитаващия титлата си тим Швейцария срещу Великобритания на турнира за смесени двойки \"Хопман къп\". Той и Белинда Бенчич биха с 4:3, 4:1 Нори и Кейти Ботър, а Бенчич победи с 6:2, 7:6(7) Кейти Ботър. Германия пък отнесе с 3:0 отбора на Испания. Александър Зверев (№4 в света) надигра с 6:4, 4:6, 7:6(7:0) Давид Ферер. Преди това Ангелик Кербер се наложи с 6:2, 3:6, 6:3 над Гарбине Мугуруса. На двойки пък Кербер и Зверев спечелиха с 4:2, 4:3 (5:3) срещу Мугуруса и Ферер.", "date": "2018.12.30", "title": "Гришо: Ще играя така, че да радвам цяла България"}
{"url": "https://www.monitor.bg:443/bg/a/view/klop-ne-iska-da-chuva-za-titlata-v-anglija-153346", "text": "Мениджърът на „Ливърпул“ Юрген Клоп е категоричен, че не желае нито да говори, нито да чува за спечелването на титлата в Англия, въпреки убедителния успех с 5:1 срещу „Арсенал“ и убедителната преднина на върха. „Не съм най-умният човек на света, но не съм и идиот. Не е важно с колко точки водим декември, това няма значение. Ако загубим следващия си мач, всички ще кажете, че напрежението ни смазва. Мисля обаче, че отборът направи и показа позитивен процес, от който няма как да се оплача“, коментира Клоп, който изпраща по най-добрия възможен начин 2018 година. Следващата седмица пък „Ливърпул“ гостува на шампиона „Манчестър Сити“ в мач, който може да се окаже с решаващо значение за съдбата на титлата този сезон. Преди двубоя „мърсисайдци“ са в серия от 9 поредни победи. В същото време компютърната програма, създадена от британски програмисти, за да изчисли шансовете на отборите от Висшата лига, предрече титла за „Ливърпул“ и то с точков рекорд. Тройката пък се допълва от „Манчестър Сити“ и „Тотнъм“. Симулацията използва множество и е направила разчет като в крайна сметка „мърсисайдци“ ще финишират с актив от 106 точки, което ще си е рекордно постижение. Втората позиция според компютъра ще е за „Манчестър Сити“ с актив от 97 точки, а „Тотнъм“ ще е трети с 94. В първата шестица ще завършат последователно „Челси“, който вчера победи „Кристъл Палас“ с 1:0 (79 точки), „Арсенал“ (78 точки) и „Манчестър Юнайтед“ с 67. Отпадащите тимове ще бъдат „Бърнли“ с 22 точки, „Фулъм“ с 21 и „Хъдърсфийлд“ с 14.", "date": "2018.12.30", "title": "Клоп не иска да чува за титлата в Англия "}
{"url": "https://www.monitor.bg:443/bg/a/view/povreden-radar-blokira-letishteto-vyv-venecija-153330", "text": "Повреден радар на летище „Марко Поло“ във Венеция държа в плен повече от 24 часа стотици пасажери. Но истинската причина за спирането на полетите за Италия и за чужбина бе падналата в района преди три дни гъста мъгла, която излязлото от строя съоръжение трябваше да „пробие“. За съжаление по незнайно какви причини радарът се скапа и за ремонта му трябваше да дойдат специалисти от фирмата - производител. Доста авиокомпании пренасочиха полетите си към летището на намиращия се на стотина километра град Верона, но мнозина пътници предпочетоха да се върнат във Венеция и там да изчакат нормализирането на въздушния трафик на „Марко Поло“. Той бе възстановен късно снощи, но според специалистите ще са нужни поне 2 – 3 дни за влизането на летището в нормалния му график на работа. Последните дни на 2018 г. за съжаление вгорчиха доста и живота на жителите на Рим, тъй като се оказа, че въздухът в станциите и мотрисите на двете линии на метрото не е за дишане. След няколко случая на припадане на пътници бяха направени измервания, които показаха, че присъствието във въздуха на фините и вредни частици Pm10 e над два пъти повече от допустимите нормативи. Това се отнася особено за станциите с остарели вентилационни системи и за старите мотриси, където наситеността на частиците от тежки метали Pm2,5 става изключително опасна за човешкото здраве. В новите мотриси положението е по-добро, но за съжаление те са все още твърде малко. В интерес на истината още преди месец градската управа започна усилена работа по оздравяването на средата в метрото и почистването на врезните частици. За целта са били отделени 8,3 млн. евро, но ако се вярва на в. „Кориере дела сера“ ефектът от това капиталовложение все още е твърде малък. Общинари пък от района на смятания за най-страдащ от индустриално замърсяване град на Апенините – Бреша, обявиха конкурс за „носове“, които да улавят воните, разпространявани от местните предприятия. Тоест търсят се хора със силно обоняние, които срещу порядъчно заплащане да бродят постоянно из индустриалните квартали с велосипеди, мотопеди и коли, да улавят лошите миризми и да сигнализират веднага началниците си в общината. Те пък от своя страна ще нареждат на собствениците на пусналите воните фабрика веднага да спрат причиняващите ги производства. Депутатите от опозиционната дясна партия „Форца Италия“ на Силвио Берлускони се появиха вчера в парламента в „Сини жилетки“. Така те протестираха срещу приетия с вот на доверие от правителството на партията „Лига“ и движението „Пет звезди“ бюджет за 2019-та, който предвижда въвеждането на нови скрити и явни данъци. Берлускони обяви в изявление, че по подобие на „Жълтите жилетки“ във Франция, скоро италианските „Сини жилетки“ ще залеят Апенините и ще доведат до свалянето на некомпетентния и арогантен според него кабинет.", "date": "2018.12.30", "title": "Повреден радар блокира летището във Венеция"}
{"url": "https://www.monitor.bg:443/bg/a/view/2019-ta-godinata-na-solo-zvezdite-153325", "text": "Още преди да е започнала 2019-та се очертава меломанска. На фона на изминалите няколко постни години, предстоящата най-накрая ще зарадва ценителите на почти всички стилове с разнообразие. Още през февруари ще се хванем за зелено, защото дебюта си на българска сцена ще направи една от най-младите Той ще провери акустиката на зала 1 на НДК на 15 февруари с новия си албум „Jubilee Road“, който излезе през октомври. Според критиците на Острова 27-годишният певец и автор на песни е сред най-перспективните и успешни изпълнители на английската инди-поп сцена, който вече има награда BRIT за „Избор на музикалната критика“ и „Ivor Novello“ за най-добър автор на песни. Организаторите „София Мюзик ентърпраисиз“ ще ни го подарят срещу билет от 40 до 80 лв. пък ще изсвирят първия акорд от дългоочаквания им концерт на български терен на 30 март, след като отложиха визитата си у нас на 27 ноември, заради смъртта на сина на китариста. Те ще стъпят за пръв път на софийска сцена – в зала „Арена Армеец“, след като преди години вдигнаха на крака цял Бургас. Вокалистът на бандата Съли Ърна ще съчетае идването си за голямото рок пиршество с премиерата на българския превод на автобиографията си. Томът вече е наличен в книжарниците и е дело на журналиста и личен приятел на Съли - Елена Розберг. 11 години по-късно и с 4 „Грамита“ в джоба в България, за да разгърне потенциала на новия си албум Raise Vibration в „Арена Армеец“ на 4 май. Датата в София е една от първите за Европа. Преди нас, рок идолът ще излезе само пред словенска публика. Феновете на наустоимия мулат и бог на китарата ще чуят както синглите от новата тава, като хита Low, така и големите хитове на музиканта. Срещу от 60 до 140 лв, той ще демонстрира пред родната публика каква музика продължава да създава абсолютно сам, като винаги записва всички инструменти с двете си ръце за албумите си. Пролетта ще е сезонът на класическата музика, в който две от най-големите световни звезди ще ни посетят в рамките на по-малко от месец. Първи в „Арена Армеец“ глас ще разгърне един от Тримата тенори – на 11 май. Маестрото ще излезе на сцена заедно с 67-членния оркестър на Софийската опера и балет, като прощалния концерт ще е и единствен за Балканите. На 8 юни пък у нас се завръща най-продавания съвременен класически музикант – След като през лятото на 2018-та постави рекорд като разпродаде най-голямата зала в столицата ни за 3 дни с билети със средна цена 135 лв. и заяви втора дата, която също разпродаде, той пристига за да обере любовта на вече вярната си публика с чисто нова програма. Междувременно със специален концерт с най-големите си хитове, този път в София. Той ще е на 1 юни в зала „Арена Армеец“ и това, че направи три визити у нас в последните две години съвсем не трябва да ви отказва от неговия спектакъл, защото дори и да сте ходили на 100 негови концерта, следващият обезателно ще ви изненада. Столицата ни е спирка от турнетo My Songs, по време на което Стинг общава да чуем на живо песните, белязали впечатляващата му кариера, като “Englishman In New York,” “Fields Of Gold,” “Shape Of My Heart,” “Every Breath You Take,” “Roxanne,” “Message In A Bottle”. Лятото ще продължи с горещите ритми на който ще потанцува с бялата си глава на 24 юни в Античния театър в Пловдив, 2 седмици след 79-ия си рожден ден. Няколко поколения фенове у нас все още помнят гостуването на великия изпълнител в новата тогава „Арена Армеец“ на 18 ноември 2011 г., когато със Sexbomb, Delilah, Green Green Grass of Home и другите си неувяхващи шлагери просълзи и младите, и своите връстници. Сега изявата на родения в Уелс певец ще бъде сред гвоздеите в международната програмата на „Пловдив – Европейска столица на културата 2019“. Под тепетата няма да могат да си поемат дъх от музикални величия, защото няколко дни по-късно – на 28, 29 и 30 юни на Гребния канал в града ще се развихри третото издание на чиито хедлайнери са Disturbed, Whitesnake и Garbage. Ще изпратим топлите дни с кадифения глас на Мегазвездата ще пристигне за първи път в България, за да даде тон за песен пред феновете си в най-голямата зала „Арена Армеец“ на 14 септември. Световното турне е в подкрепа на последния диск на певеца – Love. За него Бубле казва, че е най-добрият проект, който е записвал досега. Нарича го идеалният албум, което породи слухове, че 43-годишната звезда се оттегля от сцената. Само дни по-късно Бубле опроверга Daily Mail, които бяха публикували „интервю“ с него за края на кариерата му. А с ангажимента си у нас ще ни го докаже и на живо. Едно от най-големите имена на италианската музика за сега, музикалната година у нас откъм световни имена. Той ще се завърне в София за голям концерт на 3 октомври отново в „Арена Армеец“. Датата е част от предстоящото световното турне в подкрепа на новия му албум „Vita ce n`e’“ („Има живот“). А билетите са между 40 и 120 лв. По време на световната си обиколка Ерос ще концертира на пет континента с парчета от новия албум, но и вечните хитове на италианеца.", "date": "2018.12.30", "title": "2019-та - годината на соло звездите"}
{"url": "https://www.monitor.bg:443/bg/a/view/dobrata-feja-ot-dupnica-darjava-spestjavanijata-si-za-decata-na-otec-ivan-153331", "text": "29-годишната дупничанка Виолина Бекирова реши да дари всичките си спестявания за децата на отец Иван. Въпреки, че тя не пожела да назове точният им размер, казва, че е необходимо всеки един от нас да окаже помощ в едно подобно добро дело. „Искам повече хора да последват примера ми и да направят нещо добро. Чудеса се случват не само по Коледа. И сега можем да отделим част от спестяванията си, защото в приюта на отец Иван се нуждаят спешно от дърва“, обяви Виолина Бекирова. Малко, след като тя отправила призив към дупничани последвали обаждания на хора, които също решили да се включат в акцията на Виолина и да помогнат на Дом „Свети Никола“ в Нови хан. „Вече много хора от цялата страна са дарили хранителни продукти. Сега моята цел е да подсигурим отоплението на децата. Разбрах от отец Иван, че им трябват дърва - най-малко 200 кубика, за да изкарат зимата. Не само за приюта в Нови хан, но и за този в Якимово, в който живеят близо 200 души“, обяснява още Бакирова. Младата жена от 3 години се занимава с благотворителност и единствената й цел е да помага на социално слаби хора и домове. Сред последните кампании на Виолина е тази за 8-годишно момиченце от София, което се нуждаеше спешно от дрехи и обувки за зимата. Виолина наскоро зарадва и Домът за възрастни хора в бобовдолското село Мламолово. За домуващите там тя успяла да подсигури хладилник и телевизор.", "date": "2018.12.30", "title": "Дупничанка дарява спестяванията си за децата на отец Иван"}
{"url": "https://www.monitor.bg:443/bg/a/view/18-ekipa-na-speshna-pomosht-dejurjat-v-novogodishnata-nosht-v-sofija-153328", "text": "18 дежурни екипа ще има в новогодишната нощ в столичната Спешна помощ. Традиционно, това е едно от най-тежките дежурства за спешните медици. Така, например, в нощта на 31-ви срещу 1-ви януари 2018 г. повикванията са били 254. Предходната новогодишна нощ  пък са  били 276. Това е близо с 50 % повече от обикновено нощно дежурство на спешните медици, предаде Нова ТВ. Всяка новогодишна нощ повече от 40 души се обаждат на телефон 112, след обилна употреба на алкохол. При 1/4 от тях състоянието им е такова, че стигат до токсикологията. „Има много сигнали, защото след полунощ започват фоерверките и пиротехниката и има много травми”, заяви лекарят в ЦСМП - София Марияна Несторова.", "date": "2018.12.30", "title": "18 екипа на Спешна помощ дежурят в новогодишната нощ в София"}
{"url": "https://www.monitor.bg:443/bg/a/view/jivotyt-na-prostreljanija-v-lozenec-e-vyn-ot-opasnost-153327", "text": "Животът на 24-годишния мъж, който снощи бе прострелян от 33-годишен нападател в столичния квартал \"Лозенец\", е вън от опасност, съобщи Канал 3. Младият мъж бе закаран в \"Пирогов\" след стрелбата в тъмна алея между улиците \"Бряст\" и \"Вишнева\". Сигналът е подаден малко след 21 часа в съботната вечер, съобщиха от прессцентъра на МВР. При възникнал на улицата спор 33-годишен прострелял в крака 24-годишен мъж. Извършителят е задържан с полицейска мярка за 24 часа, работата по установяване на причините и обстоятелствата около инцидента продължават. Свидетел предположи, че причина за нападението може да е осуетен опит за кражба на кола. \"Последното нещо, което чух от скандала, беше „Ела тук” и псувни. В следващия момент се чу пукот, най-вероятно от пистолет”, разказа Борислав Антонов, свидетел на инцидента пред бТВ. \"Момчето, което беше простреляно в крака, се свлече на земята и даже ние не знаехме какво се случва. Чу се, че ставало въпрос за кола. Според мен са били някакви джамбази и явно са решили да пипат по колите”, допълни той.", "date": "2018.12.30", "title": " Животът на простреляния в „Лозенец“ е вън от опасност "}
{"url": "https://www.monitor.bg:443/bg/a/view/investiciite-v-jilishta-v-evropa-rastat-i-dogodina-153326", "text": "Инвестициите в жилища растат и догодина в Европа ще нарастват и догодина, благодарение на голямото търсене и силната икономика, пише в доклад на консултантите от CBRE, цитиран от Investor.bg. Сред големите пазари Германия и Холандия ще отбележат особено силен растеж, прогнозира консултантската компания. Rabobank прогнозира, че цените на жилищата в Холандия ще нараснат със 7% през 2019 г. Ирландия, Франция и Испания също очакват силен растеж, въпреки че вероятно ще бъде под равнището през последните години. Великобритания може би ще бъде изключение от тенденцията. Цените на жилищата и наемите, особено в Лондон, изглеждат на границата, която настоящите доходи и условия за кредитиране могат да издържат. Но реалният ръст на заплатите ще допринесе за умерен ръст както на стойността на капитала, така и на наемите, прогнозира CBRE. През третото тримесечие на 2018 г. инвестициите в жилищни имоти в Европа са възлезли на 35,8 млрд. евро, което е повишение с 21% спрямо същия период на миналата година. Предвид големия обем капитали, насочени към този сектор, CBRE очаква инвестициите през 2019 г. да надхвърлят нивото от 2018 г. Утвърдени пазари като Германия и Холандия, където инвестициите отбелязаха ръст от съответно 38% и 77%, ще продължат да регистрират силно търсене.", "date": "2018.12.30", "title": "Инвестициите в жилища в Европа растат и догодина"}
{"url": "https://www.monitor.bg:443/bg/a/view/nad-350-policai-pazjat-koncerta-na-batenberg-153329", "text": "Засилени мерки за сигурност ще има в София в новогодишната нощ. Над 350 полицаи ще охраняват площад \"Александър Батенберг\" по време на концерта, с който столичани ще изпратят 2018 г. Пространството ще бъде опасано със заграждения, пред които ще има и полицейска техника, за да се предотврати евентуален опит за атентат, свързан с коли, които биха могли да пресекат площада, съобщи бТВ. Забрани за престой и паркиране има в цялото каре около площада. „Ще бъдат изградени 8 контролно-пропускателни пункта, през които гражданите ще преминават. При проверките активно ще се работи за лица, които са в явно агресивно състояние, психично болни, лица, които носят оръжие, пиротехнически изделия и алкохол в стъклени бутилки. Всеки, който употребява пиротехнически изделия на обществени места, се наказва с глоба от 500 до 2500 лева”, припомни Борислав Муеров, началник на „Охранителна полиция” – СДВР.", "date": "2018.12.30", "title": "Над 350 полицаи пазят концерта на \"Батенберг\""}
{"url": "https://www.monitor.bg:443/bg/a/view/hubchev-ne-sym-zacherknal-nikogo-153335", "text": "Селекционерът на националния отбор Петър Хубчев направи интересно изказване относно факта, че лидерът на „Лудогорец“ Марселиньо не е част от тима. „От две години, откакто аз и екипът ми работим във футболния съюз, няма зачеркнат футболист. Едно от нещата, които правя с неудоволствие, е да споменавам имена на играчи. Но сега ще си позволя да дам един пример. За един или два лагера ние извикахме Марселиньо от „Лудогорец“. Уникално момче и футболист. Ако аз съм треньор на „Лудогорец“, този човек ще ми бъде най-важният играч\", заяви Хубчев, като уточни, че той е футболист, чиито 80-90 процента от играта са насочени само в офанзивен план. „Позицията, от която обаче националният отбор стартира, бе че в 95% от мачовете не бяхме в ролята на фаворит. Ние искахме да намерим точно такива момчета, които ще работят малко повече в едната фаза, но ще са готови да дават и последната капка сила в следващата фаза и веднага след това да са готови да работят във фаза защита. На база това какви футболисти ни трябваха не викахме този човек. Но държанието му беше уникално. Отнасяше се с уважение към треньори и съотборници. Не е зачеркнат никой“, категоричен бе Хубчев пред Канал 3.", "date": "2018.12.30", "title": "Хубчев: Не съм зачеркнал никого"}
{"url": "https://www.monitor.bg:443/bg/a/view/venci-venc-gushna-malkata-aguaja-153332", "text": "Рапърът Венци Венц гушна първородната си дъщеря Агуая. Тя се появи на бял свят вечерта на 28 декември с перфектните мерки 3,3 кг и 50 см. Половинката от дуото Павел и Венци Венц и партньорката му Мелани Ширкова са избрали особеното име от гръцката митология, защото символизира радост, изящество и красота, сподели самия изпълнител. Бебето и майка му са добре, а рапърът е най-щастливият баща на света. Щом стана известно, че водещият на „Гласът на България“ чака дете, той лично разясни, че с майката „принципно не са заедно“, а са решили Въпреки това Агуая е направена с много любов и „приятелкси чувства“ и е била планирана. Той обаче се е бил зарекъл, че преди да стане на 30 ще направи първото си дете и така и станало.  закани се още лятото Венци Венц. За Мелани той казва, че е най-красивата жена. Тя може да бъде разпозната и в клипа на рап дуото към песента \"Fake Profile\".", "date": "2018.12.30", "title": "Венци Венц гушна малката Агуая"}
{"url": "https://www.monitor.bg:443/bg/a/view/porednijat-precizen-hod-na-japoncite-153305", "text": "Модерните имена на автомобилите с увеличен просвет и повишена проходимост вече се настаниха в речника на съвременните хора и има тенденция потребителите на автомобили все по-често да преминават от леки коли към кросоувъри и SUV. За да предложат интересен модел, японците от Mitsubishi обновиха за пореден път своя кросоувър Outlander, като направиха прецизен фейслифт и добавиха нови функции. Освен това моделът е един от най-изгодните на българския пазар. Обновеното Mitsubishi Outlander се предлага у нас на цена от 46 490 лева за варианта с 5 места, бензинов двигател в комбинация с 5-степенна механична скоростна кутия и предно предаване. Топверсията със 7 места, автоматична скоростна кутия и двойно задвижване 4х4 във предпоследното ниво на оборудване Instyle струва 60 990 лева, като може да ползва и данъчен кредит. Промените при поредния фейслифт на Mitsubishi Outlander са минимални, но колата изглежда значително по-добре от първообраза, появил се през 2012 година. Новият модел е с променени брони, нова радиаторна решетка, променени са ринговете на фаровете за мъгла и конфигурацията на задните светлини. Кросоувърът е получил нови 18-инчови джанти и по-издаден заден спойлер. От ниво на оборудване Intense+ фаровете са напълно светодиодни. Повече промени има в салона на Mitsubishi Outlander, макар цялостната архитектура на таблото да е запазена. В интериора са прибавени стилни хромирани елементи и акценти от пиано лак. Новите предни седалки са доста по-удобни за дълъг път и се предлагат с отопление. Воланът също може да бъде затоплен, което е много полезно в студените зимни дни. Бутоните за вентилацията са ергономични, а на централната конзола е разположен 7-инчовият цветен сензорен екран на мултимедийната система. Новият модел разполага с USB порт на предния панел, а мултимедията поддържа Apple CarPlay и Android Auto. Пътниците от втория ред седалки разполагат с отделни вентилационни отвори и вход за зареждане на електронни устройства. Едно от най-големите предимства на Mitsubishi Outlander е просторният 7-местен салон, който го превръща в многофункционален семеен автомобил. Пътниците на втория ред седалки разполагат с предостатъчно място пред коленете. Версията със 7 места има две седалки на третия ред, като достъпът до тях е облекчен, благодарение на подвижния втори ред седалки, които се плъзгат по релси в диапазона на 250 мм. В 7-местната конфигурация багажното пространство е 128 литра, което е достатъчно за няколко раници или сакове, а при ползване само на петте места, обемът на багажника е 502 литра и събира няколко куфара. Ако се сгънат седалките от втория и третия ред, товарното отделение се увеличава до 1608 литра, а дължината му достига до 1,69 м, образува се равен под и позволява в него да се превозват обемисти предмети. Капакът на багажника в ниво Instyle е с електрическо задвижване, а в товарния отсек има ниши, закачалки и изход за 12 волта. Много полезна през зимата е гумената постелка за пода, която се почиства лесно под течаща вода. Обновеното Mitsubishi Outlander вече няма да се предлага с познатия турбодизелов двигател и в моторната гама остава 2,0-литровият 4-цилиндров бензинов двигател, а през 2019 г. към него ще се присъедини и усъвършенстваният хибрид Mitsubishi Outlander PHEV. За хората, които не поставят динамиката на първо място, бензиновият двигател с мощност 150 к.с. е напълно достатъчен за придвижване в града и извън него. Моторът е комбиниран с безстепенна автоматична трансмисия CVT и система за задвижване на всички колела 4х4. При плавно ускорение моторът работи спокойно и тихо, но при рязко подаване на газ става шумен. Времето за ускорение от място до 100 км/ч е 13,3 секунди, което подсказва, че автомобилът определено не е спринтьор, а средният разход на гориво е около 9 л/100 км. В града просторният кросоувър е много приятен за шофиране, като създава усещането за спокойствие и сигурност. Високата позиция осигурява отличен обзор напред и настрани, а за маневриране на заден ход помага камера с цветен образ. На пътя Mitsubishi Outlander вози комфортно и не друса, минавайки през неравности и дупки. Лекият волан и електрическият сервоусилвател осигуряват лесно кормилно управление. През зимата Mitsubishi Outlander не се плаши от преспи сняг, тъй като има висок пътен просвет от 190 мм и има възможност за блокиране на централния диференциал. Режимът 4x4 Lock се задейства с натискането на бутона 4WD на централния тунел и може да се използва при катерене на по-стръмни наклони и движение с ниска скорост в пресечен терен, когато въртящият момент се разпределя поравно между двете оси. За движение по хлъзгава настилка с ниско сцепление е достатъчно да активирате автоматичния режим 4х4 Auto, при който задвижването също е на четирите колела, но разпределението на въртящия момент става автоматично от електрониката. За шофиране по сух път е режимът 4х4 Eco, при който се пести гориво, но при най-малкото приплъзване на предните колела незабавно се задвижват и задните.", "date": "2018.12.30", "title": "Поредният прецизен ход на японците"}
{"url": "https://www.monitor.bg:443/bg/a/view/kiberataka-poprechi-na-izlizaneto-na-vestnici-v-sa-sht-153333", "text": "Кибератака причини проблеми с отпечатването и разпространението днес на всекидневника \"Лос Анджелис таймс\" и други водещи американски вестници, включително издания на компания \"Трибюн пъблишинг\" като \"Чикаго трибюн\" и \"Балтимор сън\", предаде Ройтерс. Кибератаката изглежда е подготвена извън САЩ, посочи \"Лос Анджелис таймс\", цитирайки запознати източници. Тя е довела до забавяне в разпространението на днешните броеве на вестниците \"Таймс\" \"Трибюн\", \"Сън\" и други, които се отпечатват на едно и също място в Лос Анджелис. От кибератаката са засегнати и вестниците \"Уолстрийт джърнъл\" и \"Ню Йорк таймс\", които се произвеждат в същата печатница. \"Трибюн пъблишинг\", издател е на всекидневниците \"Ню Йорк дейли\" и \"Орландо сентинъл\", съобщи, че е засякла зловредния софтуер в петък и е уведомила ФБР. Говорителка на издателството отбеляза, че атаката не се е отразила на уебсайтовете и мобилните приложения на компанията, посочва Асошиейтед прес. Няма сведения също да са били изложени на риск данни от кредитни карти или лична информация на клиенти, допълни тя.", "date": "2018.12.30", "title": "Кибератака попречи на излизането на вестници в САЩ"}
{"url": "https://www.monitor.bg:443/bg/a/view/brexit-stimulira-britancite-da-tyrsjat-imoti-u-nas-153324", "text": "Британци, които живеят у нас, се притесняват от предстоящия Brexit. Не знаят как ще плащат за здраве и мислят, че пътуванията за тях ще са по-трудни. В същото време е повишено търсенето на имоти у нас от британски граждани, съобщи БНТ. Заради оттеглянето на Великобритания от Евросъюза, търсеното на имоти у нас от жители на Обединеното кралство се е увеличило, отчитат посредническите агенции у нас. Стефан Филаретов, мениджър в агенция за недвижими имоти, отбелязва: \"Те искат да закупят имоти, защото имат възможност в момента да го направят като физически лица. След като напуснат, с Брекзита ще трябва по стария начин да си регистрират българска фирма и чрез тази фирма да си закупят имот или имоти\". Някои британци у нас обмислят вариант да кандидатстват за българско гражданство. Засега основна пречка за тях е езикът.", "date": "2018.12.30", "title": "Brexit стимулира британците да търсят имоти у нас"}
{"url": "https://www.monitor.bg:443/bg/a/view/am-trakija-rekordior-po-trafik-za-2018g-153316", "text": "Пътят София - Калотина трети по натовареност в България, а участъкът на автомагистрала „Тракия“ между София и Пловдив е най-натоварената отсечка от републиканската пътна мрежа през 2018 г. Това сочат данните от трафик камерите на АПИ до края на ноември. През автомагистралата между двата най-големи български града средногодишният брой преминали моторни превозни средства на денонощие е 42 614. Рекордът за най-много преминали автомобили за едно денонощие също „се държи“ от АМ „Тракия“. На 20 юли през преброителния пункт на изхода на София са преминали 67 257 автомобила, от които 55 092 леки, 10 544 товарни автомобила и 475 автобуса, съобщиха от  АПИ. АМ „Хемус“, в участъка София – Ботевград, е вторият по натовареност пътен участък в страната. В него са отчетени да преминават 28 230 автомобила средногодишно на денонощие, като не е отчетен тежкотоварният трафик преминаващ по това направление, който е отбит поради ремонтните дейности по обходен маршрут. Най-натоварен е бил трафикът на 24 юли 2018 г. когато са отчетени 39 772 автомобила, от които 32 259 леки, 6 736 товарни и 430 автобуса. Третата по натовареност отсечка е път I-8 София – Калотина, в участъка София – Божурище, с 32 877 моторни превозни средства средногодишно. Останалите участъци от републиканската пътна мрежа, по които се наблюдава изключително интензивно движение през изминалата година са: - път I-1 и I-6 в отсечката София - Г. Богоров – 28 693 МПС- -път I-6 Бургас - кв. Ветрен – 25 641 МПС - АМ „Хемус“ в отсечката летище „Варна“ - град Варна – 23 931 МПС - път II-64 в отсечката Пловдив - АМ „Тракия“ – 23 285 МПС - път II-86 в отсечката Пловдив - Асеновград – 22 956 МПС - АМ „Струма“ в отсечката Перник - Долна Диканя -22 029 МПС Най-слабо натовареният републикански път през отиващата си година е II-52 Никопол – Свищов, в област Плевен. Преброителният пункт при село Любеново е отчел едва 286 моторни превозни средства на денонощие. Традиционно, републиканските пътища са най-натоварени през летните месеци юли и август – от и за Черноморието. Най-слаб е трафикът през зимните месеци януари и февруари, когато метеорологичните условия не са благоприятни. В този период се наблюдава засилен трафик само от и за зимните курорти.  ", "date": "2018.12.30", "title": "Пътят София - Калотина трети по натовареност в България"}
{"url": "https://www.monitor.bg:443/bg/a/view/mariana-vekilska-napuska-b-tv-shte-raboti-v-bruksel-153320", "text": "Водещата Мариана Векилска напуска bTV и заминава за Брюксел, където ще работи в европейска институция. Това обяви самата тя в края на днешното предаване \"Тази събота и неделя\".   Векилска се впуска в ново предизвикателство извън сферата на медиите след 18 години на малкия екран. „Винаги съм се чувствала чудно хубаво в телевизията, в bTV специално, заедно с всичките ни прекрасни колеги. Трудно се взема такова решение – да се разделиш със семейството си, но 18 години са толкова много, че е добре да постигна още нещо, да стана добра в още нещо и да успея в още нещо“, каза водещата. Зрителите на bTV познават Мариана Векилска с работата й във всички жанрове на телевизионната журналистика. Била е репортер, водещ на сутрешния блок и на bTV Новините, както и продуцент. Векилска демонстрира своята отдаденост към работата си и като допринася за редица каузи, които bTV реализира през годините -„Да изчистим България заедно“, „Великолепната шесторка“, „Българската Коледа“, „bTV и мечето“, „Направи го за България“, „Пощенска кутия за приказки“, „Един ден на Витоша“. „Мариана Векилска е високо ценен професионалист в екипа на bTV. Ще липсва на всички ни тук в нюзрума, но зрителите на „Тази събота и неделя“ могат да разчитат, че ще продължават да се наслаждават на чудесно телевизионно предаване със сутрешното си кафе през уикенда“, коментира директорът „Новини, актуални предавания и спорт“ на bTV Media Group Венелин Петков. Как ще се промени „Тази събота и неделя“ от 2019 година и кой ще се присъедини към Жени и Диана, екипът на bTV ще обяви в началото на януари.  ", "date": "2018.12.30", "title": "Мариана Векилска напуска bTV, ще работи в Брюксел  "}
{"url": "https://www.monitor.bg:443/bg/a/view/kiev-rusija-shte-otrovi-donbas-153312", "text": "На окупираните територии в Донбас в средата на декември е пристигнала група руски специалисти по бойни отровни вещества, която подготвя диверсионен акт. Това заяви представителят Главното управление на разузнаването към украинското Министерство на отбраната Вадим Скибицки, цитиран от агенция \"Униан\". \"Военното разузнаване на Украйна наблюдава редица признаци, показващи ясно, че Русия подготвя диверсионно-терористичен акт с опасни отровни вещества, който ще бъде представян от руските пропагандисти като употреба на \"химическо оръжие\" от украинските войски срещу жителите на окупирания Донбас. Руските спецслужби разчитат на значителен брой жертви сред гражданското население.\" - коментира Скибицки на пресконференция. По думите му, украинското разузнаване наблюдава повишена готовност на руските окупационни войски да действат в условия на химическо заразяване.", "date": "2018.12.30", "title": "Киев: Русия ще отрови Донбас"}
{"url": "https://www.monitor.bg:443/bg/a/view/zapochnaha-da-strojat-200-tonnata-30-metrova-vavilonska-kula-153323", "text": "Трескава подготовка кипи на затворения от няколко дни възлов булевард „Цар Борис Трети Обединител” в Пловдив. От южната страна на тунела работници трябва да издигнат 30-метровата вавилонска кула за откриващата церемония на Европейската столица на културата. Самата кула е тежка 200 тона, в които влизат килограмите и на 1500-те участници и трябва да бъде готова поне до 10 януари, тъй като два дни по-късно ще бъде откриването. Първите шест от общо 30 тира пристигнаха в Пловдив този петък и бяха старателно разтоварени върху булеварда. Всички участници трябва да са покатерени върху сцените на вавилонската кула, когато на 12 януари вечерта върху нея ще стартира спектакълът „Ние сме всички цветове”. Това е заглавието на церемонията по откриването, а иначе мотото на „Пловдив – Европейска столица на културата” остава девизът „Заедно”. До неделя продължи полагането на основите на кулата върху шосето, които трябвало да разпределят така тежестта, че тя да не навреди на асфалта. След това ще бъдат издигнати поетапно шестте нива на сцената. На място минават почистващи машини, а работата се координира между немската компания организатор “Phase7” и представители на местните институции. Лично артистичният директор на германската компания Свен Сьорен Байер наблюдава работата на екипите, заедно с техническия ръководител Щефън Фукс. В началото на януари ще пристигнат останалите части и съоръжения, от които ще бъдат изградени два подиума с дължина 100 метра, височина 3 метра и широчина 4 метра. Материалите са на швейцарска компания, но пристигат от Германия. Вавилонската 30-метрова кула осигурява видимост от 360 градуса. Зрителите на церемонията по откриването ще могат да я наблюдават и от екрани, коитоще бъдат разположени на сцената и ще са допълнени от мултимедийни елементи по подиумите. С помощта на 350 осветителни тела, кулата ще бъде превърната в своеобразен светлинен символ. За строежа й са ангажирани 200 човека.", "date": "2018.12.30", "title": "Започнаха да строят 30-метровата вавилонска кула в Пловдив"}
{"url": "https://www.monitor.bg:443/bg/a/view/dvoen-skok-na-bolnite-ot-skarlatina-v-plovdiv-153317", "text": "Увеличава се броят на болните от скарлатина в Пловдивска област. Това сочи справка в сайта на Регионалната здравна инспекция. През последния отчетен период регистрираните случаи са 14, при 7 за предходния. 10 от засегнатите от болестта са на територията на град Пловдив. Скарлатината е детско инфекциозно заболяване, предизвикано от хемолитични стрептококи. От скарлатина боледуват предимно деца, но се случва да се разболеят и възрастни без изграден имунитет срещу заболяването, обясняват специалистите. Заразяването се предава по въздушно-капков път от болен на здрав при кашляне, кихане или при разговор. Причинителят на скарлатината може да попадне в организма и посредством различни предмети. Данните на Регионалната здравна инспекция сочат още, че се отчита леко увеличение и при броя на болните от варицела – 69, при 65 случая за предходния отчетен период, и при засегнатите от чревни инфекции – 25 срещу 24 случая. Броят на болните от вирусен хепатит в Пловдивска област остава непроменен – петима души.", "date": "2018.12.30", "title": "Двоен скок на болните от скарлатина в Пловдив  "}
{"url": "https://www.monitor.bg:443/bg/a/view/petrolyt-sort-urals-pochti-10-po-evtin-prez-dekemvri-153318", "text": "Средната цена на руския петрол сорт Urals през декември е 57,59 долара за барел, което е с почти 10 на сто по-малко в сравнение със същия месец на миналата година, когато е била на ниво от 63,61 долара, съобщават световните агенции. Отначалото на 2018-та обаче средната цена е била 70,01 долара за барел или с 30% по-скъпо, отколкото през миналата година, когато бе 53,03 долара за барел, сочи още статистиката. Суровият нефт сорт Urals наред с природният газ са основни стоки в руския износ. Всеки спад на котировките на петрола на международните пазари води до обезценяване на рублата и до проблеми за държавната хазна на РФ. От началото на годината руската рубла поевтиня спрямо щатския долар със 17,5% до 69,8175 рубли за долар, съобщава „Синхуа”. Спрямо еврото спадът е с 6,8% до 79,99 рубли за евро. За периода качественият петрол сорт Brent, по който се съобразяват котировките ина останалите видове суров нефт е поевтинял с 21,6%.", "date": "2018.12.30", "title": "Петролът сорт Urals почти 10% по-евтин през декември"}
{"url": "https://www.monitor.bg:443/bg/a/view/narkoman-pobyrka-letishteto-v-hanover-153321", "text": "Летището в германския град Хановер възобнови работа, след като временно спря полетите заради нахлул на пистата автомобил, чийто шофьор беше задържан, предаде Ройтерс. При полицейската проверка на автомобила не бяха открити опасни предмети и летището възобнови работа, съобщиха силите на реда в Туитър. Водачът на автомобила - европеец на двайсетина години, който остава в ареста - е бил дрогиран. Тестовете за кокаин и амфетамини се оказаха положителни, обясни полицията, цитирана от Франс прес. В. \"Хановерише алгемайне\" също съобщи, че младият мъж е бил под въздействието на наркотици. Според вестника той нахлул с колата си - сребристо беемве с полски регистрационен номер - през загражденията и се опитал да догони самолет на \"Иджиън еърлайнс\" от Атина, който тъкмо се приземил. Полицията го спряла, след като изминал няколкостотин метра на пистата, допълва вестникът.", "date": "2018.12.30", "title": "Наркоман гони самолет с кола на летището в Хановер "}
{"url": "https://www.monitor.bg:443/bg/a/view/mejdu-3-i-8-shte-e-dnes-153313", "text": "Днес ще е предимно облачно, но ще е почти без валежи. Ще духа слаб вятър от северозапад. Максималните температури ще са между 3° и 8°. Това съобщи дежурният синоптик от Националния институт по метеорология и хидрология (НИМХ) Мартин Славчев пред „Фокус“. Атмосферното налягане слабо ще се понижи, но ще остане по-високо от средното за месеца. Над Черноморието ще е предимно облачно. Ще духа слаб северозападен вятър, а максималните температури ще са между 5° - 7°. Вълнението на морето ще е 1 - 2 бала. Температурата на морската вода е 7°. Над планините също ще е предимно облачно, почти без валежи. Ще духа до умерен северозападен вятър. Максималната температура на височина 1200 метра ще е около минус 2°, на 2000 метра - около минус 8°.", "date": "2018.12.30", "title": "Облачно, но без валежи днес"}
{"url": "https://www.monitor.bg:443/bg/a/view/ot-minus-18-do-15-prez-januari-153322", "text": "Най-ниските температури през януари ще бъдат между минус 18° и минус 13°, в котловините - до минус 20°, по Черноморието - около минус 10°, а най-високите – между 10° и 15°. Такава е прогнозата за времето през януари на Националния институт по метеорология и хидрология (НИМХ), предаде БТА. През първите дни от януари се очаква нахлуване на студена арктична въздушна маса и през първото десетдневие температурите ще бъдат по-ниски от обичайните, въпреки че в края на периода относително ще се повишат. Към 3-4-ти и в края на десетдневието има повишена вероятност за валежи от сняг. През второто и третото десетдневие динамиката на атмосферните процеси ще е повишена. Температурите ще бъдат близки до обичайните. Вероятност за валежи има през периода 13-15-и, около 20-и, 25-и и в края на месеца. Очаква се средната месечна температура през първия месец на годината да бъде около и под нормата, която в Северна България и високите полета е между минус 3 и 0°, по Черноморието, в Горнотракийската низина и долината на р. Струма – от 0 до 3° а в планинските райони – между минус 8 и минус 3°. Месечната сума на валежите ще бъде около и над нормата, която е между 30 и 60 л/кв.м, в планините и най-южните райони – между 60 и 110 л/кв.м. Януари е най-студеният месец от годината и обикновено той определя характера на зимата – мека, нормална или сурова. Времето обикновено е облачно и мъгливо. Средният брой на дните със снежна покривка в Северозападна България е около 20, а по Черноморието от 2 до 5. В планините често духат силни ветрове, обикновено от северозапад и югозапад. През януари са регистрирани най-големите аномалии на времето в нашата страна. При нахлувания на арктичен въздух след изясняване са достигани най-ниските температури в повечето райони на страната – абсолютният минимум за страната е минус 38,3˚, измерен в Трън през 1947 г. През януари има и интензивни затопляния, при които температурите са се повишавали до 20-23˚.", "date": "2018.12.30", "title": "От минус 18°до 15° през януари"}
{"url": "https://www.monitor.bg:443/bg/a/view/promeni-v-dvijenieto-zaradi-novogodishnija-koncert-v-sofija-153314", "text": "Временна организация на движението в София влезе в сила заради новогодишния концерт на 31 декември. Забраняват се престоят и паркирането на превозни средства на площад „Княз Александър I”. Ограничението ще важи до 18:00 часа на 1 януари.  В новогодишната нощ в столицата ще работят метрото и част от наземния транспорт. Нощните автобусни линии обаче ще се движат по променени маршрути, съобщи Нова ТВ.  Линия 1 в посока „Младост” ще се движи от бул. „Тодор Александров” по бул. „Княз Александър Дондуков” и по бул. „Цар Освободител”. За линия 2 в посока „Студентски град” ще се закрият спирките – „Площад Княз Александър I” ул. „Париж\" и ул. „6-ти септември\". Линия 3 след кръстовището с бул. „Васил Левски” ще се движи направо по маршрута до автостанция „Изток”. Нощна линия 4 в посока ж.к. „Дружба 2” ще се движи от бул. „Тодор Александров” по бул. „Княз Александър I”, „Дондуков” и бул. „Васил Левски\".  ", "date": "2018.12.30", "title": "Промени в движението заради новогодишния концерт в София"}
{"url": "https://www.monitor.bg:443/bg/a/view/london-moje-da-se-otkaje-ot-brekzit-153310", "text": "Има шанс от 50 на сто за спиране на Брекзита, ако британският парламент отхвърли постигнатото от премиерката Тереза Мей споразумение с ЕС, заяви министърът на търговията Лиъм Фокс, цитиран от Ройтерс. \"Ако не гласуваме за това, не съм сигурен, че бих дал на Брекзита много по-добри шансове от 50 на 50\", заяви пред в. \"Сънди таймс\" Фокс, един от водещите поддръжници на напускането на ЕС. Според Фокс, ако през януари депутатите гласуват против сделката, Лондон ще има два възможни изхода: твърд Брекзит без споразумение или оставане в общността. В началото на декември Върховният съд на Европейския съюз постанови, че Обединеното кралство може едностранно да отмени Брекзит без разрешението на останалите 27 страни членки на Европейския съюз. Остават три месеца до 29 март, когато Великобритания трябва да напусне ЕС. Постигнатото от Мей споразумение обаче остава несигурно, поради което остават възможни редица варианти - от Брекзит без споразумение, до спиране на Брекзита, отбелязва Ройтерс. През декември премиерът на страната отложи планираното гласуване на споразумението, признавайки, че то вероятно ще бъде отхвърлено от парламента. Депутатите ще гласуват за споразумението догодина, през седмицата от 14 до 20 януари. Същевременно председателят на Европейската комисия Жан-Клод Юнкер увери, че Брюксел не се опитва да задържи Великобритания в ЕС и иска да започне да обсъжда бъдещите връзки веднага щом британският парламент одобри Брекзита, за да се фокусира на собственото си единство преди предстоящите избори през май, предаде Ройтерс. \"Намеква се, че нашата цел е да задържим Великобритания в ЕС с всички възможни средства. Нямаме подобно намерение. Всичко, което искаме, е яснота за нашите бъдещи отношения\", заяви Юнкер в интервю за в. \"Велт ам зонтаг\". \"Ние зачитаме резултатите от референдума за напускане на ЕС“, подчерта той. Юнкер подчерта, че ЕС е готов да започне да договаря ново споразумение с Великобритания, веднага щом британският парламент одобри споразумението за отделяне от блока. Той обаче призова Лондон да се мобилизира \"и след това да ни кажете какво искате\". \"Изхождам от презумпцията, че Великобритания ще напусне ЕС, защото това реши народът\", подчерта председателят на ЕК, отказвайки да бъде въвлечен в дебата дали трябва да се проведе втори референдум. \"Това е въпрос, който британците трябва да решат\", заяви той. Освен това Юнкер заяви, че следи внимателно действията на президента на САЩ Доналд Тръмп по отношение на търговията. \"Вярвам му, докато спазва думата си. А ако престане да я спазва, и аз няма да се чувствам обвързан от моята\", заяви председателят на ЕК, коментирайки напрежението около тарифите за внос на автомобили. Освен това Юнкер предупреди, че гражданите на ЕС се отчуждават все повече и това е проблем, по който трябва да се работи още преди изборите през май, за да се гарантира, че това разделение няма да стане прекалено дълбоко. \"Не трябва да намекваме, че популистите са прави. Те са просто шумни и нямат конкретни предложения за решаване на предизвикателствата на нашето време\". Европа трябва да бъде единна в борбата срещу троловете и хакерските групи от Китай и Русия, които може да се опитат да повлияят на гласуването, добави Юнкер. Редица страни-членки на ЕС са започнали подготовка за \"твърд Брекзит\", но не всички наистина са готови за подобно развитие на нещата. Това заявява европейският комисар за търговията Сесилия Малмстрьом в публикувано интервю за ДПА. \"Не всички са готови наистина добре\", каза Малмстрьом и допълни, че ако кралството напусне ЕС без споразумение, \"всичко би било разкъсано\". \"Великобритания би станала трета държава и бихме търгували въз основа на правилата на СТО. Естествено бихме започнали преговори за търговско споразумение, но това би изисквало време\", допълва европейският комисар. \"Ако британците наложат контрол още от първия ден, ние ще направим същото\", казва тя с уговорката, че в началото може би ще цари хаос. Най-добрият вариант ще е регламентирано излизане, подчертава Малмстрьом. Министерството на външните работи на Великобритания отхвърли твърдението на руския посланик в Лондон Александър Яковенко, че руската и британската страна са се договорили за частично възстановяване на числеността на дипломатите в посолствата си, предаде Би Би Си. През март Великобритания изгони 23-ма руски дипломати заради употребата на химическо оръжие от руски агенти при покушението в Солсбъри срещу Сергей и Юлия Скрипал. Общият брой на напусналите Лондон руски представители членове на семействата им е 80 души. В отговор Русия изгони 23-ма британски дипломати и закри всички офиси на Британския съвет на руска територия. В петък руският посланик в Лондон Александър Яковенко заяви, че двете страни са се споразумели да възстановят състава на посолствата. В отговор от Форин офис заявиха, че няма никаква промяна в позицията на британската страна след случая Скрипал. \"Ние сме в постоянен диалог с Русия във връзка с дипломатическите визи още преди събитията в Солсбъри. Има редовен обмен на визи за дипломати и не коментираме индивидуалните случаи. Няма никакви нови споразумения. Няма никаква промяна в позицията ни по отношение на руското дипломатическо присъствие в Обединеното кралство - това се отнася и за предприетите мерки след събитията в Солсбъри. Числеността на служителите в дипломатическите мисии се определя според действащите ограничения.\" - гласи позицията на британското външно министерство.", "date": "2018.12.30", "title": "Лондон може да се откаже от Брекзит (ОБЗОР)"}
{"url": "https://www.monitor.bg:443/bg/a/view/unker-izrigna-zaradi-vynshnite-granici-na-evrosyuza-153311", "text": "Председателят Европейската комисия Жан-Клод Юнкер упрекна в лицемерие онези страни от ЕС, които настояваха за укрепване на външните граници, но сега се оплакват, че сумите за това са твърде големи. В интервю за днешния брой на изданието \"Welt am Sonntag\" той коментира проблема с нелегалната миграция. \"Всички лидери на държави и правителства от членките на ЕС две години настояваха за подобряване на защитата на външните граници. Но сега от всички страни се появяват съмнения: говори се за покушение срещу националния суверенитет, за това, че всичко става много бързо и сумите са твърде големи. Това е крещящо лицемерие.\" - обобщава Юнкер. В края на октомври германското правителство изрази съмнения за възможността да бъде увеличен броят на служителите на европейската гранична служба Frontex в скоро време. \"Предложението да се увеличи броят на служителите на Frontex на 10 хиляди до 2020 г. е колосална задача\", се казва в изявление на германското правителство. Затова Берлин апелира срокът да бъде удължен. През септември в годишната си реч за състоянието на ЕС Юнкер представи нови предложения за по-ефективна защита на външните граници на общността. Те предвиждат Frontex да има собствени кораби, самолети, автотранспорт и до 2020 г. служителите му да станат 10 хиляди.", "date": "2018.12.30", "title": "Юнкер изригна заради външните граници на евросъюза"}
