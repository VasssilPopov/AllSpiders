{"url": "https://www.monitor.bg:443/bg/a/view/fadroma-pregazi-i-ubi-na-mjasto-rabotnik-140659", "text": "Фадрома прегази и уби на място 66-годишен работник в добричкото село Ловчанци. Трагедията е трудова злополука, тъй като се е случила през работното време на загиналия и на работното му място. Около 09.30 ч. в четвъртък, в стопанския двор на „Трио Агро“ ООД, се е товарела рапица. 66-годишният Костадин Костадинов бил в близост до фадромата и с метлата събирал падналото зърно. Предполага се, че в един момент по някакъв начин е паднал на земята, шофьорът на фадромата не го е видял и го е премазал. Според местни хора в Ловчанци, шофьорът споделил, че усетил как тежката машина минава върху нещо меко. На място в стопанския двор пристигнали екипи на ОД на МВР, на дирекция „Инспекция по труда“ и на Центъра за спешна медицинска помощ. Медицинските специалисти само установили смъртта на Костадин. Съдружници в „Трио Агро“ ООД са трима души. По непотвърдена информация, един от тях е управлявал фадромата. Костадин Костадинов живее в Ловчанци, има три дъщери и внуци. Погребението му ще е в събота.  ", "date": "2018.08.02", "title": "Фадрома прегази и уби на място работник"}
{"url": "https://www.monitor.bg:443/bg/a/view/967-svobodni-mesta-v-gimnaziite-v-sofija-140673", "text": "967 са свободните места в гимназиите в столицата след приключване на третото класиране от приема след 7-и клас. Това обясни шефката на Регионалното управление на образованието в София-град д-р Ваня Кастрева. Към момента са се записали около 8000 деца, като неприетите на трето класиране са 215. От 3 август до 5 септември спрямо утвърдения график от директора на школото те могат да подадат документи за участие в четвърти етап. Кандидат-гимназистите трябва да занесат оригинал на свидетелството си за завършен 7-и клас, служебна бележка с оценките си, както и медицинско свидетелство, ако желаят да учат в професионална или спортна гимназия. След приключването на този етап на кампанията 102 от общо 385 паралелки са запълнили капацитета си. Сред тях има и по няколко бройки в елитните гимназии. В Националната природо-математическа гимназия „Академик Любомир Чакалов“ местата са 3, в Първа английска езикова гимназия има 2 квоти за младежи, във Втора английска езикова гимназия „Томас Джефърсън“ - 2 квоти за младежи, а в Националната търговско-банкова гимназия – 2 за младежи и 3 за девойки. Общо 9 паралелки – 5 професионални и 4 профилирани са закрити след третия етап на приема. От тях 39 ученици са пренасочени към такива, в които има свободни места и са в съответствие с бала, с който могат да кандидатстват. Кастрева прогнозира, че общият брой на приетите деца може да нарасне до 8500, тъй като към записалите се към момента се добавя броят на децата, които не са приети, пренасочените, както и тези, които ще кандидатстват на по-късен етап заради миграция.", "date": "2018.08.02", "title": "967 свободни места  в гимназиите в София"}
{"url": "https://www.monitor.bg:443/bg/a/view/v-devnja-oshte-chakat-1-mln-leva-ot-faliralija-zavod-polimeri-140665", "text": "Община Девня все още не може да си вземе близо 1 млн. лева от обявената в несъстоятелност печално известна фирма „Полимери“. Причината е, че от НАП са назначили обстоятелствена проверка на синдика на фалиралото предприятие, която още не е приключила, заяви кметът на общината Свилен Шитов. На сесия на местния парламент той посочи още, че администрацията е извършила проверки на девненските предприятия за декларираните от тях имоти, които подлежат на данъчно облагане. В тази връзка на проверените юридически лица е дадена възможност да коригират декларациите си по Закона за местните данъци и такси до септември, каза още Шитов. Повече от добро изпълнение на приходната част на бюджета на Девня отчетоха от общинската администрация за първото 6-месечие на годината. Докладът на финансовия отдел показва, че в процентно отношение изпълнението на приходите от данъци, такси и доходи от собственост за полугодието е 97,78% или 4 194 069 лева при първоначално планирани 4 289 177 лева. През 6-месечния период в общинската хазна са постъпили близо 6,5 млн. лева при малко над 5 млн. за същия период на миналата година. От тях близо 2,2 млн. лева са приходите от делегирани държавни дейности, а размерът на общинските приходи е близо 4,3 млн. лева. Общината и нейните второстепенни разпоредители са получили и близо 193 хил. лева по програми, финансирани от Европейския съюз.    ", "date": "2018.08.02", "title": " В Девня още чакат 1 млн. лева от фалиралия завод „Полимери“"}
{"url": "https://www.monitor.bg:443/bg/a/view/injektirat-ten-za-100-leva-na-plaja-temata-140675", "text": "Напълно естествен тен, за който не трябва слънце, се инжектира по морето за 100 лева. Процедурата се прави на няколко пъти, а препаратът се продава съвсем свободно като царевицата на плажа, показа проверка на “Монитор”. Лекарството меланотан 2, което е тестово, не е нелегално, а само с няколко боцвания желаещите могат да се върнат с приятен загар и дори притеснително почернели въпреки надвисналите облаци и прогнозите за лошо време. Това става след дискретно завиване с кърпата, при което дилърът на тен инжектира на няколко места в тялото субстанцията. Инжектирането се извършва с модерна спринцовка, подобна на тази, с която диабетиците си измерват кръвната захар. Търговците, разбира се, се представят за лекари, въпреки че не са такива. Парите пък им се броят предварително.", "date": "2018.08.02", "title": "Инжектират тен за 100 лева на плажа (ТЕМАТА)"}
{"url": "https://www.monitor.bg:443/bg/a/view/solariumite-veche-sa-retro-140676", "text": "Една жена била сама на море. По някое време се сетила за мъжа си и му звъннала: „Скъпиии, какво искаш да ти донеса от морето?“ „Ааа, каквото искаш, само да се лекува“, отвърнал съпругът. Голяма работа е науката, голямо чудо. Солариумите вече станаха ретро – няма потене, няма вредни лъчи и тинтири-минтири. Някой гений с неясен произход е измислил инжекции за тен – боц-боц няколко пъти, шариш общо 100 лева и се връщаш почернял от морето, ако ще и маймуни да са валяли по време на почивката. Ами така де, няма да се червиш пред колеги и съседи, че си бял след морето и тия, дето още не са ходили или няма да ходят, да те кълнат наум: „Така му се пада, пари да даде, в стаята на хотела да стои!“ „Няма страшно, щом има брашно“, казваше автомонтьорът музикант в „Оркестър без име“ Павел Попандов и е прав. Щом е намерено решение на проблема с капризното и непостоянно време, дето цяло лято вали и се мръщи, все едно сме му изяли десерта, нормално е хората да опитат. Лежиш си на плажа, няколко пъти дискретно те боцват и ето ти тен като слънце. Да се пукат душманите, както казваше баба. Е, като всяко лекарство и това има странични действия – най-бързо и най-много почерняват интимните части. Но пък за това също има решение – отиваш в частна или държавна болница, шариш колкото трябва и ти ги избелват. Изобщо напредъкът и нововъведенията по нашето Черноморие са тотални. Въпросният препарат за тен е всъщност две в едно – хем ти прави тен, хем повишава либидото. И така се повишава или нуждата от употребата, т.е. купуването на повече презервативи, или жаждата за повече алкохол, или пък други някакви нужди. С една дума този вълшебен препарат прави хората щастливи и увеличава възможностите на търговията по морето. Предлагаме от пиле мляко и пилетата вече ги печем без грил. Е как да не идват английските младежи у нас? Защо изобщо иска някой да прецака белокожите британци, немци и чехи? Продължително излагане на слънце и без това е вредно. Двама мъже си говорели, докато пият бири щастливо без жените си: „Как е жена ти, добре ли се чувства на морето?“ „Ха, добре! Като знам колко ме тормози да иде на този скъп санаториум... Било й тъпо, само валяло.“ „А ти какво й отговори?“ „Ами да се прибере... и тука непрекъснато вали, ама безплатно.“", "date": "2018.08.02", "title": "Солариумите вече са ретро"}
{"url": "https://www.monitor.bg:443/bg/a/view/premieryt-prevryshtame-balkanite-ot-baruten-pogreb-v-prosperirasht-region-140667", "text": "Ще вървим заедно към реализация на трансевропейските планове и проекти. С премиера Заев пропусквателния пункт „Станке Лисичково“, трябва по най-бързия начин да се разшири, защото това е много важна врата между България и Македония. Това заяви премиерът Бойко Борисов на официалната церемония на честването на годишнината от Илинденско-Преображенското въстание. По думите му мече се виждат резултатите и Балканите от барутен погреб се превръщат в проспериращ регион. „Миналата година ние се събрахме с колегата Заев в Скопие. Заедно почетохме паметта на загиналите герои в Илинденско-Преображенското въстание. С него проявихме храброст като подписахме договора. Няма защо да се лъжем - очаквахме бой, а вече за втори път честваме заедно годишнината от Илинденско-Преображенското въстание, заедно честваме героите. От своя страна македонският му колега Зоран Заев заяви: „Славим заедно подвига на нашите герои за втори път. И по този начин доказваме, че България и Македония имат общо бъдеще. Така се ражда приятелството. Миналата година България ни подаде приятелска ръка в сложен вътрешен момент за Македония. Ръката беше на искрен приятел“. Заев допълни, че днешният ден е за слава на подвига на нашите общи герои, но за честване на първата годишнина от подписването на Договора за приятелство, който с премиера Бойко Борисов парафираха миналата година на 2 август в Скопие. „Този договор трасира общото ни европейско и евроатлантическо бъдеще“, допълни Заев. Двамата премиери поднесоха венци на паметника на Гоце Делчев в града. Министърът на отбраната Каракачанов пое от ръцете на Неврокопския митрополит Серафим оригиналната икона „Св. Седмочисленици“ на ХІV „Пети македонски полк“, която до този момент се съхраняваше във Военно-историческия музей. Икона, която заедно с войните от полка е взела участие в четири войни – Балканската, Междусъюзническата, Първата и Втората световна война. Министър Каракачанов връчи иконата на командира на ХІV „Пети македонски полк“.", "date": "2018.08.02", "title": "Премиерът: Превръщаме Балканите от барутен погреб в проспериращ регион"}
{"url": "https://www.monitor.bg:443/bg/a/view/ministyr-biser-petkov-obeshta-proverki-na-vsichki-socialni-uslugi-140632", "text": "Контролните органи ще трябва да направят една пълна картина за това доколко дневните центрове и центровете за социална интеграция и рехабилитация в страната предоставят качествена услуга за техните потребители. Това заяви пред журналисти социалният министър Бисер Петков в Панагюрище, където беше на работно посещение в местната община и се срещна с кмета Никола Белишки и с областния управител Стефан Мирев. Министърът на труда и социалната политика посети в града дневните центрове за деца и възрастни. Петков допълни, че тези проверки няма да бъдат епизодични и затова контролният апарат на Държавната агенция за закрила на детето трябва да провери всички центрове в страната, включително и центровете за настаняване от семеен тип. Общо 89 центрове за деца и младежи с увреждания има у нас и 79 за пълнолетни с увреждания, което е близо 1/6 от всички социални услуги, които вече надхвърлят 1000. Това са държавно делегирани дейности, за които бюджетът тази година заделя 230 млн.лв. Трябва да имаме пълна картина доколко, ако има оплаквания, те са основателни и как да подобрим качеството на услугата, която се предоставя в съответното заведение. Министър Петков призна, че като цяло средствата за държавно делегирани дейности за социални услуги са недостатъчни и стигат основно за заплати на персонала, които не са високи. Разходите в бюджета за политиките за хора с увреждания за тази година са предвидени малко над 400 млн.лв.- това са 268 млн.лв., които са по политиката за хора с увреждания и около 160 млн.лв., които са под формата на семейни помощи на семейства, които отглеждат деца с увреждания. Бюджетът на социалното министерство за 2018 г. в тази част се увеличи с 80 млн.лв.- 40 % ръст спрямо базата за м.г.“, обясни министър Петков.  „Със сигурност голямото предизвикателство е как оптимално да се насочат тези средства, защото от една страна всички тези хора с увреждания очакват по-значителна финансова подкрепа от сегашните интеграционни добавки, които са  сравнително ниски. От друга страна се очаква да се уреди законодателно и да се осигури финансиране според индивидуалните потребности на т.нар.лична помощ, обясни социалният министър и изрази надежда, че през есента ще има нова съвременна нормативна рамка за социалните услуги в страната.", "date": "2018.08.02", "title": "Бисер Петков обеща проверки на всички социални услуги"}
{"url": "https://www.monitor.bg/bg/a/view/cska-sofija-udari-admira-i-na-revansha-140681", "text": "ЦСКА-София постигна нов убедителен успех над \"Адмира\" (Вакер), след като разби австрийците с 3:1 в среща реванш от втория предварителен кръг на Лига Европа и след общ резултат от 6:1 \"червените\" продължават в следващия етап на надпреварата, където ще срещнат датския \"Копенхаген\".  С два гола за днешната победа се отличи Мауридес (14, 53), а веднъж се разписа Жоржиньо (80). За домакините от Австрия вкара Бакъш (55), като попадението бе първо за този отбор в изиграните от началото на сезона четири официални двубоя.  АДМИРА ВАКЕР - ЦСКА - СОФИЯ 1:3 0:1 Мауридес 14 0:2 Мауридес 53 1:2 Бакъш 55 1:3 Жоржиньо 80 АДМИРА ВАКЕР: 29. Кутин, 3. Спасич, 4. Бауер, 7. Щаркъл (71-Кадлец), 8. Жвиершич, 11. Бакъш, 14. Хюлманд, 16. Шмид, 22. Маиер, 27. Айву (46- Тьолке), 44. Яколиш ЦСКА-СОФИЯ: 30. Черниаускас, 27. Секулич (75-Дюлгеров), 25. Перейра, 4. Чорбаджийски, 3. Жеферсон, 6. Пинто, 16. Бикел, 19. Десподов (46- Десподов), 20. Тиаго, 7. Жоржиньо, 9. Мауридес (74-Джеси)ЦСКА-София постигна нов убедителен успех над Адмира Вакер, след като разби австрийците с 3:1 в среща реванш от втория предварителен кръг на Лига Европа и след общ резултат от 6:1 червените продължават в следващия етап на надпреварата, където ще срещнат датския Копенхаген. ", "date": "2018.08.02", "title": "ЦСКА-София удари \"Адмира\" и на реванша "}
{"url": "https://www.monitor.bg:443/bg/a/view/angela-merkel-izchezna-140668", "text": "Къде е германската канцлерка Ангела Меркел? Този въпрос занимава германските медии, след като съпругът й Йоахим Зауер беше забелязан на почивка в Северна Италия без нея, предаде Ройтерс. В предишни години Меркел и Зауер бяха снимани от папараци да се разхождат в Алпите, но досега това лято те успяват да заснемат само съпруга на канцлерката със сина му от предишен брак. Вестник \"Билд\" прави различни предположения, вариращи от семейно посещение в Източна Германия до някаква потайна работа. \"Къде се крие канцлерката?\", пише в заглавие изданието. \"В лятна резиденция или при 90-годишната си майка в Укермарк? Брачна криза? Клиника? Тайна мисия?\" Попитана какви са плановете й за отпуск, Меркел заяви пред репортери миналия месец, че с нетърпение очаква почивката си, но няма да съобщава подробности. Неин говорител отказа коментар. Меркел и Зауер, които са женени от 20 години, за последно бяха забелязани заедно на обществено място на 25 юли при традиционната им поява на Байройтския фестивал в Бавария - задължително събитие за почитателите на композитора Рихард Вагнер. Зауер рядко се появява на обществени места с Меркел, но обикновено я придружава всяко лято в Северна Италия. Канцлерката имаше тежка година. Тя едва избегна рухване на коалиционното й правителство заради спор за имиграцията и е изправена пред предизвикателство в лицето на крайнодясната партия \"Алтернатива за Германия\". Списание \"Шпигел\" се пошегува, че Меркел може би иска да покаже на привържениците на \"Алтернатива за Германия\", че е крайно необходима. \"Дали тя не се опитва да покаже на тези, които твърдят \"Меркел трябва да си върви!\", как изглежда Германия, когато \"Меркел трябва да си върви\" и се превърне в \"Меркел я няма\", пита изданието.", "date": "2018.08.02", "title": "Ангела Меркел изчезна"}
{"url": "https://www.monitor.bg:443/bg/a/view/slavija-ne-uspja-da-spre-hajduk-140679", "text": "\"Славия\" загуби с 2:3 от \"Хайдук\" в мача реванш от втория квалификационен кръг на Лига Европа и с общ резултат 2:4 отпаднаха от надпреварата. \"Белите\" се представиха повече от достойно в битката с хърватския гранд, но съперникът показа голяма успеваемост и реализира всичките си положения пред Антонис Стергиакис. За българите точни бяха Галин Иванов и Георги Йомов, докато за \"Хайдук\" на два пъти вкара Мийо Чакташ и Станко Юрич.  Наставникът Златомир Загорчич излезе със силно офанзивна схема. На вратата бе Антонис Стергиакис, а пред него Димитър Велковски, Милен Гамаков, Александър Станисавлевич и Емил Мартинов, който трябваше да замести наказания Александър Алкесандорв по десния бек. В халфовата линия действаха Власислав Узунов, Янис Карабельов и Галин Иванов. В нападение бе Цветелин Чунчуков, подпомаган по двете крила от Георги Йомов и Момчил Цветанов.", "date": "2018.08.02", "title": "\"Славия\" не успя да спре \"Хайдук\""}
{"url": "https://www.monitor.bg:443/bg/a/view/momcheto-klalo-syuchenik-ostava-zad-reshetkite-140658", "text": "15-годишният младеж, който направи опит да заколи свой съученик в София, остава за постоянно в ареста, реши тричленен състав на САС. На 27 юли т.г., роденият в България, но с ирански произход Даниал Бейгберди, намушка с ловджийски нож, дълъг 30 см и с острие 18 см, 16-годишния Кристиан в жк. „Надежда“. Това станало 26 дни, след като Кристиан пуснал в интернет снимки и колаж, които Даниал приел като обиждащи го, но според пострадалия и техни съученици те били насочени не директно към него, а и към други момчета. Раненият тийнейджър е в болница с прободни рани в корема и врата. Лекарите го стабилизираха, но състоянието му продължава да бъде тежко. Даниал е обвинен в опит за убийство. Пред разследващите, той е заявил, че е бил подложен на интернет тормоз в продължение на година. Адвокатът му каза пред журналисти, че един от разпитаните свидетели по делото е потвърдил за тормоза, но все още в папките няма никакви други доказателства в тази насока – снимки, колажи. Делото за мярката за неотклонение на Даниал беше гледано при закрити врати, поради факта, че той е непълнолетен. Определението на САС обаче беше прочетено публично, както изисква законът. Съдът заяви, че поисканият от прокуратурата домашен арест е мярка за неотклонение, която според закона не се прилага за непълнолетни, а по-леките мерки не могат да изпълнят целите на мярката за неотклонение в този случай. Има обосновано предположение, че обвиняемият е автор на опита за умишлено убийство. Поведението на младежа е било насочено към търсене на саморазправа и разрешаването на конфликтна ситуация по начин, който далеч надскача данните за конфликта, отсече съдът. Според него има реална опасност на свобода обвиняемият да извърши престъпление. В съда не дойдоха близки на момчето. Адвокатът му заяви пред журналисти, че всеки ден се чува с тях по няколко пъти, те съжаляват, че не са реагирали навреме на сигналите за психически тормоз над сина им.", "date": "2018.08.02", "title": "Момчето, клало съученик, остава зад решетките "}
{"url": "https://www.monitor.bg:443/bg/a/view/uyn-makgregyr-tyrsi-deteto-v-sebe-si-140654", "text": "Пътуване обратно към детските години, когато играе волно в шотландските гори заедно с най-близкия си другар – бигъла Джуно – това подготвя носителя на „Златен глобус“ Юън Макгрегър за участието му в премиерното заглавие за седмицата „Историята на Кристофър Робин и Мечо Пух“. връща лентата назад актьорът. Поредното заглавие, с което „Дисни“ се връща към любимите ни персонажи, създадени от А. А. Милн, е умилителна история за това как дори попаднал във въртележката на ежедневните тегоби, човек винаги трябва да остави нещо детско в себе си. Сюжетът на филма, режисиран от Марк Фостър проследява историята на вече възрастния Кристофър Робин – отчаян от работата и живота си, загубил усета си за това кое е най-важното – семейството му. Забравил е идиличното си детство, прекарано с откровения, обожаващ мед мечо Пух и останалите му приятели – Тигър, Йори, Прасчо и т.н. След злополучен инцидент със служебното куфарче на Кристофър Робин, бандата другари излиза от гората и смело навлиза в оживен Лондон, за да върне обратно изключително важните изгубени вещи - защото най-добрите приятели в нужда се познават. За ролята си Макгрегър признава, че сред най-големите предизвикателства били сцените с животните, изградени обаче впоследствие с компютърни ефекти. „Да играеш с реално нищо насреща, е едно важно в днешни времена умения. Правил съм го и преди, още във филмите на „Междузвездни войни“, казва актьорът. На големия екран ще видим и очарователната Хейли Атуел, която скача в полата на съпругата на Кристофър Робин – Евелин. разясни актрисата. „Историята на Кристофър Робин и Мечо Пух“ е точно за вас, ако искате да прекарате пълноценно време със семейството – лентата гарантира добър престой в киносалона, както за малки, така и за големи.", "date": "2018.08.02", "title": "Юън Макгрегър търси детето в себе си"}
{"url": "https://www.monitor.bg:443/bg/a/view/kilata-na-edna-scena-s-uili-uiljam-140677", "text": "Хитмейкърът от Варна 100 Кила ще излезе на една сцена със световния любимец Уили Уилям. Двамата ще са част от единствения по рода си арендби фестивал - Elenite Adventurе, като единият ще открие събитието, а другият ще го закрие. Това е първа визита на Уили в България, като звездата обещава невиждано шоу на родните меломани. В края на лятото курортен комплекс Елените ще стане домакин на 3-дневения музикален фестивал, който ще събере на еднo място най-актуалните имена от поп, арендби и хип-хоп сцената. Организаторите от Event Academy Bulgaria разкриха, че ще има много изненади за любителите на различни стилове музика. „Селекцията е много прецизно направена и смятаме, че ще предложим един различен и запомнящ се фестивал“, споделиха още Борис Денински и Петър Стоичков. Партитата стартират на 6 септември и приключват на 9-и. За купона ще се грижат внимателно подбрани интернационални и български певци, артисти и диджеи, готови не само за вълнуващи дневни партита, а също и за лимитирани афтърпартита и куп емоции. Посетителите могат да избират между различни видове пакети за фестивала, като ще могат да избират между 6 партита - 3 дневни и 3 нощни. Те ще се проведат на плажна сцена на открито през деня, а вечер в анимационна зала. Сред звездите, които ще застанат под светлината на прожекторите, са DJ Da Candy, DJ Polique, Bobo & The Gang, DJ Swed Lu, DJ Jaula LU, Braganza, Koki, Deejay Balou, SAVA, YANGFETISH и V:rgo x TRF.", "date": "2018.08.02", "title": "Килата на една сцена с Уили Уилям"}
{"url": "https://www.monitor.bg:443/bg/a/view/fabrikata-vadi-ot-naftalina-oporki-sreshtu-peevski-140671", "text": "Фабриката за фалшиви новини извади от килера позабравената опорка за връзка на депутата и наш издател Делян Пеевски с веригата „Лафка“. След като изчерпаха репертоара си от новини менте с етикет „Пеевски“, сайтовете на олигархията започнаха да преповтарят едни и същи опорни точки, опровергавани безброй пъти от нашите медии. Машината за клевети, спонсорирана от олигарсите Иво Прокопиев, Огнян Донев, Сашо Дончев и, разбира се, Българския Мадоф Цветан Василев, за пореден път приложи тактиката си да привлича повече прочитания на публикациите си, като използва името на нашия издател. Така на сайта „Фрогнюз“ на агент Академик Огнян Стефанов лъсна материалът „ВАС се произнесе! Защо кметът на Благоевград крие договора с Пеевски за „Лафка”?“. Заглавието напълно припокрива една от често използваните срещу Пеевски опорки, като му приписва връзка с веригата „Лафка“. Типично тези твърдения на фабриката не са подплатени с никакви доказателства и документи, а са само голи писания, целящи да клеветят издателя ни. Оставяме това настрана, тъй като всеки може да направи сам проверка има ли връзка между Пеевски и „Лафка“. Другото по-интересно нещо в тази манипулация обаче е, че и тук фабриката е спазила една от честите си манипулативни практики, а именно - името на Пеевски присъства в заглавието на публикацията, за да привлича внимание, а в самия материал не се споменава нито веднъж. Това е типичен метод на Фабриката да тиражира фалшивите си новини с етикета „Пеевски“, тъй като и слугите на машината за клевети, и олигарсите, които ги покровителстват и спонсорират, знаят, че няма друг вариант да привлекат читатели.", "date": "2018.08.02", "title": "Фабриката вади от нафталина опорки срещу Пеевски"}
{"url": "https://www.monitor.bg:443/bg/a/view/domashnoto-nasilie-da-se-nakazva-kato-kriminalno-prestyplenie-140664", "text": "Да бъде криминализирано физическото насилие и психическият тормоз, като за системно малтретиране на жена или дете, насилникът да влиза в затвора  от 1 до 5 години. Това предвиждат промените в НК, които обсъжда ГЕРБ.   „Заради отпадането на Истанбулската конвенция от дневния ред на Народното събрание и след решението на Конституционния съд, се налагат мащабни промени в Наказателния кодекс, обясни във Варна председателят на парламентарната правна комисия Данаил Кирилов. Той заяви, че през есента парламентарната му група ще предложи законодателните промени в НК и в Закона за домашното насилие, които да гарантират по-ефективна защита на жертвите на този вид престъпления у нас. За първи път ще се инкриминират психическото насилие и насаждането на страх, каза още Кирилов. Целта е да има превенция при такъв вид посегателства, както и адекватни наказания за насилниците. „Всяка четвърта българка е жертва на домашно насилие, а в 91% от случаите убийствата на жени са извършени от мъже, които най-често са техни интимни партньори“, посочи депутатът. Затова системното посегателство ще се счита за лека, средна или тежка телесна повреда и ще бъде наказвано от специализиран съдебен състав. До една година затвор или пробация ще се иска при психически тормоз с преки последствия върху жертвата, добави колежката му Таня Петрова. Насаждането на чувство за страх и зависимост също ще бъдат сред престъпленията, с които ще се занимава специализирания съд. При домашно насилие по хулигански или расистки подбуди, насилникът да бъде лишаван също от свобода до 5 години, ще предложат още от ГЕРБ. Нужно е и по-ефективно взаимодействие с полицията, както и развиване на мрежата от помощни центрове за жертви на домашно насилие. Предвижда се пострадалите да бъдат отделени от насилниците, докато тече съдебното производство, посочиха депутатите. „В момента, при домашно насилие се подава единствено граждански иск и делото по закон е от частно-правен характер. Така насилникът може да получи единствено ограничителна мярка до 6 месеца и глоба, но не и ефективно наказание“, обясни ситуацията юристът и областен  управител на Варна, Стоян Пасев. Детайлите за новите промени ще бъдат обсъдени с НПО и подложени на обществен дебат, преди да бъдат предложени за обсъждане в парламента.  ", "date": "2018.08.02", "title": "Домашното насилие да се наказва като криминално престъпление"}
{"url": "https://www.monitor.bg:443/bg/a/view/pochina-shefyt-na-avtomobilnata-inspekcija-140678", "text": "Красимир Сребров бе назначен за ръководител на ДАИ през септември миналата година.", "date": "2018.08.02", "title": "Почина шефът на автомобилната инспекция"}
{"url": "https://www.monitor.bg:443/bg/a/view/ludogorec-si-postavi-ultimatum-za-liga-evropa-140645", "text": "„Лудогорец“ си постави нова цел след отпадането от битката за груповата фаза на Шампионската лига. „Орлите“ отстъпиха с 0:1 от унгарския „МОЛ Види“, въпреки че бяха по-активният отбор. Отново липсата на ефективност обаче коства негативен резултат за разградчани, а неприятния развой наложи светкавична промяна на приоритетите пред шампионите. От днес мисълта на целия треньорски щаб е насочена към задължително класиране за групите на Лига Европа. Подопечните на Пауло Аутори понесоха тежко поражението в Унгария и въпреки действията на рефера Мануел Шютенгрубер, който даде пресилен червен картон на Върджил Мисиджан в 40-ата минута, опитаха да потърсят вината у себе си. „Имахме два удара и два корнера. Не играхме така, както трябва. За мен това е много тежко поражение. Няма да коментирам съдийството. Трябваше да ги бием, дори и треньорът им да свиреше мача\", коментира един от лидерите на тима Козмин Моци. Капитанът Светослав Дяков пък определи загубата като тежък удар от „непретенциозен“ опонент и призова отборът да се изправи и да продължи битката към новата цел. „Сега преследваме групите в Лига Европа. Имахме голяма амбиция да сме в Шампионската лига, но след като отпадаме от тим на това ниво, значи не заслужаваме“, коментира Дяков. Неговият наставник Пауло Аутори потърси причините за загубата в липсата на ефективност. „Трябваше да ги накараме те да загубят баланс, а не ние да загубим. Урокът, който ни даде този мач, е да не губим концентрация. След победите и след загубите ни остава животът. Трябва да сме умни и да не повтаряме грешките, заради които не успяхме да се класираме. Очаквахме да има много накъсана игра, но след изгонването на Върджил стана още по-трудно. Имаме много мачове, които ни предстоят. Имаме още европейски мачове и срещи от българския шампионат. Трябва да се учим от трудностите, които ни дава футболът”, коментира бразилският специалист. Следващото предизвикателство за „Лудогорец“ ще е в третия квалификационен кръг на Лига Европа, където „орлите“ чакат победителя от двойката „Зрински“ (Босна и Херцеговина) - „Валета“ (Малта) . Реваншът между двата отбора е в четвъртък, а първата среща завърши 1:1 в Мостар.", "date": "2018.08.02", "title": "„Лудогорец“ си постави ултиматум за Лига Европа "}
{"url": "https://www.monitor.bg:443/bg/a/view/japonki-sprjaha-stoevi-na-svetovnoto-140656", "text": "Европейските шампионки от Уелва 2018 Стефани Стоева и Габриела Стоева отпаднаха в третия кръг на двойки жени на световното първенство по бадминтон в Нанцзин (Китай). Поставените под номер 9 в основната схема загубиха от вторите в световната ранглиста Юки Фукушима и Саяка Хирота от Япония с 10:21, 11:21 за 44 минути. Азиатките поведоха с 9:2 в първия сет, в които нямаха никакви проблеми. Във втората част Стефани Стоева и Габриела Стоева имаха аванс от 7:2, но съперничките им отговориха със серия от 17:3, за да направят обрат - 19:10. С това приключи българското участие на шампионата, след като другите седем наши състезатели отпаднаха още в първия кръг на своите надпревари в понеделник.", "date": "2018.08.02", "title": "Японки спряха Стоеви на световното"}
{"url": "https://www.monitor.bg:443/bg/a/view/postojanen-arest-za-streleca-v-podleza-140650", "text": "Софийският апелативен съд остави за постоянно в ареста Иван Тонев, който е обвинен за стрелбата в столичен подлез на бул. „България“. Тричленният съдебен състав потвърди определението на Софийския градски съд, че са събрани доказателства как Тонев е стрелял 2 пъти в тялото на Иво Александров. Мъжът е получил увреждания, които наложили отстраняването на единия му бъбрек. Той е в болница без опасност за живота. \"Съжалявам за случилото се. Можеше да стрелям встрани от човека, но най-много съжалявам, че попаднах на семейство Адамс. Те са си носили палка, ако срещнат куче, да го набият, а човек - да го убият\", каза пред съда Тонев. 24 юли т.г. той простреля Александров след скандал, че кучето му се изпикало пред магазина на Тонев в подлеза. Тонев заяви, че е стрелял при самозащита, след като бил удрян и обиждан от собственика на домашния любимец. В съдебната зала стана ясно, че Александров налагал Тонев с палка с метален връх. Апелативните съдии се съгласиха с изводите на градските, че няма опасност Тонев да се укрие, но решиха, че има опасност той да извърши престъпление, независимо, че не е криминално проявен. Магистратите отчетоха факта, че престъплението е извършено в подлез чрез използването на огнестрелно оръжие в тясно пространство, с което е създадена опасност и за живота на други хора. Двата изстрела насочени директно към тялото на опонента показват недвусмислено желание за убийство, каза съдът. Решението е окончателно и не подлежи на обжалване. След края на заседанието пред журналисти обвиняемият каза, че съжалява, че е стрелял, но допълни, че не усеща справедливост. „Не, никаква справедливост. Можеше поне да стрелям в магазина, който беше отдясно, защото ако бях стрелял в краката можеше да не го уцеля и да отиде в някой невинен гражданин. Аз не трябваше да попадам на пътя на това семейство. Те бяха семейство Адамс“, каза Тонев.", "date": "2018.08.02", "title": "Постоянен арест за стрелеца в подлеза"}
{"url": "https://www.monitor.bg:443/bg/a/view/vereja-podpisa-s-unosha-na-lans-140657", "text": "„Верея“ се подсили с французина Билел Аит Малек преди предстоящето днес дерби с „Берое“. Атакуващият футболист, който може да играе зад нападателя, както и по крилото е кадър на „Ланс“. Малек е юношески национал на Франция и е известен с добрата си техника и дрибъл срещу противниковите състезатели. Старозагорци обвързаха таланта с договор за 1 година, като правят всичко възможно да уредят жълтата карта на играча за дербито с градския съперник с „Берое“, което ще се проведе днес от 20:45 часа на стадион „Трейс Арена“. Ръководството на клуба обяви ценитена билетите за сблъсъка. Феновете ще влизат на стадиона срещу 5 лева, а цената е за секторите „А“ и „В“. Също така ще има и пропуски на цена от 30 лева за ВИП ложата, като талоните ще се продават в деня на мача. В изминалия втори кръг на Първа професионална лига „Верея“ отстъпи като гост на „Етър“с на стадион „Ивайло“.", "date": "2018.08.02", "title": "„Верея“ подписа с юноша на „Ланс“ "}
{"url": "https://www.monitor.bg:443/bg/a/view/borisov-poveche-turisti-i-tyrgovija-sled-podpisvaneto-na-dogovora-s-makedonija-140663", "text": "Само година, след като подписахме Договора за приятелство, добросъседство и сътрудничество, вече се усеща позитивен резултат за двустранните ни отношения. Това заяви министър-председателят Бойко Борисов по време на срещата си с премиера на Република Македония Зоран Заев в Благоевград, където двамата ще отбележат съвместно 115-годишнината от Илинденско-Преображенското въстание. Премиерът Борисов изрази удовлетворение от новия дух на сътрудничество, който се е настанил трайно в отношенията между България и Република Македония, след подписването на договора. По думите му вече са налице положителни ефекти по отношение на търговията, стокообмена и туристопотока между двете страни. По време на срещата беше обсъдено също така състоянието на граничните контролно-пропускателни пунктове между България и Република Македония, възможностите за подобряване на работата им и за откриването на нови. Борисов пристигна в Благоевград час преди македонския му колега Зоран Заев. Първо се проведе неофициална среща между двамата премиери заедно с кмета на Благоевград д-р Атанас Камбитов, българския военен министър Красимир Каракачанов, вътрешния министър на Македония Оливер Спасовски, областния управител на Благоевград Бисер Михайлов, представители на община Благоевград и делегация от Македония.  След това гостите се включиха в шествието по повод честванията на 115 г. от Илинденско-Преображенското въстание.   Очаквайте подробности!", "date": "2018.08.02", "title": "Борисов: Повече туристи и търговия след подписването на договора с Македония"}
{"url": "https://www.monitor.bg:443/bg/a/view/snimka-na-denja-parkiral-si-nepravilno-140666", "text": "Скоби от градската мобилност в Стара Загора вече получават и каруците. За да не плати таксата за паркиране от левче в града водачът на превозното средство с една конска сила е прескочил тротоара и се настанил в зелената площ. Това действие обаче не е останало ненаказано от мобилните екипи в града.", "date": "2018.08.02", "title": "Снимка на деня: Паркирал си неправилно"}
{"url": "https://www.monitor.bg:443/bg/a/view/myri-nadigra-edmynd-vyv-vashington-140655", "text": "Бившият №1 в света и настоящ №832 Анди Мъри постигна най-голямата победа след завръщането си на корта, след като надигра 18-ия в ранглистата на АТР Кайл Едмънд със 7:6(4), 1:6, 6:4 в среща от втория кръг на турнира във Вашингтон. Така шотландецът се превърна във фаворит да достигне първия си четвъртфинал от повече от година насам. Негов следващ опонент ще бъде румънецът Мариус Копил, който отстрани 14-ия поставен Жереми Шарди (Фр) с 6:4, 6:4. Носителят на три титли от „Големия шлем“ Мъри пропусна „Уимбълдън“, с оправданието, че тялото му все още не е подготвено за големи натоварвания. Мачът срещу Едмънд е пети за него след претърпяната операция. В Лос Кабос (Мексико) пък водачът в схемата Хуан Мартин Дел Порто (Арж) се класира за четвъртфиналите след победа над американския квалификант Маркос Джорин със 7:5, 6:3. За аржентинеца това беше първи мач след загубата от Рафаел Надал на четвъртфиналите на \"Уимбълдън\" на 11 юли. При жените водачката в схемата Гарбине Мугуруса (Исп) се отказа от участие в Сан Хосе (САЩ) заради контузия на дясната ръка преди срещата от втория й кръг срещу шампионката от 2010 г. Виктория Азаренка (Блрс). Азаренка пък постигна успех над Блинкова с 6:1, 6:0 и на четвъртфиналите ще играе срещу американката Даниел Колинс.", "date": "2018.08.02", "title": "Мъри надигра Едмънд във Вашингтон"}
{"url": "https://www.monitor.bg:443/bg/a/view/butat-bivshija-partien-dom-v-plovdiv-strojat-opera-140661", "text": "Бившият партиен дом в Пловдив ще бъде съборен, за да построят Дом на операта, решиха местните общински съветници. То обаче било прието с важно допълнение, а именно, че към изпълнението може да се пристъпи само ако преди това бъде построена нова сграда, където да бъде настанена общинската и държавна администрация от Партийния дом. Кметът на Пловдив Иван Тотев обяснил, че не е ясно кога ще започне строителството, защото процесът по преместването на служителите можело да отнеме години, съобщава Дарик. „Държавна опера – Пловдив е водещ културен институт в града с безспорни постижения и е единствената в страната, която няма своя сграда. Сградите на подобни културни институти по света, пък, са разположени в централните градски части“, се посочва в мотивите на предложението. В момента реквизита на операта и певците се помещава именно в бившия партиен дом. По време на заседанието стана ясно още, че не било изключено и да се намери друго място за построяване на Дом на операта. Архитект Илко Николов пък представи визия за това как ще изглежда новата сграда, която ще се намира на мястото на бившия партиен дом. За строителството и обзавеждането й се предвиждат 30 млн. лв. В сумата влиза и цената на земята, както и възможните начини на стопанисване. Очакванията са инвестицията да се изплати за по-малко от 20 години, а годишните печални да са между 1.5 и 2 млн. лв.  ", "date": "2018.08.02", "title": "Бутат бившия партиен дом  в Пловдив, строят опера"}
{"url": "https://www.monitor.bg:443/bg/a/view/bogata-mramorna-ukrasa-otkriha-na-krepostta-zaldapa-kraj-krushari-140647", "text": "Богата мраморна украса е открита при археологическите разкопки на базилика №2 в античната крепост Залдапа, край добричкото село Крушари. Това съобщи проф. Георги Атанасов, на финала на съвместната дейност с археолози от България, Франция и Канада. „Тази година е пети сезон от разкопките на Залдапа. Четирите години бяха посветени на епископската базилика №3. За първа година съсредоточихме нашите усилия върху базилика №2 и Северната порта с кулата, като сформирахме международен екип с археолози от Канада, начело с проф. Никола Бодри, проф. Доминик Моро от университета Лил във Франция, доц. Албена Миланова от Софийски университет. Изобщо на обекта имаме представители на 9 народности: българи, турци, цигани, канадци, французи, албанец, англичанин, сърби, италианец”, обясни проф. Атанасов, който, заедно с проф. Никола Бодри са ръководители на екипа археолози. Още от времето на Карел Шкорпил се е знаело, че на това място се намира базилика №2. Никой не е знаел плана и размерите й, затова откритието изненадало археолозите. Оказва се, че базиликата е била изключително представителна. Широка е 21 метра и се доближава до епископската базилика, но я превишава с богатата си мраморна украса. Това, което ще се окаже без аналог за Добруджа за този период, че стените на тази базилика са греели с богати мозаечни пана с позлатени кубчета. Предполага се още, че това е първата базилика в Добруджа, която е имала епископски синтрон. Луксозната мозайка, ажурната богата украса показват, че това е била богата базилика и тук е имало богато население, допълни доц. Миланова от СУ. Канадският екип е спечелил проект за финансиране на разкопките на Залдапа за срок от 5 години, на обща стойност 250 000 канадски долара. Освен за разкопки, парите ще се използват и за теренна консервация, документиране, за пътуване на екипа.  За новата учебна година доц. Доминик  Моро от Университета в Лил е успял да спечели два проекта на обща стойност 500 000 евро, в които е включена крепостта Залдапа. Срокът на проекта е 3 години, като освен разкопките, е включен и и един по-голям европейски проект за християнизация на Долния Дунав. Университетът в Лил Франция и тази година осигурява финансиране, но то е минимално – 5 000 лева, съобщиха от екипа. От 2014 г. Община Крушари отделя годишно по около 10  000 лева за разкопки в Залдапа, а от миналата година – и работници по регионална програма. “Работил съм на много обекти, но такава подкрепа, каквато получаваме от кмета на Община Крушари, рядко се случва. Да направиш в това време археологическа база, в която са настанени студентите, аспирантите, ръководният екип, е истински героизъм. Оказва ни всякакво съдействие”, коментира проф. Георги Атанасов. Тази година има и финансиране от 10 000 лева от Министерството на културата. С него трябва да бъдат завършени разкопките на Епископската базилика и да се доразкрие ранната базилика с най-голямата в България крипта с площ 30 кв. м. Работата по тях трябва да приключат тази година, за да могат обектите да бъдат включени в проект по оперативна програма „Региони в растеж” и да започне работа по реставрация и консервация. Кметът на Крушари Добри Стефанов съобщи, че е подписан договор с Министерството на културата на стойност 118 000 лева за покриване на две от криптите, което трябва да е факт до 15 ноември. Идеята е отвеждане на дъждовни води и при топенето на снега да не влияят върху криптите.", "date": "2018.08.02", "title": "Богата мраморна украса откриха на крепостта Залдапа "}
{"url": "https://www.monitor.bg:443/bg/a/view/chervenata-agitka-blokira-granicata-sys-syrbija-140652", "text": "Сериозни премеждия имаха феновете на ЦСКА-София, които щурмуваха Виена за реванша с „Адмира Вакер“ от II кръг на Лига Европа тази вечер от 20 ч. Основното ядро на агитката бе държано над 5 часа на границата със Сърбия. Още от 8 вечерта всички автобуси, автомобили и бусове с „червени“ запалянковци са били принудени да отбият в неутралната зона между двете граници. „От българска страна нямаше проблеми, но сърбите казаха, че не могат да ни пуснат, защото чакат полицейски ескорт, който да ни съпроводи“, обясниха фенове на ЦСКА-София. След полунощ напрежението на пункта ескалира, като стотиците запалянковци загубиха търпение. Те блокираха границата с жива верига и запяха „Мила Родино“, научи „Монитор“. Крайните мерки веднага дадоха резултат и след десетина минути пристигнаха необходимите полицейски патрули, които да съпроводят агитката през Сърбия. Заради сериозните жеги в Централна Европа пък много от автомобилите са аварирали, като десетки фенове търсеха помощ във Фейсбук за прибиране след мача. Иначе в часовете преди двубоя Виена буквално почервена от „армейци“, като песни можеха да се чуят в целия център. Горещо бе и около ултрасите на хърватския „Хайдук“, които пътуваха от Загреб до София за реванша със „Славия“. 300 хулигани от „Торсида“ тръгнаха към България, като по пътя успяха да създадат доста главоболия. Половината от хард ядрото на агитката успели да се измъкнат от полицейския конвой и опустошили бензиностанция край Белград, съобщават сръбските медии. Сръбската полиция обяви, че е започнало разследване на инцидента. На крак е и българската полиция, която очаква сериозни проблеми между агитките на „Хайдук“ и „Левски“. До късния следобед обаче инциденти между „сините“ и хърватите липсваха, като гостите се придвижваха навсякъде из София със сериозна охрана.", "date": "2018.08.02", "title": "„Червената“ агитка блокира границата със Сърбия"}
{"url": "https://www.monitor.bg:443/bg/a/view/jegata-izvadi-bombi-ot-vtorata-svetovna-v-germanija-140643", "text": "Летните горещини с всичка сила тормозят редица европейски страни, предизвиквайки достатъчно много проблеми за жителите на Стария континент. Продължителната засуха от необичайно горещото лято в Германия доведе до исторически ниско ниво на река Елба и на много места немците взеха да намират боеприпаси, останали от Втората световна война, пише сп. „Шпигел“. Само през последните дни разхождащи се по брега мирни граждани, за повечето от които войната е нещо съвсем непознато, откриха по бреговете на реката мини, бомби и други боеприпаси – танкови, самолетни и др. Досега подобни опасни и независимо от дългия им престой във водата смъртоносни находки са регистрирани на поне 21 места. Местните власти предупредиха гражданите да не докосват подобни предмети, за да избегнат смъртни случаи. Оказва се, че екстремно ниското ниво на Елба (нивото й е близо до историческия минимум от 1934 г. - 48 см) и други немски реки е накарало търсачи на „силни усещания“ специално да търсят боеприпаси, останали от отминалите сражения. Според предвижданията на метеоролозите жегите (между 35 и 40 градуса) в Германия ще продължат. Освен опасните находки има други странни и не толкова странни предмети, които се появяват заради пресъхващи реки. В Бавария е бил открит изхвърлен в река сейф. В него обаче не е имало съкровище, защото задната му стена е била срязана с флекс преди около 10 години и съдържанието му (каквото и да е било то) е отсъствало, а разхождаща се с внучката си по реката баба е открила нечия отдавна загубена във водата венчална халка. В същото време горски пожари заплашват природен парк в най-южната част на Испания, предаде АФП. Над 100 пожарникари, подпомагани от седем самолета цистерни и военни от местна база, се борят с пламъците на нос Пунта Камаринал, провинция Кадис, в автономната област Андалусия. Поривите на вятъра достигат скорост от 55 км/ч, което затруднява овладяването на пожара. Природният парк Естречо (Пролив) е дом на много видове дървета и голям брой птици. В него влиза плажът Болония, определян често като един от най-красивите в Испания заради белия пясък и кристално чистата вода, отбелязва АФП. Агенцията припомня, че през 2008 г. горски пожар е изпепелил 500 хектара площ в този резерват и е довел до евакуирането на 1000 души. Както в цяла Испания, в провинция Кадис е издадено предупреждение за пожари заради високите температури, които надвишават 40 градуса по Целзий. Испанската национална метеорологична агенция прогнозира, че горещата вълна ще продължи поне до неделя заради нахлуващ от Африка топъл въздух. Във Великобритания от жегите страдат не само редовите граждани, но и фермерите, на които по спешност е даден достъп до речните и подпочвените води, пише в. \"Дейли телеграф\". Метеоролозите предричат, че през следващите дни е възможно да бъдат надминати рекордните за всички времена температури от 47,3 градуса по Целзий за Испания и 47,4 за Португалия. Това накара Форийн офис официално да предупреди британските туристи за рисковете от горски пожари. „Дейли Телеграф“ цитира експерти, които потвърждават, че тазгодишното лято на големия британски остров е по-топло от лятото през 1976 г., а миналия месец е бил най-топлият юли в историята. Недостигът на трева заради жегата вече повиши двойно цената на сеното и фуража в някои части на кралството. Затова гневни фермери призоваха да се обръща повече внимание на нуждите на животните, отколкото на електростанциите, които работят с биогаз. В. \"Гардиън\" цитира екоминистъра Майкъл Гоув, според когото след \"сушавата среща\" на фермерите ще бъде позволено да черпят повече подпочвени води, за да напояват пострадалите посеви. Вестникът посочва, че цените на някои храни вече се повишават, а може да се стигне до повишаването на цените на някои основни стоки през следващите месеци - ключов период за реколтата. Друга мярка, към която правителството може да прибегне, е прехвърлянето на количества фуражи и сено от районите, където то е в изобилие, в районите, където е в недостиг. По думите на Гай Смит, вицепрезидент на НФС, това вече се прилага в Ирландия. Той прикани британското ведомство, отговарящо за околната среда, прехраната и развитието на селските райони, да въведе същото в Англия и Уелс, пише \"Гардиън\". Изданието припомня, че дългата зима и студената пролет са забавили растежа на зърнените култури и са изчерпаха запасите от храна за добитъка, което означава, че мнозина фермери ще трябва да посегнат към доставките, предвидени за следващата зима. А недостигът на трева поради засушаването означава, че по-късно през годината повечето животновъди ще се изправят пред недостиг или по-високи цени на храни за добитъка, предрича \"Гардиън\".", "date": "2018.08.02", "title": "Жегата извади бомби от Втората световна в Германия"}
{"url": "https://www.monitor.bg:443/bg/a/view/predpriemachite-pravjat-vse-po-golemi-blokove-140648", "text": "Предприемачите вземат разрешения на строеж на по-големи жилищни сгради, сочат данни на Националния статистически институт (НСИ). В периода от април до края на юни, сравнение с второто тримесечие на 2017 г. издадените разрешителни за строеж на нови жилищни сгради намаляват с 10.4 на сто, но броят на жилищата в тях се увеличава с 40.6%, а разгънатата им застроена площ - с 31 на сто. През второто тримесечие на 2018 г. местните администрации са издали 27% повече разрешителни за строеж на жилища. Те са за 1476 жилищни сгради с 8178 жилища в тях и 1 023 667 кв. м разгъната застроена площ (РЗП) или средно на жилище (заедно с общите части) около 125 квадрата. 32 са издадените разрешения за 32 административни сгради/офиси с 34 350 кв. м РЗП и на 1274 други сгради с 959 613 кв. м РЗП. Спрямо предходното тримесечие издадените разрешителни за строеж на жилищни сгради се увеличават с 27 на сто, жилищата в тях - с 30.9 на сто, а общата им застроена площ - с 25.5 на сто. При броя на издадените разрешителни за строеж на административни сгради и на други сгради също се наблюдава нарастване съответно с 23.1 и 24.2 на сто, а общата им застроена площ е повече с 3.8 и 50.3 на сто. Издадените разрешителни за строеж на административни и други видове сгради са по-малко съответно с 20% и 35.3%. Същевременно РЗП на административните сгради намалява с 53.6%, докато на другите сгради е с 1.2% повече. Най-голям брой разрешителни за строеж на нови жилищни сгради са издадени в областите Пловдив - 223, София (столица) - 216, Варна - 133, и София (област) - 125. Най-много жилища предстои да бъдат започнати в областите София (столица) - 3168, Пловдив - 1319, Варна - 713, и Кърджали - 501. През второто тримесечие на 2018 г. е започнал строежът на 1128 жилищни сгради с 6195 жилища в тях и с 812 169 кв. м обща застроена площ. Това сочи, че средната площ на новите жилища (заедно с общите части) 1 около 131 квадрата. Спрямо предходното тримесечие започнатите жилищни сгради се увеличават с 56 на сто, жилищата в тях - с 49 на сто, а общата им застроена площ - със 70.5 на сто. Започнатите административни сгради също са повече (с 38.9 на сто), както и общата им застроена площ - с 15.5 на сто. В сравнение с второто тримесечие на 2017 г. започнатите нови жилищни сгради намаляват с 11.9 на сто, но жилищата в тях се увеличават с 61.2 на сто, както и разгънатата им застроена площ - с 54.4 на сто. Броят на започнатите други видове сгради нараства с 55 на сто, а тяхната РЗП - с 27.2 на сто, а на административните е без промяна, докато тяхната РЗП нараства над два пъти. Започнатите други видове сгради намаляват с 43.3 на сто, а разгънатата им обща застроена площ - с 31.7 на сто. Строителство на най-голям брой нови сгради е започнало в област: Пловдив - 156 жилищни и 77 други сгради; София (столица) - 188 жилищни, 7 административни и 34 други сгради; Варна - 125 жилищни, 3 административни и 39 други сгради; Бургас - 101 жилищни и 42 други сгради.", "date": "2018.08.02", "title": "Предприемачите правят все по-големи блокове"}
{"url": "https://www.monitor.bg:443/bg/a/view/atletite-ni-s-rekord-oshte-predi-starta-na-evropejskoto-140646", "text": "Българските атлети още не са започнали участието си на европейското първенство в Берлин, но вече може да се похвалят с рекорд. Александра Начева ще бъде най-младата участничка на шампионата в Берлин, който стартира на 6 август. Световната шампионка в тройния скок за девойки под 20 г. е на 16 години и 347 дни. Пловдивчанката, която се готви под ръководството на Стойко Цонов и този сезон постигна национален рекорд под 18 г. от 14,18 м, ще навърши 17 години на 20 август. Най-възрастен от всички участници пък ще бъде испанецът Хесус Анхел Гарсия, който ще участва на 50 км спортно ходене. Той е на 48 години и 288 дни и ще стартира на седмия си континентален форум. Въпреки крехката си възраст Начева сама пожела да се пробва в тройния скок при жените, като в сектора ще има подкрепата и на по-опитната си съгражданка Габриела Петрова. Европейското в Берлин ще й помогне да поддържа добра форма за най-важното й състезание тази година – младежката олимпиада в Буенос Айрес през октомври. Олимпийската ни вицешампионка от Рио 2016 Мирела Демирева пък обяви, че ще атакува златния медал в скока на височина. Българката, която този сезон за първи път преодоля 2,00 м в кариерата си, сложи край на 3-годишната победна серия от 45 поредни успеха на настоящата европейска шампионка Мария Ласицкене на Диамантената лига в Рабат това лято. Рускинята, която ще скача под неутрален флаг в германската столица, обаче оглавява световната ранглиста за сезона с 2,04 м и със сигурност ще се бори за ново злато. „Подготовката ми за европейското върви много добре - в много добра форма съм, а също и в много добро настроение. Очаквам с нетърпение първенството, работих усилено за него още от миналата година, сподели Демирева в интервю за Европейската атлетика. - Не бих казала, че цел или амбиция за Берлин е точната дума. Аз знам какво искам, знам своя потенциал и за какво съм готова, така че отивам за първото място”, каза българката.  ", "date": "2018.08.02", "title": "Атлетите ни с рекорд още преди старта на европейското"}
{"url": "https://www.monitor.bg:443/bg/a/view/ima-sdelka-iguain-v-milan-bonuchi-v-uve-140651", "text": "Мегасделката между „Ювентус“ и „Милан“, касаеща трансфера на трима футболисти - Леонардо Бонучи, Гонсало Игуаин и Матия Калдара, вече е факт. 7-кратният носител на Шампионска лига привлече в редиците си аржентинския голмайстор и един от най-обещаващите италиански защитници Калдара, докато Леонардо Бонучи ознаменува завръщането си в „Ювентус“. В новия си клуб Игуаин ще получава по 7.5 млн. евро на сезон, а не желаните от него 9 млн. евро. Разликата, която ще настъпи в годишното възнаграждение на аржентинеца, ще бъде платена от италианския шампион „Ювентус“. \"Бианконерите\" ще платят на Игуаин между 4,5 и 6 млн. евро. Игуаин ще играе като преотстъпен на \"Сан Сиро\", а \"росонерите\" ще трябва да платят 18 млн. евро за наема на играча. В договора на голмайстора е поставена и откупна клауза от 36 млн. евро. Калдара и Бонучи пък са оценявани на 40 млн. евро и трансферите им ще бъдат постоянни. Въпреки че се говореше, че в договора на Калдара ще бъде поставена опция за откупуването му след време, то такава няма да съществува и младият италиански защитник ще бъде изцяло собственост на „Милан“.", "date": "2018.08.02", "title": "Има сделка! Игуаин в „Милан“, Бонучи в „Юве“"}
{"url": "https://www.monitor.bg:443/bg/a/view/luka-modrich-se-predlaga-na-inter-140649", "text": "Пореден грандиозен трансфер е на път да осъществи италианският футбол. След като „Ювентус“ взе звездата на „Реал“ Кристиано Роналдо, сега „Интер“ е на път да привлече Лука Модрич. Нещо повече – за трансфера настоява самият Модрич. Gazzetta dello Sport обръща много сериозно внимание на хърватския халф и шансовете за трансфер, като излиза със заглавие „Модрич звъни на “Интер\". Според италианската спортна библия съпругата на Лука - Ваня Бошнич, която се занимава с мениджърските дела на своя любим, е звъняла до офисите на “нерадзурите”, за да се увери колко реален е интересът на миланския клуб. “Искате Модрич, така ли?”, лаконично попитала тя, а директорите на “нерадзурите” нямало как да отговорят с “не” на подобен въпрос. В Милано имат множество хърватски футболисти (Марчело Брозович, Иван Перишич и Шиме Върсалко), което е коз в ръцете на интеристите. Операцията обаче, изглежда, доста сложна с оглед на космическата трансферна клауза на Лука - 500 милиона евро. До края на договора му с кралския клуб остават два сезона. 33-годишният халф взима “чисти” по 10 милиона евро на година, което също ще изисква големи финансови усилия от страна на “Интер”. Испанският вестник Marca нарече мечтата на “Интер” за Модрич “невъзможна” и набляга на това, че футболистът никога не би поискал трансфер заради много добрите си отношения с президента Флорентино Перес.", "date": "2018.08.02", "title": "Лука Модрич се предлага на „Интер“"}
{"url": "https://www.monitor.bg:443/bg/a/view/gubernator-poiska-remontyt-na-vec-batak-da-e-sled-kraja-na-turisticheskija-sezon-140636", "text": "Областният управител на Пазарджик Стефан Мирев поиска с писмо до НЕК ЕАД плановите ремонтни дейности по главна напорна деривация на ВЕЦ „Батак“ да бъде извършен след активния туристически сезон в областта. Огледът и ремонтът на централата са предвидени за периода 13 август-13 септември т.г., което съвпада с активния туристически сезон на курортния комплекс до яз. „ Батак“ – местностите „Цигов Чарк“, „Дъното“  и гр. Батак. Кметът на община Батак Петър Паунов и председателят на „Сдружение на хотелиери и ресторантьори – Велинград и Западни Родопи Златко Златанов, сезират областния управител, че захранването с вода за питейно битови нужди на курортен комплекс „Язовир Батак“ и местността „Цигов Чарк“ се извършва изцяло и единствено от байпасна връзка на апаратна камера от Главна напорна деривация на ВЕЦ “Батак“ и е невъзможно алтернативно осигуряване на абонатите с вода. Месец август е пиков за сезона, с най-голям брой туристи и поети вече резервации от хотелите и къщите за гости в посочените курортни места. Недопустимо е да има преустановяване или намаляване на водоподаването поради планови ремонти. След съгласуване с всички заинтересовани страни, областният управител Стефан Мирев предлага на ръководството на НЕК ЕАД и предприятие „Язовири и каскади“, ремонтните дейности по главна напорна деривация на ВЕЦ „Батак“ да стартират след 25.09.2018г.", "date": "2018.08.02", "title": "Губернатор поиска ремонтът на ВЕЦ“Батак“ да е след края на сезона"}
{"url": "https://www.monitor.bg:443/bg/a/view/levski-lukojl-se-podsili-s-amerikanec-140653", "text": "Баскетболният „Левски Лукойл“ подписа договор за новия сезон с американския гард Патрик Ремберт. Той е и първото чуждестранно попълнение в селекцията на шампионите и петото име, на което ръководството ще разчита, след тези на братята Калоян и Деян Иванови, Божидар Аврамов и Асен Великов. 28-годишният Патрик Роналд Ремберт е пойнт гард. За последно той е играел за турския „Петким“, където е бил съотборник на Калоян Иванов. Той е възпитаник на Калифорния Ървин в колежанската лига на САЩ, а в Европа се е състезавал още в първенствата на Унгария и Хърватия. Играл е още в първенствата на Либия, Египет, Катар, Доминиканска република и Венецуела. Пловдивският „Академик Бултекс 99“ пък преподписа за 2 години с гарда си Александър Груев. То се присъедини към отбора в началото на февруари, но бързо се сработи с останалите и се превърна в основно оръжие на тима. Груев имаше голям принос за най-добрия сезон в историята на клуба и безпрецедентното 4-то място в Националната баскетболна лига. Друг играч на пловдивчани - Мартин Дурчев, пък реши да сложи край на състезателната си кариера. Ръководството на „Академик Бултекс 99“ изказва специални благодарности на Мартин за неговия професионализъм и отдаденост към клуба и му пожелава успех в бъдещите му начинания.", "date": "2018.08.02", "title": "„Левски Лукойл\"  се подсили с американец"}
{"url": "https://www.monitor.bg:443/bg/a/view/sobstvenikyt-na-banka-dsk-kupuva-sosiete-jeneral-140638", "text": "Седмата по големина банка у нас ще има нов собственик. Френската група Сосиете Женерал обяви решението си да продаде мажоритарния си дял в Сосиете Женерал Експресбанк на Банка ДСК. Финализирането на сделката се очаква през следващите няколко месеца, като се очаква одобрението на съответните банкови, финансови и защитаващи конкуренцията регулатори, съобщиха от финансовата институция. Част от продажбата са и дъщерните компании на Сосиете Женерал, които са 100% собственост на българското подразделение на групата - лизинговата компания Сожелиз България и Сосиете Женерал Факторинг, както и дяловете на застрахователното дружество Сожелайф България и Регионален фонд за градско развитие (51% собственост на Сосиете Женерал). Групата Сосиете Женерал ще остане в България чрез компанията си за оперативен лизинг и управление на автопарк АЛД Аутомотив. С пазарен дял от близо 6.7%, Сосиете Женерал Експресбанк е седмата по големина на активите банка на българския пазар и като универсална банка е активна както в сегмента на банкиране на дребно, така и в корпоративното банкиране. През следващите няколко месеца, Сосиете Женерал Груп и Банка ОТП ще си сътрудничат за получаването на всички необходими разрешителни.Успоредно с продажбата, Сосиете Женерал и Банка ОТП провеждат неексклузивни дискусии във връзка с подписване на договор, който ще включва предоставяне на услуги от двете страни - включително, но не само, инвестиционно банкиране, капиталови пазари, финансиране и глобално транзакционно банкиране в Албания, България, Хърватска и Унгария.", "date": "2018.08.02", "title": "Собственикът на Банка ДСК купува Сосиете Женерал"}
{"url": "https://www.monitor.bg:443/bg/a/view/cigani-skochiha-na-policai-s-bradvi-v-haskovo-140641", "text": "Цигани от гетото кв. „Република“ в Хасково се нахвърлиха с брадви и ножове на полицейски патрул около 22 часа в сряда. Единият от униформените е пострадал при екшъна, а за да разпръснат развилнелите се роми, полицаите са стреляли предупредително с пистолетите си във въздуха. Около 21,30 часа в полицията е получен сигнал от 20-годишна жена, че съпругът й и баща му са я изгонили от палатката, в която живее в квартала. Заплашили я и й взели двегодишното дете. На място за проверка е изпратен полицейски автопатрул, който открил 28-годишният мъж на жената и 54-годишният му баща. Двамата в присъствието на полицаите са отправили заплахи към жената за убийство и категоричен отказ да й върнат детето. Те са предупредени от полицаите да прекратят скандала. Нарадили им да ги последват към местното РПУ. Двамата отказали да се подчинят, а на помощ им дошли родни и авери с две коли. Ромското „подкрепление“ било оборудвано с брадви, вили и ножове. Те се нахвърлили върху патрула, като един от тях ударил с юмрук единия полицай. Двамата служители запазили самообладание и извадили пистолетите си. Произвели няколко предупредителни изстрела, след което успели да арестуват пет от общо десет от нападателите. Трима от извършителите на хулиганските действия са избягали и се издирват. При употребата на огнестрелното оръжие няма пострадали, допълват от полицията. Удареният полицай е прегледан в Спешно отделение, като му е нанесена лека телесна повреда, без опасност за здравето и живота му.  ", "date": "2018.08.02", "title": "Цигани скочиха на полицаи с брадви в Хасково"}
{"url": "https://www.monitor.bg:443/bg/a/view/djisyza-skacha-v-rolja-s-uskorenie-140637", "text": "С роля в нов сериал ще се разпише рекордьорът по татуировки сред футболистите – Благой Георгиев-Джизъса. 36-годишният спортист грабна роля в криминалния ешкън „Ускорение“, който се котира като първата международна продукция. Бившият футболист загатна за актуалното си занимание с няколко кадъра от курорта Свети Влас, който дава терен за снимки на първия сезон на проекта. Джизъса се щракна с актьора Мариян Вълев, който спечели сърцата на всички български тв маниаци като Куката в „Под прикритие“, който ще има ключова роля в „Ускорение“, както и с режисьора Димитър Митовски. Екшън поредицата, която Митовски оприличава на италианската мафиотска сага „Октопод“, ще се снима още в София, Първият сезон включва 12 епизода, а работата по него ще продължи четири месеца. В \"Ускорение\" Вълев си партнира и с международни звезди. Пред камера редом до него застават красавицата Джули Ордон, която е била на корица на сп. „Плейбой“, звездата от „Коса“ Джон Савидж и чаровната Мариана ди Мартино, която ще се озове в България по любов, но ще открие големите страхове и чудовища в живота си - емоционални и душевни.. Главни роли са поверени и на Алан Капели, Стивън Лутън, Ромейн Леви и Александър Сано, чийто герой се определя като „рисков играч“. „Криминалният екшън разказва историята на четирима приятели, които се впускат в игра на високи скорости, но играта загрубява и всичко се превръща във Приятелите ще попаднат в ситуация, в която един от тях умира и останалите ще помагат на неговата вдовица и малкия му син след това. \"Ускорение\" е, защото всичко се върти около автомобилни състезания. “, разказват от екипа. Сценарият на поредицата e поверен на Георги Иванов, Теодора Маркова и Димитър Митовски. На режисьорския стол, освен отново Митовски, ще седнат още Мартин Макариев и Зоран Петровски. Това няма да е първата изява на Благо Джизъса в сериал. Припомняме, че той имаше малко участие и в „Столичани в повече“.", "date": "2018.08.02", "title": "Джизъса скача в роля с „Ускорение“"}
{"url": "https://www.monitor.bg:443/bg/a/view/v-s-zabyrdo-prodyljavat-da-padat-kamyni-140640", "text": "Продължава свличането на скална маса в с. Забърдо, където е обявено частично бедствено положение, информира днес при проверката на срутището на пътя Смолян - Мадан регионалният зам.-министър инж. Валентин Йовев.  Той отбеляза, че въпреки поставените предупредителни знаци туристи преминават през опасния участък, рискувайки живота си. „Рискът не си струва, защото и в момента пада скална маса. Докато не успеем да пуснем движението в едната лента е по-безопасно да се преминава пешоходно“, коментира още зам.-министър Йовев и добави, че е създадена организация за регулиране на движението с полиция. Зам.-регионалният министър информира още, че ще се търси финансиране по линия на фонда за бедствия и авария за укрепване на свлачището, защото общината няма финансови възможности. В проверката участваха още областният управител Недялко Славов и заместник-областния управител Владимир Гърбелов. Зам.-министър Йовев каза още, че се изготвя задание за провеждане на обществена поръчка за избор на изпълнител, който да извърши цялостно укрепване на опасния участък, за да се намери трайно решение. Според предварителните разчети укрепването ще струва около 7-8 млн. лв. Временното укрепване с обезопасителни мрежи ще струва около 1 млн. лв. Новото срутище в участъка е засегнало главния водопровод, снабдяващ 6 населени места. Според Костадин Тотев от ВиК - Смолян са предприети мерки за изместване на засегнатия водопровод, за да не останат хората без вода. Още утре ще се направи връзка по ново трасе, като превключването ще трае около 1 час. „Хората няма да усетят проблем с водата, докато изместваме водопровода, защото във водоемите на селата има достатъчно количество вода“, категоричен бе той. Ръководителят на експертната работна група, ангажирана с укрепване на свлачището, доц. д-р Стефчо Стойнев - ръководител на катедра „Хидрология и инженерна геология“ в Минно-геоложкия университет „Св. Иван Рилски“ коментира, че предстои засегнатият участък да бъде интензивно стабилизиран, за да се разчисти. Данните сочат, че участъкът се намира в спокойно състояние. „Основната пукнатина, която прегледахме днес не показа процес на активизация, което означава, че изградената по-рано покривка на пукнатината, не е дала възможност да се инфилтрира значително количество вода, което е причина, въпреки проливните дъждове, да няма активизация на процеса. Данните от мониторинговите геоложки наблюдения, които извършваме, показват едно слабо деформиране, в рамките на нормалния порядък за такъв процес, но няма активизация. Това е много важно, защото ще позволи да се извършват укрепителни дейности. На този етап няма влияния и от утре може да стартират всички дейности за аварийно стабилизиране и укрепване на участъка, посочи доц. Стойнев. Той добави, че участъкът, който се нуждае от трайно укрепване, е от разклона за Тикале до новия срутищен участък в съседство, като за целта ще се изгради укрепително съоръжение. Идейните решения предвиждат изграждане на подпорна стена, която ще укрепи откоса и ще улавя отделни скални блокове, които да не могат да падат върху пътното платно и да застрашават сигурността на преминаващите. „Скалата позволява да се работи интензивно и бързо и до 15 септември ще трябва да завършим този участък“, увери той. Областният управител на Смолян Недялко Славов обобщи, че към момента частичното бедствено положение остава за общините Чепеларе и Девин. Общинският кризисен щаб в Чепеларе ще прецени какво да се прави с разчистването на пътя за село Забърдо. Предстои всеки момент пътят за село Осиково да бъде възстановен, за да се осигури достъп до хората. Проблем има с наводнени 7-8 къщи в самото село.", "date": "2018.08.02", "title": "В Забърдо продължават да падат камъни"}
{"url": "https://www.monitor.bg:443/bg/a/view/tijnejdjyr-obgorja-vyrhu-pokriva-na-zyrnovoz-na-jp-gara-140622", "text": "Две невръстни деца, момче на 13 години и момиченце на 7 са настанени в пловдивската УМБАЛ „Свети Георги“ с тежки обгаряния по телата следствие волтова дъга. Две невръстни деца, момче на 13 години и момиченце на 7 са настанени в пловдивската УМБАЛ „Свети Георги“ с тежки обгаряния по телата следствие волтова дъга. 13-годишинят Пейчо Сашев е откаран в клиниката по изгаряния към 19,00 часа в сряда, след като дъгата го подпалва докато е седял върху тавана на специализиран вагон за транспортиране на зърно в района на жп-гарата в Стара Загора. Момчето се появило внезапно откъм необграден участък и като котка се покатерило върху товарната композиция, която била спряна на резервен коловоз в изчакване на локомотив, който да е премести, разказаха служители на НКЖИ, пред чийто очи е станал инцидентът. Над композицията преминават контактните проводници по които тече ток под напрежение от 27 кV, волтовата дъга подпалила дрешките , тялото било изхвърлени на метри от релсите. За изумление на случайните свидетели изпадналото в шок момче се изкатерило за втори път на вагона, откъдето го смъкнали притекли се на помощ мъже.Пострадалият Пейчо  е от ромския квартал Лозенец в Града на липите, съобщиха информирани, той е бил транспортиран до спешния център на УМБАЛ „Проф. д-р Стоян Кръстевич“, където след първоначален преглед е установено , че се нуждае от специализирани грижи и е прехвърлен към клиниката по изгаряния в Пловдив с опасност за живота.Свидетелите са категорични, че хлапакът не е имал мобилен телефон и че в случая не е ставало дума за опит да се направи екстремно селфи. Случаят със 7-годишното момиченце е станал на 30 юли около 14,30 часа в близкото село Змеево. Малката се покатерила върху метален стълб от далекопровод 10 kV, дъгата е хвърлила от близо 8 метра върху земята.Свидетели на инцидента са били  майката Щиляна и още няколко деца от махалата.По данни на клиниката в Пловдив момиченцето е с 15-процентово шоково изгаряне на ръката , счупено е едно ребро и е засегнат белият дроб.И за двамата невръстни пациенти има опасност за живота им. Образувани са досъдебни производства, разпитват се свидетели.", "date": "2018.08.02", "title": "Две деца берат душа с изгаряния от волтова дъга"}
{"url": "https://www.monitor.bg:443/bg/a/view/polojenieto-v-elenskite-sela-veche-se-normalizira-140626", "text": "Положението на най-засегнатите от поройните дъждове населени места в община Елена вече се възстановява. Пътищата са почистени от падналите върху тях земни маси, възстановени са телефоните и интернетът. За щастие пострадали и жертви няма. Междувременно от друга община – Велик Търново съобщиха, че продължава чистенето на река Белица от наноси. Клони, стволове и дънери на дървета, довлечени от водната стихия, са останали заклещени под мостовете в град Дебелец и село Нацовци. Затова се е наложило те да бъдат вадени оттам със специализирана тежка подемна техника. Все още продължава да се следи непрекъснато състоянието на реките в областта, но вече започва да се наблюдава спад в нивата на водоемите. Нивото на Янтра в кв. Чолаковци е достигнала 4 м. при критични 6,50 м., след което е започнала да спада. Нивото на река Белица в Килифарево е достигнало максимум от 2 м. при критични 3,80 м. и сега също спада, като последно е измерено ниво от 0,76 м. От общината във Велико Търново съобщават, че движението на водите в двете реки се следи в реално време от специална телеметрична система и съвременни сензорни устройства.  ", "date": "2018.08.02", "title": "Положението в еленските села вече се нормализира"}
{"url": "https://www.monitor.bg:443/bg/a/view/kolejki-tormozili-djenifyr-anistyn-140642", "text": "Актрисата Дженифър Анистън сподели, че тормозът в киносредите не идва само от представителите на силния пол. Без да омаловажава ролята на мъжете в бурните сексскандали в Холивуд и не само през последните месеци, 49- годишната красавица заяви, че е страдала повече от колежки. „Третирали са ме много по-зле вербално и енергийно именно жените в индустрията. Но със сигурност актьори мъже също са се отнасяли некоректно с мен. Справях се със ситуациите, като просто си тръгвах. Никога не съм била в позиция, в която някой по- силен от мен да ме кара да се чувствам некомфортно.“, сподели пред сп. InStyle тя. Звездата от култовия ситком „Приятели“ обаче се чувства жертва на сексизъм, заради нападки те от някои фенове, че „отново се е развела“ и „не е станала майка“. „Когато двойка се раздели в Холивуд, жената става обект на обсъждане. Коментарите „Джен не може да задържи мъж до себе си“ и „Джен не иска бебе, защото е егоистка и е отдадена само на кариерата си“ или че съм тъжна и с разбито сърце ме влудяват. С цялото ми уважение, не ми е разбито сърцето“, изповяда се още Анистън. Припомняме, че през февруари Дженифър и колегата й Джъстин Теру подписаха документите за развод след 2-годишен брак. Те обявиха, че се разделят като най-добри приятели. Искрата между тях пламна през 2011 г.", "date": "2018.08.02", "title": "Колежки тормозили Дженифър Анистън"}
{"url": "https://www.monitor.bg:443/bg/a/view/otkriha-pytja-kym-shtastieto-140634", "text": "Биолози и психолози установиха, че хората, чиито задачи са планирани предварително, в края на краищата ще се окажат по-малко щастливи след изпълнението им в сравнение с онези, чиито планове възникват и се осъществяват спонтанно, съобщи Лайф като цитира Сайънс алърт. Учени от университета на Охайо извършили изследване, за да потвърдят тази хипотеза. То обхванало 163-ма студенти, които били разделени на две групи. На участниците в първата група бил предоставен хипотетичен календар с курсове и различни дейности, докато участниците във втората група получили единствено спонтанни тестови задачи, свързани например с пиене на кафе или ядене на сладолед. След като наблюдавали един месец участниците, учените констатирали, че студентите от втората група, на които били възложени спонтанни задачи, били по-щастливи от студентите от първата група. По мнението на учените, в живота си и да подредиш социалната си активност, изхождайки от позитивните възгледи за живота. Дори да се чувствате прекрасно и да обичате работата си, е възможно да се усъмните в правилния избор, ако някой ви зададе простичкия въпрос: „Щастлив ли си от това, което вършиш?” или още по-зле: „Чувстваш ли се удовлетворен от работата си?”. Тези подли въпроси имат неприятната способност да „ти пуснат мухата”, че всъщност май не си чак толкова щастлив, пише themuse.com. Предлагаме ви трите най-вредни мисли, от които трябва да се отърсите незабавно, както съветват учените. Нали сте чували, че сравняването с другите е крадец на щастие? Това е горчивата и болезнена истина, която важи с пълна сила, когато става дума за кариера. Ако постоянно сте вторачени в чуждите професионални успехи, нищо чудно да престанете да се чувствате удовлетворени и дори да сте били щастливи досега, изведнъж да искате да бъдете още по-щастливи. Имали ли сте чувството, че щастието е нещо като финала на дълъг маратон, лентата, която трябва да пресечете и отвъд която вече ще сте щастлив? Ако сте размишлявали над въпроса дали сте щастлив, със сигурност сте се опитвали да дефинирате това чувство, да си го представите, да го хванете за ръкава и да кажете: „Аха, ето – това е то, щастието, значи!”. Истината е, че то не е нещо, което да видите и да пипнете. Не си поставяйте неизпълними задачи, не си казвайте, че ако направите това или онова, вече ще сте щастливи. Най-важното е да разберете, че чувството на вътрешно удовлетворение е строго индивидуално. Ако не позволявате нищо да разклати вътрешния ви мир, ето ви едно сигурно доказателство, че сте щастливи. Нищо подобно. Щастието изобщо не означава, че няма да имате лош ден, че няма да се успите за работа, да си разлеете кафето върху новата бяла риза, че няма да си изпуснете автобуса или да се спънете по стълбите и т.н. Не е необходимо постоянно да сте в приповдигнато настроение, за да се убедите, че сте щастливи на работното си място. Ако мисълта за работата през събота и неделя не ви натоварва, ако говорите с приятелите си за професионалния си път, ако проявявате интерес към работата извън служебните си задължения, всичко това значи, че сте на точното място и най-вероятно сте щастливи. Спокойно, няма да ви издадем, ако въпреки това мразите понеделниците.", "date": "2018.08.02", "title": "Откриха пътя към щастието"}
{"url": "https://www.monitor.bg:443/bg/a/view/puskat-dopylnitelni-bileti-za-goran-bregovich-v-plovdiv-140639", "text": "Предстоящият концерт на балканската звезда Горан Брегович в Пловдив предизвика голям интерес, поради което организаторите зарадваха меломаните с допълнителни билети. Осигурените нови места за шоуто му в Античния театър на града под тепетата на 28 септември са 200 на брой. Припомняме, че Брегович ще отправи поздрав към родните фенове със спектакъла Best Of. По време на двучасовия лайв той ще изпълни най-големите си хитове от началото на кариерата си до днес, като „Аризонска мечта“, „Месечина“, „Калашников“, „Буба Мара“ и много други. Гърба му на сцената ще пазят 15 от най-добрите музиканти от емблематичния му „Оркестър за сватби и погребения“. Любимите български народни певици на балканския изпълнител – сестрите Людмила и Даниела Радкови, също ще излязат под светлината на прожекторите. Билети за концерта на Горан Брегович в Пловдив може да намерите в мрежата на Eventim.", "date": "2018.08.02", "title": "Пускат допълнителни билети за Горан Брегович в Пловдив"}
{"url": "https://www.monitor.bg:443/bg/a/view/kradec-obra-magazin-i-sled-tova-go-zapali-140627", "text": "Крадец обра магазин в свищовското село Овча могила и след това го подпали. Сигналът за престъплението е получен на спешния телефон в сряда в 4,20 ч. сутринта. Неизвестният засега бандит е проникнал в хранителния магазин през незатворен прозорец на сервизно помещение. Отвътре той задигнал 2000 лв. оборотни пари и 10 стека с цигари. След което драснал клечката на обекта за да прикрие следите си и изчезнал. Преди огнеборците да потушат пламъците са изгорели 40 кв.м. таван и различни стоки, сред които основно хранителни продукти и перилни и почистващи препарати.", "date": "2018.08.02", "title": "Крадец обра магазин и след това го запали"}
{"url": "https://www.monitor.bg:443/bg/a/view/jalvame-se-ot-pokupki-i-mrysen-vyzduh-140620", "text": "Скок на жалбите за чиста околна среда и право на собственост при омбудсмана се наблюдава през последната година, сред които и проблемите с кариерата в село Въглен и парк „Бедечка“ в Стара Загора. Това отчете Мая Манолова за 3-годишната си дейност, откакто е встъпила в длъжност. Най-често гражданите се оплаквали за нарушаване на правата им при покупки. Наблюдавало се, и накърняване на социалните права. За 3 години екипът на Мая Манолова е разгледал 75 339 случая, като пик при подадените жалби имало през 2017г., когато те били 28 011. От всички постъпили сигнали през последните три години все още не е приключила работата по 1 571 сигнала. Омбудсманът обясни още, че броят на засегнатите хора е много по-голям от подадените сигнали, понеже тенденцията била да се отправят колективни жалби. 42 690 души пък са били приети в приемната на институцията. Тя отчете още и резултатите от законодателните промени, които е внесла, като най-значима от всички изтъкна гарантираните вземания в случай на фалит. Фондът е изплатил възнагражденията на 1 443 работника на стойност 2 940 971 млн. лв. Сред внесените предложения за промени в законите са и забраната арбитражните съдилища да съдят граждани, 6 пъти по-ниски възнаграждения за юристконсултите, както и изменения свързани с изманите при земеделските земи и в кодекса за социално осигуряване. Промените в социалното законодателство бяха приети вчера в МС. Според тях 5 600 сираци, които нямат право на пенсия, ще могат да се възползват от правото на пенсия. Въпреки това Манолова заяви, че щяла да поиска отпадането на подходния критерий при отпускане на новия вид семейна помощ, защото по този начин отново щяло да има такива, които няма да имат право на пенсия.", "date": "2018.08.02", "title": "Жалваме се от покупки и мръсен въздух"}
{"url": "https://www.monitor.bg:443/bg/a/view/kristian-kostov-progovori-za-depresijata-v-pesen-140644", "text": "Баланс между звук, достоен за култов статут на летните партита, и емоция, струяща едновременно от музика и текст – това постига Кристиан Костов в първия си сингъл от предстоящия дебютен албум – Get It. Парчето се отличава с пристрастяващ R'n'B ритъм, но въпреки модерните щрихи отказва да следва поточната линия на хитовете еднодневки, чието съществуване се оправдава единствено с масовото въртене по дискотеките. В първата си продукция, след като завоюва на България рекордното второ място на Евровизия, Кристиан изненадва с откровен разказ за собствения си сблъсък с депресивното състояние. Наскоро той призна пред феновете си, че получава паникатаки до 10 пъти дневно. В Get It обяснява и защо, позиционирайки лирическия си герой като един истински Дон Кихот в свят на фалш и неискрени отношения. В лирик видеото към песента пък Костов е облян от жълт душ, символизиращ именно цвета на депресията. За това, че песента извира директно от сърцето на певеца, говори и фактът, че за първи път именно той застава начело като автор на продукцията си. По нея той работи със своя брат и идол в живота Даниел. казва Крис за Get It. Песента дебютира в YouTube преди броени дни, като вече е събрала над 86 хиляди гледания. Особено ласкави коментари за продукцията пък Костов получава от фенбазата си в Полша. Както вече стана ясно, Get It е и дебютното парче, анонсиращо първия краткосвирещ албум на отличника от X Factor. EP-то носи заглавието Shower Thoughts (в превод: дъжд от мисли), с което отново загатва за личния елемент към произведенията си. Дискът ще се състои от общо 4 изпълнения, едно от които – Get It, а в България ще бъде разпространяван от Virginia Records. Междувременно през последните дни Костов се отдаде на почивка по Българското Черноморие. Въпреки че постоянната му адресна регистрация го позиционира в Русия, момчето чудо прекара няколко дни по нашите плажове. „Когато обстановката много ти напомня на Норвегия, но всъщност е в Свети Влас“, написа изпълнителят на Beautiful Mess в социалните мрежи.", "date": "2018.08.02", "title": "Кристиан Костов „проговори“ за депресията в песен"}
{"url": "https://www.monitor.bg:443/bg/a/view/oshte-izdirvat-6-godishnata-delka-ot-panagurishte-140625", "text": "Продължава издирването на 6-годишната Делка от Панагюрище, която изчезна край водите на река Луда Яна в средногорския град на 8 юли. Това заяви говорителят на пазарджишката Областна дирекция на МВР Мирослав Стоянов. Вече няколко седмици няма и следа от момиченцето, след като на 5 км от дома им в реката бе намерено тялото на по-голямата му сестра Зоя, на 8 години. Във фаталния ден, докато майка им Йорданка отишла на работа и ги оставила сами, двете деца решили да излязат от дома си и най-вероятно са се опитали да преминат пълноводната река по необезопасена бетонова греда, използвана за мост.  Тялото на по-голямата сестра бе намерено в покрайнините на Панагюрище, в района на пречиствателната станция по пътя за село Попинци, но от по-малкото дете няма никаква следа. В първите дни на издирването бяха мобилизирани 16 екипи полицейски екипи от Районното управление на полиция в Панагюрище и пожарната служба, както и от доброволни формирования по пещерно спасяване и спортисти по каяк, които с 2 лодки се спуснаха по течението на Луда Яна. Панагюрското предприятие „ Оптикс“ пък предостави дрон, с помощта на който бяха заснети огромни участъци от коритото на буйната река, но резултат до момента няма от издирването.  Дължината на река Луда Яна само от Панагюрище до село Попинци е 12 км, които преминават през труднодостъпен терен и много вирове и храсти. Такова е поречието на реката по цялото й протежение, затова издирването е трудно, а във въпросния ден и последващите 2-3 водите на реката се покачиха от проливните дъждове, паднали в района, обясни полицейският говорител. Предупредени са  местните риболовци и ловци, както и земеделските стопани, които имат имоти в района по поречието на реката, ако забележат някъде детското телце, да подадат сигнали на тел. 112.", "date": "2018.08.02", "title": "Още издирват 6-годишната Делка от Панагюрище"}
{"url": "https://www.monitor.bg:443/bg/a/view/bdj-praznuva-godishnina-s-fotokonkurs-140635", "text": "С фотографски конкурс на тема: „130 години пътуваме заедно” БДЖ отбелязва годишнината от създаването на железниците у нас. В съревнованието могат да вземат участие всички любители на транспорта в България. Участниците в състезанието могат да илюстрират със свои авторски произведения приятни впечатления и емоции от пътуването си с влак или да запечатат кадър от природен пейзаж с преминаващ влак. От изпратените фотографии ще бъдат отличени 13 снимки, които ще бъдат публикувани в илюстративен календар на БДЖ, посветен на 130-ата годишнина на железопътния превозвач. Желаещите да участват в конкурса могат да изпращат своите фотографии на официалния електронен адрес на „Холдинг БДЖ” ЕАД (bdz@bdz.bg), като посочат три имена, телефонен номер за обратна връзка, както и дата и място на заснемане на изпратените изображения. Крайният срок за изпращане на снимките е 30 септември 2018 г. Повече за условията на конкурса може да прочетете на   на държавните железници.  ", "date": "2018.08.02", "title": "БДЖ празнува годишнина с фотоконкурс"}
{"url": "https://www.monitor.bg:443/bg/a/view/49-000-praseta-unishtojeni-v-rumynija-zaradi-afrikanskata-chuma-140618", "text": "49 816 прасета са унищожени в Румъния от началото на годината заради африканската чума по свинете. Това е съобщил ръководителят на Националната служба за ветеринарно-санитарен контрол и безопасност на храните Джеронимо Брънеску, цитиран от агенция „Аджерпрес“. Болестта обхваща нови райони и огнищата в страната вече са 524. На 25 юли т.г. те бяха 440. Засегнати са 94 населени места, като 14 са в Северопазападна Румъния в окръзите Бихор и Сату Маре, а останалите са в югоизточната част край делтата на Дунав. Там са засегнати окръзите Тулча, където заразата е най-разпространена, Констанца, Галац, Браила и Яломица. 521 от огнищата са в малки стопанства в къщи, а три са в свинеферми. Приключило е унищожаването на 43 843 прасета в най-голямата от тях, която е в окръг Тулча. Засегната от заразата е и ферма със 17 000 свине в същия окръг. Смята се, че болестта в югоизточната част на страната е причинена от миграция на диви прасета, които са влезли в контакт с домашни свине в населени места край делтата на Дунав. Започнало е изплащането на обезщетения на засегнатите стопани, като за килограм тегло сумата е между 8 и 12 леи /между 3,50 лв. и 5,20 лв./.", "date": "2018.08.02", "title": "49 000 прасета унищожени в Румъния  заради африканската чума"}
{"url": "https://www.monitor.bg:443/bg/a/view/ribari-spasili-djaferovich-ot-udavjane-140628", "text": "Бившият капитан на „Берое“ Ваня Джаферович и половинката му Евгения са преживели кошмар в Камбоджа, където са от няколко дни на ваканция. Драмата се разиграла на остров Ко Ронг. Двамата решили да отидат с кану и да се гмуркат. Плановете им обаче се провалили заради влошаване на времето и те едва оцелели. \"Днес с Жени решихме да вземем каяк под наем и да отидем до един малък остров и да се гмуркаме. Тръгнахме, всичко добре, но изведнъж времето почна да се разваля и вълните да стават по-големи. На половин път разстояние сме, след като една вълна ни обърна. Обърнах каяка обратно, но видяхме, че е спукан отдолу и че събира вода. Никакъв шанс да се качим и двамата. Опитахме се няколко пъти, влязохме, но пак ни обърна. Помислих си, че това беше и че ще ни помните, надявам се, с добро. И тогава видяхме една рибарска лодка, която минаваше и започнахме да викаме. Те ни видяха, издърпаха ни в лодката и ни закараха до брега. Сега пия биричка и пиша този статус, което е хубаво, за мен ... Няма да се качвам на каяк никога повече. Тази работа не е за нас, футболистите. Винаги е по-хубаво да е... лекинко и без напрежение\", разказа Ваня Джаферович във \"Фейсбук\". Преди три години Джаферович спечели именно в Камбоджа риалити шоуто за оцеляване \"Сървайвър\".", "date": "2018.08.02", "title": "Рибари спасили Джаферович от удавяне"}
{"url": "https://www.monitor.bg:443/bg/a/view/lidl-puska-dva-novi-produkta-ot-sobstvena-ferma-140629", "text": "Лидл България разширява продуктовата си линия „Родна стряха“ като добавя два нови продукта от собствената ферма - варена шунка от свински бут и суровосушен деликатес (луканка). Обогатяването на линията „Родна стряха“ е естествено продължение на политиката за подкрепа на българското производство и родния вкус. Продуктите от собствена ферма се характеризират с това, че са произведени със суровини, които производителят добива сам, осигурявайки затворен цикъл на производство. По този начин се гарантира проследяемост от съставките до крайния артикул и се постига по-стриктен контрол и по-високо качество на продукцията. Всички продукти от собствена ферма, предлагани в магазините на Лидл България, се отличават със специален символ върху опаковката. „Нашият ангажимент е ежедневно да отговаряме на нуждите на нашите клиенти, които все повече търсят стоки не само от български производители, но и произведени от български суровини“, коментира Милена Драгийска, главен изпълнителен директор на Лидл България. „С продуктовата линия „Родна стряха“ ние не само предлагаме качествени стоки с автентичен вкус, но и работим дългосрочно заедно с производителите, за да развием различни продуктови иновации и да предложим на потребителите продуктите, които предпочитат“. Новите месни продукти от линията „Родна стряха“ са поредната стъпка на компанията в подкрепа на българското производство. Артикулите са произведени в затворен цикъл, като са използвани суровини от собствените ферми на производителя в гр. Шумен и селата Никола Козлево и Зимен. Варената шунка от свински бут и луканката са изцяло от българско свинско месо от животни, отгледани в тези ферми, като производителят работи само с охладено месо и по този начин постига по-добър вкус и по-високо качество. Луканката е в специална дишаща опаковка, която позволява развиването на естествена благородна плесен и допринася за автентичния ѝ вкус и качество. До момента в портфолиото на „Родна стряха“ има 7 продукта, произведени от собствена ферма, и Лидл България ще продължи да ги увеличава, като до края на годината клиентите на веригата ще могат да опитат още два месни продукта от собствена ферма. С разширяването на асортимента компанията не само допринася за съхраняване на българските традиционни рецепти, но и насърчава развитието на българското производство. С изключителна отговорност Лидл България избира производителите, с които работи, като прилага безкомпромисни изисквания за качество и следва международно признати стандарти.", "date": "2018.08.02", "title": "Lidl пуска два нови продукта от собствена ферма"}
{"url": "https://www.monitor.bg:443/bg/a/view/hristo-portochanov-stana-myjki-djado-140631", "text": "След две внучки, бившият футболен бос Христо Порточанов вече е дядо и на момче. Христо Божинов Порточанов - младши се е родил вчера сутринта в столичния \"Майчин дом\" при екипа на професор Дяволов, информираха близки до семейството. Бебето е с тегло от 3,560 кг и ръст от 50 сантиметра. Христо-младши ще носи трите имена на прочутия си дядо, който създаде явлението „Нефтохимик“ през 90-те години на миналия век. Това е третото внуче на Порточанов, като за първи път е момче. Първите две са момичета - Рая и Христина. Рая вече е шампионка по конен спорт.  ", "date": "2018.08.02", "title": "Христо Порточанов стана мъжки дядо"}
{"url": "https://www.monitor.bg:443/bg/a/view/godenicata-na-ramos-pryska-seksapil-v-meksiko-140630", "text": "Ослепителната телевизионна водеща Пилар Рубио отново демонстрира сексапил. Дори на 40 години, годеницата на капитана на „Реал“ (Мадрид) Серхио Рамос има какво да покаже. Двамата прекараха романтична ваканция в Мексико, а снимките на зеленооката испанка обиколиха интернет пространството. Голяма част от последователите на бъдещата госпожа Рамос в Инстаграм коментираха бързото й възстановяване след раждането на третото дете. Двойката има трина сина - Серхио, Марко и Алехандро. Преди броени дни пък Пилар получи предложение за брак от своя любим. Двамата са заедно от 2012 г., но до този момент не говореха за брак, а сега вече хубавицата си избира булчинска рокля.", "date": "2018.08.02", "title": "Годеницата на Рамос пръска сексапил в Мексико"}
{"url": "https://www.monitor.bg:443/bg/a/view/objavjavat-mitio-ochite-za-mejdunarodno-izdirvane-140619", "text": "\"Димитър Желязков-Очите е обявен за национално издирване, а до края на деня ще бъде задействана процедурата и за междудържавно\", обяви в Бургас зам.-главният прокурор Иван Гешев. Според неофициална информация, несебърският наркобос се е скрил в Гърция. Гешев уточни, че са имали данни, че Очите ще напусне страната, но не искали да отлагат акцията в уречения ден, за да няма теч на информация. 19 души са арестуваните при акцията на спецпрокуратурата и ГДБОП в Бургас срещу група за разпространение на наркотици, рекет, палежи и побоища. Прокурор Гешев не съобщи имената на задържаните и детайли по операцията, за да не попречи на разследването, което върви в момента.   \"Бандата е действала предимно по Южното Черноморие, но е Въпреки че не е инкриминирано като престъпление, в един от регистрираните адреси в несебърското село Кошарица били открити роднини на емблематични хора от известна бандитска структура в Плевен, добави прокурорът. Става въпрос за къща в Кошарица, обитавана през последните години от Митьо Очите, която по неофициална информация в момента се водила на чичо му. Тя е луксозна обител, нависоко в селото, скрита зад големи дувари сред много зеленина. Именно там били засечени роднините на плевенската група. Разследването на групата е започнало от началото на 2016 година. но на този етап от прокуратурата се въздържат да ги обявят.  Хората на Очите са закопчани по подозрение за участие в организирана престъпна група занимаваща се с рекет, нанасяне на телесни повреди и разпространение на наркотици. По време на разработката са събрани доказателства и за източване на ДДС в големи размери. Според неофициална информация, групата е въртяла схемата през фирма за Рент-а-кар на луксозни автомобили, отдавани в курорта Слънчев бряг. Контролираната от Очите компания е внесла над 60 тузарски лимузини от марките Мерцедес, Порше, БМВ и други. Според непотвърдена информация, арестуваните са теглили незаконно ДДС за возилата, като са използвали фиктивни договори за прехвърляне и препродажба. По време на полицейската акция са били претърсени десетки адреси на офиси и частни домове по южното Черноморие, като са иззети веществени доказателства. Сред арестуваните са близките му авери Йордан Въчев, известен с прякора Данчо Ларша и Никола Маринов - Магарето, който бе тежко ранен при стрелбата срещу Очите в ресторант \"4 you\", в Слънчев бряг преди две години. Заради спецоперацията и последвалите арести, Униформените завардиха основните артерии водещи към магистрала Тракия, Слънчев бряг и Созопол. По възловите точки се проверяваха луксозни автомобили, но така и не стана ясно какво или кого търсят полицаите. Димитър Желязков - Очите бе арестуван за последно през пролетта на 2007 година, заедно с цялата си банда. След шумен и зрелищен съдебен процес, продължил две години, наркобосът бе осъден за разпространение на наркотици и пране на пари. През 2009 година той получи ефективна присъда от 4 години и 10 месеца лишаване от свобода и бе прибран на топло. През март 2012 година Очите напусна затвора като свободен гражданин, след като изтърпя наложеното му наказание и се зарече, че става примерен гражданин. Край!\", обяви тогава наркобосът. Само 4 години по-късно обаче той влезе отново в полицейските хроники след жестокия сблъсък с Божидар Кузманов-Кравата и последвалата кървава престрелка, която се разигра посред бял ден в Слънчев бряг.", "date": "2018.08.02", "title": "Обявяват Митьо Очите за международно издирване"}
{"url": "https://www.monitor.bg:443/bg/a/view/cjalo-selo-se-vkluchi-v-podpiska-za-vyzstanovjavaneto-na-lekarska-praktika-140616", "text": "Цяло село от невестинска община се включи в подписка за възстановяване на лекарска практика в населеното място. С проблема жителите на Ваксево са запознали и заместник-областният управител на Кюстендилско, д-р Матей Попниколов. По негови думи жителите на Ваксево са останали без джипи, след като от съществуващи две лекарски практики се е наложило закриването на една. Така всички жители на селото, които са малко над 400, ще трябва да пътуват до община Невестино, където се намира най-близкия лекарски кабинет. „Кабинетът на д-р Антон Стойнев в здравната служба във Ваксево остана заключен. Сега хората са принудени да се разкарват до Невестино или Кюстендил, да дават рецептурните си книжки на децата. Те ходят при личните лекари за изписване на необходимите лекарства. Не е приятно, а нашето село е голямо, има необходимост от лекар“, обяви и кметът на селото Юлия Испиридонова. Самият д-р Антон Стойнев познавал и обслужвал хората в района повече от 20 години. „Този човек ни познаваше. Знаеше на всеки какви са болежките. Сега няма кой и кръвното да ни премери. Все пак сме възрастни хора. Ако ни стане лошо, докато изчакаме линейка ще си умрем като нищо“, гневи се 78-годишната Иванка. „Запознал съм институциите с проблема, в случая това са здравната каса и РЗИ. Решението е в ръцете на шефа на Надзорния съвет на НЗОК“, коментира още зам.- областният управител, д-р Матей Попниколов.", "date": "2018.08.02", "title": "Цяло село се включи в подписка за възстановяването на лекарска практика"}
{"url": "https://www.monitor.bg:443/bg/a/view/myj-zagina-ot-chetka-za-toaletna-140633", "text": "Руски гражданин се подхлъзнал в банята и падайки бил убит от четката за тоалетна, чиято дръжка попаднала в очната му ябълка, съобщава в.\"Метро\". Нелепият инцидент се случил на 60-годишен руснак, чието име не се съобщава. Четката попаднала в дясното око на пострадалия. Лекарски екип откарал мъжа в болница и хирурзите направили прорез в черепа му, за да извадят чуждия предмет. Но въпреки намесата им, пациентът, изпаднал в кома, починал след няколко дни, без да дойде в съзнание. Инцидентът се случил в град Истра недалеч от Москва. Хирурзите отначало срязали дръжката на четката до нивото на очната ябълка, в която била заседнала. Външният предмет счупил част от черепа и причинил мозъчна травма на пациента.", "date": "2018.08.02", "title": "Мъж загина от четка за тоалетна"}
{"url": "https://www.monitor.bg:443/bg/a/view/padnali-kamyni-zatvoriha-i-pytja-plovdiv-smoljan-pri-razklona-za-lyki-140624", "text": "„Днес преди обяд срутище е прекъснало пътя Смолян - Пловдив при разклона за Лъки“, съобщи за „Монитор“ председателят на УС на АПИ инж. Светослав Глосов. „Срутилата се земна маса, камъни и дървета са скъсали предпазните мрежи. Единият обходенмаршрут е през Девин и Кричим, а другият по-дълъг вариант е през Рудозем и Кърджали“, обясни той. По-късно стана ясно, срутилата се маса около 600 тона. Според него причината са големите дъждове в последните седмици. По думите му досега щетите от свлачища, срутища и наводнения по републиканската пътна мрежа надхвърлят 10 млн. лв., като най-много проблеми има в района на Родопите. Глосов каза още, че на шосето Смолян - Мадан, недалеч от последното срутище, което затвори същия път при разклона за с. Тикале, наблизо се е появило още едно. От сряда алпинисти са започнали да изграждат анкерната система над срутището край Тикале на второкласния път. „На първото срутище вече са били правени геоложки проучвания. Сега изпращаме геолози да видят и второто“, добави шефът на АПИ. От агенцията уточниха, че работата на алпинистите е затруднена от продължаващите и дъждове в региона. Монтирането на анкерите е задължителен елемент от системата за укрепване и те трябва да бъдат монтирани преди поставянето на високоякостната мрежа, с която да се укрепи ската. Очаква се, ако времето се подобри и дъждовете спрат, до 30 дни да започне и монтирането на мрежата, защото преди това самите анкери, които се монтират в отвори в здравите части на скалата да стегнат. Целта е до 15 септември укрепването на терена да завърши и движението да бъде пуснато по едното платно на второкласния път II-86 Смолян – Мадан. За тази година в бюджета на МРРБ са отделени почти 19,4 млн. лева за борба със свлачищата през 2018 г. От тях 18,554 млн. лв. са за капиталови разходи, а 800 хил. лв. - за превенция. Според експерти обаче за да се решат почти изцяло проблемите у нас са необходими по 1 млрд. лв. Агенция „Пътна инфраструктура“ пък отделно ще кандидатства за средства по Оперативна програма „Околна среда 2014 - 2020 г.“ за укрепване на 11 свлачища, които застрашават важни пътни съоръжения и в момента тече подготовка на проектните предложения.", "date": "2018.08.02", "title": "Паднали камъни затвориха и пътя Пловдив-Смолян при разклона за Лъки"}
{"url": "https://www.monitor.bg:443/bg/a/view/19-godishna-vdigna-na-krak-policijata-v-dupnica-sled-kato-gadjeto-j-ja-zakluchi-140614", "text": "19-годишна дупничанка вдигна на крак полицията в града, след като гаджето й я остави заключена за часове.  „Момичето не е било малтретирано. В късния следобяд в сряда тя се е скарала с половинка си – 22-годишен мъж, с който живеела на семейни начела и той я заключил в жилището, което обитавали“, уточни говорителят на ОДМВР, Катя Табачка. Веднага след случилото се момичето позвънило на тел. 112 и помолила за съдействие органите на реда. На място пристигнал автопатрул на РУП – Дупница.  На посочения адрес униформените открили младата жена и приятелят й, с когото живеят на семейни начала. 22-годишен мъж, е задържан с полицейска заповед за 24 часа. „Парадоксалното е, че веднага след като задържахме дупничанина, девойката започна да се разкайва. Искаше да го освободим на мига. Наложи ни се да влезем в ролята на семейни консултанти“, шегуваха се вчера полицаи от Дупница. По случая е започнато досъдебно производство, уведомен е дежурен прокурор.  ", "date": "2018.08.02", "title": "19-годишна вдигна на крак полицията в Дупница, след като гаджето й я заключи"}
{"url": "https://www.monitor.bg:443/bg/a/view/zadyrjaha-imanjar-s-3-lovni-pushki-v-stara-zagora-140621", "text": "55-годишен старозагорец е задържан в хода на спецакция по линия на пресичането на търговията с артефакти , която е била проведена на 1 август. В две жилища, ползвани от мъжа са открити и иззети 6 антични монети, 1 пръстен от благороден метал, 4 предмета от далечното минало, 3 ловни пушки и множество боеприпаси за тях.Притежателят им няма регистрирана нумизматична колекция, не е успял ад представи и документи за оръжието. Образувано е досъдебно производство за престъпление по чл. 339, ал. 1 и чл. 278, ал. 6 от НК, наложена е първоначална мярка за неотклонение „задържане за 24 часа“ по Закона за МВР. Арестуваният не е криминално проявен и е непознат сред средите с интерес към нумизматиката. На 11 юли при  аналогична акция в Града на липите беше задържан 60-годишният Ангел Янков от чийто дом бяха иззети  1 680 монети от епохите на траките, древния Рим и средновековието и 430 артефакта иззеха полицаи от същия исторически период.Колекцията беше намерена в дома му на улица „Кольо Ганчев“ на метри от сградата на ОД на МВР. Сред находките имаше  и 49 златни предмета- обеци, пръстени, висулки и верижки. Иззети бяха дамски пистолет от 30-те години на минали ХХ в, барабанлия револвер, пушка „Бердана“ и укрити на различни места в дома 53 135 лв., 9 444 щатски долара, 10 швейцарски франка и 2 490 евро.", "date": "2018.08.02", "title": "Задържаха иманяр с 3 ловни пушки в Стара Загора"}
{"url": "https://www.monitor.bg:443/bg/a/view/oryjie-i-boepripasi-izzeti-ot-bratja-pensioneri-140610", "text": "Незаконно притежавани оръжия и боеприпаси, притежавани без разрешение от двама братя-пенсионери,  са иззети от служители на Районното управление на МВР в Септември. Акцията е проведена от криминалисти на територията на Белово. Извършено е претърсване в къща, обитавана от братята А.Д.-73г. –жител на Белово и Ц.Д.- 72г.-живеещ в Пловдив. На двата етажа на жилищната постройка органите на реда открили общо 3 гладкоцевни пушки в калибър 12 и 16, самоделен малокалибрен револвер, близо 270 ловни и малокалибрени патрони, 9 кутии с ловен барут. Те били съхранявани от братята без наличие на разрешение за това. Поради напредналата си възраст и недоброто здравословно състояние двамата беловласи мъже не са задържани в ареста. Намерените оръжия, боеприпаси и барут са иззети, а по случая са образувани бързи полицейски производства.", "date": "2018.08.02", "title": "Оръжие и боеприпаси иззети от братя-пенсионери"}
{"url": "https://www.monitor.bg:443/bg/a/view/maja-manolova-otchita-tri-godini-ot-izbora-za-ombudsman-140601", "text": "Мая Манолова отчита три години от избора ѝ за омбудсман. Събитието е днес, информираха от кабинета на Манолова. Колко лева изплати Фондът за гарантирани вземания на работниците и служителите и колко души получиха неизплатените си заплати до момента след приетите и влезли в сила от началото на 2018 г. промени в законодателството, предложени и внесени от омбудсмана Мая Манолова и колко граждани се жалваха от лоша администрация, нарушени потребителски и социални права, право на здравеопазване, чиста околна среда, образование.   Това са данните, които ще бъдат представени.", "date": "2018.08.02", "title": "Мая Манолова отчита три години от избора ѝ за омбудсман"}
{"url": "https://www.monitor.bg:443/bg/a/view/alf-se-zavryshta-140615", "text": "Любимото на поколения зрители космато извънземно с афинитет към котките - Алф ще се завърне на малкия екран. Това обявиха продуцентите от Warner Brothers, които служеха като дистрибутори и на оригиналната поредица. По думите на екипа зад новия проект, разговори за новата порция приключения с „нашественика“ от Мелмак се водят от месец май. „Все още сме на много ранен етап от развитието на новия сериал“, обясняват от Warner Bros. Това е и причината подробности около него да се пазят все още в тайна. Към момента се знае единствено ,че Алф ще кацне отново на планетата Земя, но този път ще попадне при друго семейство. Очаква се нито един от оригиналните актьори, сред които Макс Райт, Анн Шийдън, Андреа Елсън и Бенджи Грегъри, да не получи главна роля в готвения сериал. Все още не е ясно и кой ще влезе в костюма на Алф. От 1986 до 1990 г., когато оригиналната продукция излъчваше премиерни епизоди на малкия екран, той бе изигран от продуцента Пол Фуско, който даде и гласа си назаем на извънземното. В самия костюм на героя пък влезе Михали „Мичу“ Мезарос, който обаче почина от инсулт през 2016 г.", "date": "2018.08.02", "title": "Алф се завръща"}
{"url": "https://www.monitor.bg:443/bg/a/view/puskat-tramvaj-7-do-sredata-na-avgust-140617", "text": "Движението на трамвай № 7 ще бъде възстановено до средата на месеца. Това съобщи кметът на София Йорданка Фандъкова, която провери реконструкцията на трамвайното трасе на кръстовището на булевардите „България“ и „Иван Евстатиев Гешов“. Ремонтът обхваща цялостна подмяна на релсите, както и обновяване на пероните на спирката. Веднага след като приключи подновяването на релсите, ще започне преасфалтиране на „България“ от бул. „Гешов“ до бул. „Гоце Делчев“. От „Московска“ 33 имат готовност да ремонтират цялата отсечка, но ако строителните екипи не успеят да се справят до края на август, част от преасфалтирането ще остане за другата година. В подлеза на кръстовището също тече ремонт. Инвестицията в него е 1,2 млн. лв, като изцяло се подменя електрическата инсталация, изгражда се нов таван, санират се стените и подовете, а стъпалата ще бъдат изградени наново. Обновеният подлез трябва да е готов до края на август, а догодина ще стане вход на бъдещото метро.", "date": "2018.08.02", "title": "Пускат трамвай №7 до средата на август"}
{"url": "https://www.monitor.bg:443/bg/a/view/slavchev-napred-kraev-aut-ot-shampionskata-liga-140602", "text": "Българският национал Симеон Славчев игра цял мач за \"Карабах\" при победата с 3:0 над \"Кукеши\" в реванша от втория предварителен кръг на Шампионската лига. Тимът от Азербайджан, който през миналия сезон стигна до груповата фаза, получи общо три дузпи и реализира две от тях, за да елиминира шампиона на Албания. В същото време Божидар Краев остана извън групата на \"Мидтиланд\" при домакинското равенство 0:0 срещу бившия тим на Станимир Стоилов - \"Астана\". В първата среща казахстанжите победиха с 2:1 и продължават напред.", "date": "2018.08.02", "title": "Славчев напред, Краев аут от Шампионската лига"}
{"url": "https://www.monitor.bg:443/bg/a/view/chovechestvoto-veche-jivee-na-kredit-na-zemjata-140606", "text": "На 1 август човечеството изчерпа всички ресурси, които природата може да възобнови за една година и вече живее \"на кредит\" в продължение на няколко месеца, сочи проучване на неправителствената организация Глоубъл футпринт нетуърк (Global Footprint Network), цитирано от Франс прес. Авторите изтъкват, че тази дата настъпва все по-рано. \"Вече сме изразходвали повече дървета, вода, плодородни земи и риба, отколкото Земята може да предостави за една година, за да се прехранваме, да имаме подслон и да се придвижваме, като въглеродните емисии са повече, отколкото могат да абсорбират океаните и горите\", обясни Валери Грамон от Световния фонд за дива природа (WWF), който е партньор на Глоубъл футпринт нетуърк.  \"За да осигуряваме нуждите си днес ни е необходим еквивалентът на 1,7 от Земята\", посочва организацията в комюнике. В началото на 1970-те години този ден се падаше на 29 декември, а през 2017 настъпи на 3 август. Изчерпването на ресурсите се е ускорило в резултат на свръхпотреблението и разхищенията, уточни Валери Грамон. Тя припомни, че около една трета от храните по света се изхвърлят. Положението е много различно в отделните страни. Малки страни като Катар и Люксембург имат много голям екологичен отпечатък, подчерта Пиер Кане от фонда за дивата природа. По думите му, ако цял свят живееше като тях, денят на изчерпване на ресурсите щеше да настъпва още около 9-19 февруари. За разлика от тях тази дата във Виетнам е 21 декември. На сайта   всеки може да изчисли екологичния си отпечатък.", "date": "2018.08.02", "title": "Човечеството вече живее на „кредит“ на Земята"}
{"url": "https://www.monitor.bg:443/bg/a/view/nevronna-mreja-raboti-sys-svetlina-140608", "text": "Идеята, да се използва светлината, която се пречупва чрез множество плаки, вместо електрони, е странна и може да звучи подобно на идеята да се замени компютъра със сметало, но изследователите от UCLA имат големи надежди за своята странна, лъскава, работеща със скоростта на светлината изкуствена невронна мрежа. Създадена от Рина Дечтер (Rina Dechter) през 1986 г., Deep Learning е една от най-бързо развиващите се методологии в областта на машинното обучение и често се използва за разпознаване на лица, реч и говор, езикова обработка, филтриране на социални мрежи и анализ на медицински изображения и по-специално разрешаване на проблема с обърнатите изображения.   Но екипът, ръководен от д-р Айдоган Озкан, преподавател по електротехника и компютърно инженерство в UCLA, не използва традиционна компютърна система, а решава да използва светлинни вълни, вместо енергийно неефективните електрони. Резултатът е изцяло оптичната архитектура на Diffractive Deep Neural Network (D2NN). Изцяло оптичната дълбока невронна мрежа на екипа от UCLA, буквално работи със скоростта на светлината и ще намери приложения при анализа на изображения, характеризирането и категоризирането на предмети.   Изследователите от екипа предвиждат, че възможностите на D2NN архитектурата, може да изпълнява определени задачи при фотоапаратите. Което ще направи възможно, следващото поколение DSLR фотоапарати да идентифицират определени обекти в движение и да публикуват маркираното изображение във Facebook.   Засега, това е само доказателство на идеята, но осветява някои уникални възможности за индустриалното машинно обучение.", "date": "2018.08.02", "title": "Невронна мрежа работи със светлина "}
{"url": "https://www.monitor.bg:443/bg/a/view/knsb-na-chovek-mesechno-v-stranata-sa-nujni-590-lv-v-sofija-769-56-lv-140611", "text": "За нормален живот на четиричленно домакинство – двама възрастни и две деца, в страната са необходими 2361 лв. месечно. Това показват последните данни за издръжката на живота на Института за синдикални и социални изследвания на КНСБ. Парите са нужни за покриване на разходите за храна, поддържане на жилището, здравеопазване, транспорт и почивка.", "date": "2018.08.02", "title": "КНСБ: На човек месечно в страната са нужни 590 лв., в София – 769"}
{"url": "https://www.monitor.bg:443/bg/a/view/kran-padna-i-potroshi-ogradata-na-muzikalnoto-uchilishte-vyv-varna-140609", "text": "Кран се преобърна и потроши оградата на Музикалното училище във Варна, съобщиха в социалната мрежа очевидци на инцидента. Те уточниха, че камионът лежи преобърнат на варненската улица „Славянска“, близо до Фестивалния и конгресен център. Стрелата му се е забила в оградата на учебното заведение и я е разрушила. Инцидентът е станал тази сутрин, като напълно е блокирал улицата. Подемното съоръжение се подготвяло за работа на строежа на N 18, където някога бе сградата на полско консулство. Изпълнител на новата сграда, която е почти готова, е варненската фирма „Комфорт”, а възложител  „СиС Стил”, поясняват наши  читатели, като се позовават на написаното в информационната табела на строителния обект. Кранът е паднал рано тази сутрин и за щастие около строежа не е имало хора или паркирани автомобили, уточняват те. Как и защо се е случило произшествието все още не е ясно, тъй като във Варна времето е спокойно, без силен вятър, коментират съседи. Според официалната информация от ОД на МВР-Варна по случая, тази сутрин, около 9,15 часа, при дейности по разтоварване на скеле от строителен обект на ул. „Славянска”, е възникнал инцидент. Товарен автомобил „Мерцедес” с кран за разтоварване се е обърнал странично по време на работа. При инцидента няма пострадали хора. Стрелата на крана е нанесла материални щети по предната част на лек автомобил „Фолксваген” и по оградата на близкото учебно заведение. Към момена улица „Славянска” е непроходима. Предстои тежката машина да бъде преместена с друга специализирана техника. Изясняват се обстоятелствата около инцидента, казаха още от ОД на МВР-Варна.  ", "date": "2018.08.02", "title": "Кран падна и потроши оградата на Музикалното училище във Варна"}
{"url": "https://www.monitor.bg:443/bg/a/view/otnovo-dyjdove-v-sledobednite-chasove-140595", "text": "Днес преди обяд ниската облачност ще се разкъсва и намалява и в повечето райони ще се установи предимно слънчево време.  След обяд главно в Западна и Централна България ще се развива купеста и купесто-дъждовна облачност и на места там отново ще превали и прегърми. Максималните температури ще са между 28° и 33°, в София – около 28°. Това съобщи за Агенция „Фокус” дежурният синоптик Георги Цеков от Националния институт по метеорология и хидрология (НИМХ) при Българската академия на науките (БАН). По Черноморието ще е предимно слънчево. Сутринта в отделни райони ще е с ниска облачност или мъгла. Ще духа слаб до умерен североизточен вятър. Максималната температура на въздуха ще е 27-30°. Температурата на морската вода е 25-27°. Вълнението на морето ще е 2-3 бала. Над планините ще се развива купеста и купесто-дъждовна облачност и главно в следобедните часове ще има краткотрайни валежи с гръмотевици, на отделни места ще са значителни по количество. Ще духа до умерен изток-североизточен вятър. Максималната температура на височина 1200 метра ще е около 23°, на 2000 метра – около 16°. През следващите дни температурите ще останат без съществена промяна. В петък сутринта ще бъде предимно слънчево, около и след обяд ще има временни, но значителни увеличения на облачността. Превалявания ще има на малко места в Източна България и планинските райони на Западна. Ще духа слаб до умерен вятър от изток-североизток. През почивните дни ще бъде почти без валежи. Ще преобладава слънчево време с временни увеличения на облачността.", "date": "2018.08.02", "title": "Отново дъждове в следобедните часове"}
{"url": "https://www.monitor.bg:443/bg/a/view/reimunizirat-ni-sreshtu-tetanus-i-difterija-na-vseki-10-godini-140591", "text": "Реимунизациите срещу тетанус и дифтерия в България се правят на всеки десет години след навършване на 25–годишна възраст. Те са част от задължителния имунизационен календар в страната и са безплатни. Независимо от това те често пъти са пренебрегвани, тъй като хората не помнят кога за последно им е правена реимунизация. Общопрактикуващите лекари като цяло нямат практика да пускат sms-и или e-mail на пациентите си. Те се ограничават с това да оставят съобщения пред кабинетите си, в които се споменават подлежащите на една или друга реимунизация, родени в определени години. Повечето хора обаче посещават джипитата си само когато са болни и така пропускат не една и две реимунизации, показва проверка на „Монитор“. Първата имунизация срещу тетанус е включена в петвалентната ваксина, която се поставя още в бебешка възраст. Ако тя не се сложи, човек може не само да се разболее от това заболяване, но и в 70 - 80% от случаите то се развива фатално. Ако човек е пропуснал реимунизацията в конкретната година, може да си я направи всякога, когато се сети. На десет години се прилага и реимунизацията срещу дифтерия. За здравноосигурените, които не са упражнили правото си на избор на личен лекар, задължителните имунизации и реимунизации могат да бъдат извършени безплатно в имунизационния кабинет на всяка регионална здравна инспекция в областните градове. Предвижда се от следващата година да отпадне пробата манту, с която се проверява дали още действа ваксината срещу туберкулоза, сложена в детството. Към момента тази проба се прави на тийнейджъри между 14- и 15–годишна възраст. Задължителният календар на имунизациите в България обхваща човек още щом се роди. Всички новородени се имунизират с ваксина срещу туберкулоза (БЦЖ) и срещу хепатит Б до изписването им от родилния дом. От втория, третия и четвъртия месец децата се ваксинират срещу дифтерия, тетанус, коклюш, полиомиелит, хемофилус инфлуенца тип Б инфекции и пневмококови инфекции, както и срещу хепатит Б, ако ваксината срещу хепатит Б е в състава на многокомпонентна ваксина. Ако хепатит Б ваксината не е в състава на многокомпонентна ваксина, втора доза се прилага от първия месец и трета доза от шестия месец. Между 7 и 10-месечна възраст на децата без белег от БЦЖ имунизацията в родилния дом се поставя БЦЖ ваксина след отрицателна туберкулинова проба. От тринадесетия месец те се имунизират с комбинирана ваксина срещу морбили, рубеола и паротит. Реимунизациитe не са само за големите и младежите, както смятат мнозина. Те започват още от дванадесетия месец - реимунизация срещу пневмококови инфекции, но не по-рано от 6 месеца след прилагане на третия прием. От шестнадесетия месец - реимунизация срещу дифтерия, тетанус, коклюш, полиомиелит и хемофилус инфлуенце тип Б инфекции, но не по-рано от 12 месеца след прилагане на третия прием. На 6-годишна възраст се прави реимунизация срещу дифтерия, тетанус, коклюш и полиомиелит. При навършване на 7 години следва реимунизация срещу туберкулоза на лицата с отрицателна туберкулинова проба. На 11 г. - реимунизация срещу туберкулоза на лицата с отрицателна туберкулинова проба. На 12 г. пак следва реимунизация срещу морбили, рубеола и паротит и реимунизация срещу тетанус и дифтерия, а на 17-годишна възраст – реимунизация срещу тетанус и дифтерия. При навършване на 25 години, както и на всеки 10 години след това - реимунизация срещу тетанус и дифтерия При всички здравноосигурени лица с избран личен лекар задължителните имунизации и реимунизации се извършват от личния лекар след преглед в деня на ваксинирането и са безплатни за пациента. За здравноосигурени лица, които не са упражнили правото си на избор на личен лекар, задължителните имунизации и реимунизации могат да бъдат извършени безплатно в имунизационния кабинет на всяка регионална здравна инспекция на територията на областните градове. Освен задължителните, съществуват и препоръчителни имунизации. Те се извършват по желание на пациента срещу заплащане. Някои от тях се прилагат на пътуващи в региони, в които съществува повишен риск от заразяване с определени ваксинопредотвратими инфекции, а също и в ендемични за дадени заболявания зони. Препоръчителни са още ваксини срещу хепатит А, хепатит Б, грип, коремен тиф, бяс, жълта треска, ваксина срещу дифтерия, тетанус и коклюш (ацелуларна компонента) и с намалено антигенно съдържание на дифтерийната компонента, срещу морбили, паротит, рубеола, срещу менингококови, пневмококови, ротавирусни и хемофилус тип Б инфекции. От шест години в България се прилага безплатно по желание ваксина срещу човешкия папиломен вирус на момичета до 14-годишна възраст.", "date": "2018.08.02", "title": "Реимунизират ни срещу тетанус и дифтерия на всеки 10 години"}
{"url": "https://www.monitor.bg:443/bg/a/view/madona-vyzpjava-seksualnite-si-fantazii-140623", "text": "Мечтаните си локации за секс ще възпее Мадона в новия си албум. Почти 60-годишната певица се е фокусирала върху палавите си фантазии, като сред желаните от нея места за разпалване на страстите са игрище за голф, църква, мазето на баща й, гробище и спалнята на рапъра Кендрик Ламар. Това ще е 14-ти албум за Кралицата на попа и ще носи името Risky places. Очаква се тавата да излезе на пазара до края на годината. Албумът ще бъде повлиян и от португалската музика. Причината – преди година изпълнителката на Like A Virgin се установи в португалския град Синтра. Селището се намира на 30 км от Лисабон, а мястото е избрана в името на футболната кариера на 12-годишния осиновен син на звездата – Дейвид. Момчето тренира в младежкия отбор на Бенфика. Те се нанесоха в имението, което певицата закупи срещу сума от над 6, 3 милиона долара. Актуалният им дом датира от 19 век и е обявен за паметник на културата. Последният албум на Мадона - Rebel Heart, бе издаден през 2015 година.", "date": "2018.08.02", "title": "Мадона възпява сексуалните си фантазии"}
{"url": "https://www.monitor.bg:443/bg/a/view/varna-mega-rok-stava-tridneven-140607", "text": "Първото издание на фестивала „Варна Мега Рок“ се увеличава с един ден. Организаторите на събитието прибавиха допълнителна безплатна вечер. На 17 август, на сцената ще излязат още четири банди – Boomerang, Headmaster, Mister Hard и Hades. A special Varna Rock night е реверанс към всички фенове, закупили своите билети за предварително обявените дати – 18 и 19 август. Очкава се над 15 000 души да посетят последната вечер на събитието, на която хедлайнери ще са скандинавските метъл величия Nightwish и властелините на тежките струни Apocalyptica. 10 000 души пък вече са закупили своите билети за нощта на Глен Хюз, който е подготвил специален репертоар изключително с песни на легендарните Deep Purple. Преди него на сцената в морксата столица ще се качат българските звезди Б.Т.Р., които ще забият специалния си концерт „Невидими стени“, с който пътуват от началото на годината и е посветен на новия им едноименен албум. Над сто униформени ще обезпечат сигурността на събитието в основните фестивални дни, разказа Цонко Цонев – Кметъла, който до преди няколко години организираше фестивала в Каварна, а сега е част от организацията на „Варна Мега Рок“. Това ще е първото огромно събитие от световно ниво за рок музиката във Варна, допълни той пред медии в морския град. \"Вече печели туризма във Варна покай събитието. Имаме продадени стотици билети в чужбина. След фестивала Варна ще застане много сериозно на световната рок карта“, убеден е Кметъла. „Варна Мега Рок“ е под патронажа на община Варна. Един от първите 3000 фена, закупил билет за фестивала, ще си тръгне с чисто нов мотор подарък, стара традиция, която Цонко Цонев спазва и в новото си събитие.", "date": "2018.08.02", "title": "„Варна Мега Рок“ става тридневен"}
{"url": "https://www.monitor.bg:443/bg/a/view/madrid-iska-da-stroi-pytishta-v-katalunija-barselona-nastojava-za-nov-referendum-za-nezavisimost-140605", "text": "Испанското правителство възобнови разговорите с каталунското регионално сепаратистко правителство след седем години, предаде АФП. Агенцията обаче отбелязва, че позициите на двете страни си остава диаметрално противоположни, въпреки този знак за разведряване. Делегациите разговаряха близо четири часа в централата на каталунското регионално правителство в Барселона в рамките на двустранна комисия, която не се бе събирала от 2011 г. Тя бе реактивирана с решение, взето на 10 юли на среща в Мадрид между новия испански министър-председател, социалиста Педро Санчес, и каталунския премиер Ким Тора. \"Имаше сериозни разногласия, но да можем изразим нормално факта, че имаме големи разногласия, също е важно\", подчерта след края на заседанието на комисията ръководителката на делегацията на испанското правителство, министърът на териториалната политика Меричел Батет. \"Имаме много различни разбирания за това какво е нормално\", заяви обаче каталунският регионален министър по външните въпроси Ернест Марагал. Според него новият испански премиер не е представил какъвто и да било проект за уреждане на конфликта. Предвидено бе заседанието на двустранната комисия да бъде посветено на финансирането и инвестирането в инфраструктура. Каталунската делегация обаче поискала да се говори най-вече за политика, отбелязва Франс прес. Сепаратистите в Каталуния настояват да получат правото да организират референдум за самоопределение на североизточната испанска област и да бъдат освободени каталунските лидери, които са в ареста за неуспешния опит за отцепване на региона през октомври миналата година. Испанското социалистическо правителство, подобно на предишния консервативен кабинет, обаче смята, че конституцията не разрешава такова допитване, и отказва да се намеси в работата на съдебната власт. То обаче се надява да постигне ново споразумение за отношенията с Каталуния, което да бъде подложено на референдум, отбелязва още Франс прес.", "date": "2018.08.02", "title": "Мадрид иска да строи пътища в Каталуния, Барселона настоява за нов референдум за независимост"}
{"url": "https://www.monitor.bg:443/bg/a/view/antoaneta-georgieva-detsko-unosheski-psiholog-riskovite-igri-na-tijnejdjyrite-sa-vik-za-pomosht-140585", "text": "- Факторите са много и са взаимносвързани. Най-напред трябва да се знае, че за това отговорност носят родителите, но и цялото общество има отговорност за интереса на децата и подрастващите към подобни игри. При едно дете всичко започва от много ранна възраст, от семейството и от дома, а едва след това от околния свят. Наясно сме, че най-напред майката и бащата имат най-голяма роля, те носят и най-голямата отговорност. Тяхна отговорност е да ги научат на ценности – труд, отговорност, изпълняване на задълженията, независимо дали те са приятни или неприятни. Когато детето не е научено на тези неща, идват и проблемите, то прави това, което иска, защото живее с убеждението, че всичко му е позволено. - Връщам се отново на ценностите. Ако то ги е изградило и те са като ценностната система на родителите, детето ще може само в някаква степен да балансира, да не отива в крайност, която крие риск да изпадне в зависимост от телефона и компютъра. Те също са отговорни за това. Проблемът идва, от една страна, когато няма достатъчно комуникация у дома. От друга - самите родители нямат време за децата си, за себе си. Всекидневието е такова, че хората не могат да отидат дори на една нормална почивка. Това рефлектира основно точно върху децата, защото един обременен родител няма нито психическата, нито физическата възможност да общува със сина или дъщеря си пълноценно. Неизбежно следва дистанцията, защото не е постигната емоционалната връзка. Когато тя липсва, започва да липсва и доверието, когато то липсва и от двете страни, детето спира да споделя. Стигне ли се дотам, родителят няма да знае какво се случва в главата на тийнейджъра, той не може да му помогне, защото не знае за какво мисли, какво го тревожи, какво чувства, какви емоционални потребности има. Ако те не бъдат задоволени, ескалират в някаква степен в нещо крайно. - Не са виновни само родителите. Тийнейджърът е във възраст, когато у него действа необходимостта от преживяването на силни емоции. Това е времето, в което младият човек опознава света, своето тяло и възможности и предела, в който може да издържи, затова те търсят начини да изпитат границите на своите възможности. Най-силната емоция за тях е да нарушават правилата и законите. Има и по-предпазливи и по-страхливи деца, но това зависи от възпитанието и темперамента, както и от генетичната предразположеност. Практиката ми на детско-юношески психолог показва, че сегашните деца са презадоволени. Върху това се основават и повечето проблеми с тях. Те очакват да получават, без да дават нищо насреща. Ако родителят в един момент спре да дава безконтролно и започне да изисква, ще получи съпротива. Друг е въпросът, че презадоволеното момче или момиче трудно съпреживява радостите, не изпитва щастие, не знае какво е удоволствие, защото има всичко, и започва да търси екстремното, дори то да е опасно за живота. Така младият човек търси емоциите, които не може да изпита. - Имала съм пациенти, търсачи на силни емоции. Те са довеждани от родителите си. Повечето обаче отказват да идват впоследствие на консултации. Само едно дете идваше с охота. До момента не съм имала тийнейджър, който да твърди, че е играл на „Син кит“. При мен са идвали родители с опасения, че децата им са се увличали по нея. Те обаче нямаха доказателства. - При мен доведоха 12-годишно момче, което търсеше да си набави емоции, като с приятели се качваше на високи сгради и опасни места. Наложи се да работя и с родителите. Те бяха разделени. Детето много често оставаше само, то се чувстваше неглижирано по отношение на емоционалната връзка. Майката беше много взискателна, то казваше, че тя не го разбира. С изкачването на опасни места детето искаше да привлече вниманието на родителите си, особено на бащата. То имаше много голяма нужда от него. Макар че бащата правеше опити да сближаване, не успяваха да се сближат. - Напълно е възможно. Много важно обаче е родителите да разберат, че психологът не може да промени нещата с магическа пръчка, а те трябва да се включат в процеса. - Аз самата работя само с доброволни клиенти, но не и с такива, които не желаят да решим заедно проблема. Обикновено първо звънят родителите. Първата среща е задължително с тях или поне с единия от тях. Тогава разбирам дали те оценяват или недооценяват своята роля. Има и такива, които смятат, че друг ще реши проблема, психологът ще им даде вълшебно хапче и те ще се върнат в една подредена къща, но без да имат лично участие. Често пъти, когато разберат колко голяма е ролята им и че също трябва да положат усилия, се отказват. За радост има и немалко родители, които полагат усилия и резултатите идват налице много скоро. Наблюдението ми е, че в обществото всеки е различен, а тези деца търсят да заявят себе си чрез риска, също не се приемат от околните. Те са трудно разбрани и гледани с недобро око. В техните среди обаче са приети като смелчаци и това ги мотивира да търсят екстремното още и още. В тийнейджърска възраст момчетата имат нужда да покажат, че са мъже. На тях им трябва доказателство за това. Още в древността в племената е имало специални ритуали на посвещение, свързани със страховити ситуации, в които момчето е трябвало да докаже мъжеството си. Едва след това то е приемано за равноправен мъж. В момента няма установени правила как се става мъж. Обяснимо е децата да търсят заместители, да покажат, че са силни, и да се утвърдят в групата и най вече да бъдат харесани от приятелите, от връстниците си, от тези, които те харесват. Понякога това става с цената на осакатяване и дори човешки живот. - Отново с презадоволяването и крайния либерализъм на родителите. Тийнейджърите не успяват да си понесат последствията. Ако детето се провини, бащата или майката веднага се стараят да тушират проблема и го измъкват. То вече знае, че следващия път пак ще му се размине без последствия. Този подход води до формиране на агресия у младите хора към другите, защото те нямат възможност да си понесат последствията. Те дори нямат понятие, че трябва да понесат последствие, и живеят с чувството за безнаказаност. Така се ражда агресията, утвърждава се и завладява не само определена група, но и намира място в обществото.", "date": "2018.08.02", "title": "Антоанета Георгиева, детско-юношески психолог:  Рисковите игри на тийнейджърите са вик за помощ"}
{"url": "https://www.monitor.bg:443/bg/a/view/margo-robi-dokladva-za-seks-tormoz-v-televizija-140613", "text": "Марго Роби е поредната актриса, която ще се включи в новата холивудска вълна – филми, вдъхновени от наболелия скандал в средите за половата равнопоставеност и сексуалния тормоз. Звездата, която по-рано тази година получи номинация за „Оскар“ за превъплъщението си в „Аз, Тоня“, ще влезе в нюзруума на Fox News, като според източници на The Hollywood Reporter актрисата ще скочи в позицията на асистент-продуцент. Сюжетът на новата лента, която все още няма работно заглавие, ще се фокусира върху силата на жените-репортери в медията, които се противопоставят на прекия си началник – небезизвестния Роджър Айлес. Преди две години той влезе с гръм и трясък в медийното пространство, след като уволни журналистката Гретчен Карлсон, след като - по нейните думи – тя му отказала секс. Репортерката ще е сред ключовите персонажи и във филма, който ще бъде режисиран от Джей Роуч. Зад микрофона в нейната роля пък ще видим Никол Кидман. В продукцията ще участва още и Чарлийз Терон. Припомняме, че Айлес бе принуден да се оттегли от поста си през 2016 г., след като редица жени се оплакаха от системен сексуален тормоз. Той почина година по-късно след усложнение на болестта хемофилия. Все още не е ясно кой ще облече костюма му на големия екран. Междувременно Брад Пит също ще разказва за сексуален тормоз в киносалоните. Пред април тази година той придоби правата да направи филм по разкритията на New York Times около скандалния продуцент Харви Уайнстийн.", "date": "2018.08.02", "title": "Марго Роби докладва за секс тормоз в телевизия"}
{"url": "https://www.monitor.bg:443/bg/a/view/donald-trymp-blagodari-na-kim-za-tlennite-ostanki-na-amerikanski-vojnici-140604", "text": "Президентът на САЩ Доналд Тръмп благодари на севернокорейския ръководител Ким Чен Ун за върнатите тленни останки на американски войници, загинали в Корейската война през 1950-53 г., и заяви, че очаква с нетърпение среща с него, предаде Ройтерс. \"Благодаря ви, Председателю Ким Чен Ун, че удържахте на думата си и започнахте процедура за връщане у дома на тленните останки на нашите прекрасни и обични загинали! Никак не съм изненадан, че извършихте това благородно дело!\", написа Тръмп в послание в Туитър. \"Благодаря също за милото ви писмо - с нетърпение очаквам скоро да се срещнем\", допълни президентът без повече подробности.", "date": "2018.08.02", "title": "Доналд Тръмп благодари на Ким за тленните останки на американски войници "}
{"url": "https://www.monitor.bg:443/bg/a/view/den-na-traur-v-zlatograd-140596", "text": "Днес е ден на траур в община Златоград в памет на 13-годишния Митко Крушков, който загина при катастрофа във вторник вечерта на улица в града. Момчето бе ударено от микробус, управляван от 56-годишен шофьор на тротоара край пешеходна пътека. Детето почина на път за болницата. Новината за смъртта на момчето потресе жителите на града. \" Всички златоградчани са съпричастни, споделяме мъката и болката на близките на детенцето. В негова памет ще бъдат свалени наполовина знамената на официалните институции в Златоград\", съобщи кметът на общината Мирослав Янчев. Шофьорът, който блъсна и уби момчето, остана за 72 часа в ареста с постановление на наблюдаващия прокурор. Очаква се в съда да бъде внесено искане за вземане на мярка за неотклонение „задържане под стража“ спрямо него.  Окръжна прокуратура в Смолян вече е привлякла като обвиняем 56-годишния шофьор за причиняване на смърт по непредпазливост.   С постановление на наблюдаващия прокурор на шофьора временно е отнето свидетелството за управление на моторно превозно средство за срок от една година.", "date": "2018.08.02", "title": "Ден на траур в Златоград"}
{"url": "https://www.monitor.bg:443/bg/a/view/kosove-unishtojiha-grozdeto-na-kustendilci-140582", "text": "Стопаните в Кюстендилско гонят с пиратки цели ята с косове, които нападат лозовите насаждения в района. Обикновено атаката от птиците ставала рано сутрин или късно вечер . „Какво ли не опитахме. Слагаме плашила, връзваме капачки, които от вятъра започват да тропат, но нищо. Те просто се изучиха и вече нямат страх от нищо. Последно сме решили да ги плашим с пиратки“, обяснява 48-годишният Георги, които от години отглежда лозя. По негови думи въпреки, че не е напълно настъпил периода на зрее на гроздето птиците минават през насажденията като хуни и оглозгват всичко по пътя си. Единствено пукота от пиратка ги разгонвал, но пак временно. „Ако и тази година е като миналата няма да имам никаква реколта. Първо дъждовете съсипаха част от гроздето, сега и птиците. Няма спасение от тях. Има тук-там зазряло грозде и те отиват и почват да го кълват“, обяснява още кюстендилецът. Той вече се  снабдил с няколко кутии с пиратки и бди във всеки свободен момент над лозята. Подобно е положението и в целия Кюстендилски регион. Масово хората се оплакват от набезите на различни видове птици. „Сега пак ще стане като м.г. Месеци наред обработка, пръскания, накрая гроздето къде болест го съсипа, къде птици. Наложи ми се, за да си сложа вино да пътувам до съседна Македония, защото там то е доста по-евтино и много качествено“, гневи се и 58-годишният Иван. По думите на други кюстендилци пък пукотът на пиратки ги плашел и това не било решение на проблема. „Не може в 7 часа сутринта да започнат да ми гърмят до къщата. Като искат да си пазят лозята да си измислят друг начин, не да ни вдигат във въздуха, докато спим. Сега е отпускарски сезон“, обяснява и 28-годишната Татяна.", "date": "2018.08.02", "title": "Спасяват с пиратки гроздето от косовете в Кюстендилско"}
{"url": "https://www.monitor.bg:443/bg/a/view/otbeljazvame-115-godini-ot-ilindensko-preobrajenskoto-vystanie-140597", "text": "Днес отбелязваме 115 години от избухването на Илинденско-Преображенското въстание - най-драматичният и героичен опит на българите от Македония и Тракия, останали под османско робство по силата на Берлинския договор, да извоюват свободата си. То избухва на 2 август (нов стил) 1903 година и обхваща Македония и Одринско. Въстанието отбелязва връхна точка в националноосвободителната борба на македонските и тракийски българи. По данни на ВМОРО, заради потушаването на въстанието 30 000 души от засегнатите региони на Османската империя бягат в България. Част от тях са заселени в днешна Бургаска област. Въстанието носи имената на двата църковни празника, на които избухват двата основни бунта. В Битолския вилает и Солунския вилает то избухва на 20 юли (2 август нов стил) – Илинден, а в Одринския вилает – на 6 август (19 август нов стил), Преображение Господне. Днес министър-председателят Бойко Борисов и премиерът на Република Македония Зоран Заев ще отбележат съвместно годишнината.   Двамата премиери ще участват в церемонията по полагане на венци и цветя на паметника на Гоце Делчев на площад „Македония“ в Благоевград.   Това ще е второто съвместно отбелязване на годишнината, след подписването на Договора за приятелство, сътрудничество и добросъседство между България и Република Македония преди година.   В церемонията ще вземат участие и вицепремиерът и министър на отбраната Красимир Каракачанов, както и вицепремиерът и министър на вътрешните работи на Република Македония Оливер Спасовски.", "date": "2018.08.02", "title": "Отбелязваме 115 години от Илинденско-Преображенското въстание"}
{"url": "https://www.monitor.bg:443/bg/a/view/specakcija-v-burgas-zalovi-grupata-na-mitio-ochite-140598", "text": "Антимафиоти са блокирали входовете и изходите на Бургас заради спецакция на прокуратурата срещу група, ръководена от Димитър Желязков-Митьо Очите. По информация от източници от МВР задържани са около 15 души от обкръжението на несебърския бос. Засега той не е арестуван, предполага се, че е в чужбина. Основната дейност на групата била разпространение на дрога, рекет, изнудване. Димитър Желязков оцеля преди две години след стрелба в заведение.  Паралелно с акцията тече проверка по разпореждане на главния секретар на МВР за извършване на ескорти на луксозни автомобили.", "date": "2018.08.02", "title": "Спецакция в Бургас залови групата на Митьо Очите"}
{"url": "https://www.monitor.bg:443/bg/a/view/slujitelka-na-nujorkskoto-letishte-kenedi-pozvoljavala-na-katar-i-drugi-strani-da-parkirat-samoleti-sreshtu-hrana-i-podaryci-140599", "text": "Срещу подкуп служителка на летище \"Кенеди\" в Ню Йорк позволявала на Катар и други страни да паркират незаконно самолети през нощта по време на сесиите на Общото събрание на ООН през последните пет години, предаде Асошиейтед прес, като се позова на прокуратурата. Повдигнати бяха обвинения на 54-годишната Марлин Мизи, която е контрольор, и на 58-годишния координатор Джоузеф Джурие, който работи за постоянното представителство на Катар в ООН. Според прокуратурата Джурие се отплатил на Мизи с обяди и вечери, разходки с лимузина и й подарил часовник за оказваните услуги. Двамата може да бъдат осъдени на до четири години, ако бъдат признати за виновни. За момента няма коментар от страна на катарската мисия в ООН. Кои са другите държави, замесени в скандала, не се съобщава. По време на годишните сесии на Общото събрание на ООН през септември правилата изискват самолетите на чужди държави да отпътуват до два часа след като са пристигнали.", "date": "2018.08.02", "title": "Служителка на нюйоркското летище \"Кенеди\" позволявала на Катар и други страни да паркират самолети срещу храна и подаръци"}
{"url": "https://www.monitor.bg:443/bg/a/view/v-rusija-be-zadyrjan-myj-otkradnal-275-tona-metal-ot-jeleznicite-140600", "text": "В Русия бе задържан мъж, който откраднал сам, само с подръчни средства, около 275 тона метал от железниците, предаде Франс прес, като се позова на полицията в Санкт Петербург. 38-годишният безработен отивал през нощта на станция Красное село, в южната част на втория по големина руски град, за да демонтира дискретно гайки и други метални елементи. Той бил \"въоръжен\" само с гаечен ключ и клещи. Полицията в Санкт Петербург не уточни от колко време мъжът, по националност руснак, е извършвал тези кражби. Заловен на местопрестъплението вчера, той може да бъде осъден на до пет години затвор. Кражбите на метали в Русия, особено от железниците, са често явление. Един тон може да бъде продаден в страната за около 14 000 рубли (190 евро), отбелязва Франс прес.", "date": "2018.08.02", "title": "В Русия бе задържан мъж, откраднал 275 тона метал от железниците"}
{"url": "https://www.monitor.bg:443/bg/a/view/arest-na-pastor-razpalva-vojna-na-sankcii-mejdu-sa-sht-i-turcija-140603", "text": "САЩ обявиха въвеждането на санкции срещу министрите на правосъдието и на вътрешните работи на Турция, предадоха световните агенции. Санкциите срещу правосъдния министър Абдулхамит Гюл и срещу вътрешния министър Сюлейман Сойлу се въвеждат заради случая с американския пастор Андрю Брънсън, който е обвиняван в Турция във връзки с терористични организации. \"Смятаме, че той е бил жертва на несправедливо и неоправдано отношение от страна на турското правителство\", заяви говорителят на Белия дом Сара Сандърс. Брънсън е обвинен от турските власти в терористични дейности и шпионаж и след като прекара година и половина в предварителния арест, той бе поставен миналата сряда под домашен арест. Вашингтон обвинява санкционираните турски представители, че са изиграли водеща роля в ареста на пастора. Санкциите се изразяват с конфискация на авоари и имущество на двамата турски представители. Паралелно с обявяването на санкциите американският държавен секретар Майк Помпейо, който е на път за Азия, каза, че ще се срещне с турския си колега по време на заседание в Сингапур тази седмица. Помпейо е разговарял по-рано с турския дипломат номер едно Мевлют Чавушоглу по телефона, поясни говорителката на Държавния департамент Хедър Науърт. Американският министър на финансите Стивън Мнучин пък каза, че \"задържането на пастор Брънсън и неговото преследване от турските власти са просто неприемливи\". Случаят се очаква още повече да обтегне отношенията между САЩ и Турция, които и без това са трудни, по-специално заради сирийския конфликт, но също и заради присъствието в САЩ на турския проповедник Гюлен, когото турският президент Ердоган обвинява, че стои зад опита за преврат през лятото на 2016 г. и за чието екстрадиране настоява. Турция осъди наложените от Съединените щати санкции. Тя призова САЩ да отменят \"това погрешно решение\", като в противен случай заплаши с ответни мерки, предадоха световните агенции. \"Вън от съмнение е, че това решение, което е равнозначно на непочтителна намеса в нашата съдебна система, е срещу духа на отношенията ни със Съединените щати и ще нанесе тежък удар на конструктивните усилия за решаване на проблемите между двете страни\", каза турското министерство на външните работи в изявление, цитирано от ДПА. То призова САЩ да \"отменят това погрешно решение\", като предупреди, че \"агресивното (им) поведение няма да послужи на никаква цел и ще бъде посрещнато с ответни мерки без каквото и да било забавяне\". \"Опитът на Съединените щати да наложат санкции на двама наши министри няма да остане без отговор\", подчерта турският външен министър Мевлют Чавушоглу, цитиран от ДПА. Той написа в Туитър, че САЩ и Турция \"не могат да решат проблемите (помежду си), докато американската администрация не осъзнае, че няма как да постигне незаконните си искания с подобен метод\". Вчера Съединените щати наложиха санкции заради случая с пастор Андрю Брънсън на турските министри на правосъдието Абдулхамит Гюл и на вътрешните работи Сюлейман Сойлу. Според говорителката на Белия дом Сара Сандърс Гюл и Сойлу са изиграли водеща роля за задържането през 2016 г. на Брънсън, който миналата седмица бе поставен под домашен арест. Турският правосъден министър написа в Туитър, че няма имущество или пари извън страната.", "date": "2018.08.02", "title": "Арест на пастор разпалва война на санкции между САЩ и Турция"}
{"url": "https://www.monitor.bg:443/bg/a/view/riana-se-haresva-puhkava-140593", "text": "Поп сензацията Риана няма комплекси относно външния си вид. Макар дори феновете й през последната година да порицаха наедрялото й тяло, тя се харесва такава, каквато е. Изпълнителката на Diamonds дори се притеснява да започне отново активни тренировки. „Ще се върна във фитнеса и прочие, но се надявам да не отслабнат дупето или бедрата ми или която и да е част. Ще изгубя малко килограми, но не много.“, намигна пред британското издание на сп. Vogue тя. 30-годишната звезда се позакръгли след като започна да бори депресията си с парче пица в едната ръка и сладолед в другата. За кратък период от време тя качи близо 20 килограма. Според различни източници, певицата е започнала да наддава след раздялата си с рапъра Дрейк. „От тогава тя страда в известна степен от депресия, плюс това има голям апетит към тестените изделия, особено през нощта”, издадоха тогава нейни приятели. Барбадоската красавица, която фенове нагалено наричат Рири, спря и фитнес тренировките, като отстоявала мнението си, че няколко часа, прекарани в залата по танци, са достатъчно физическо натоварване.", "date": "2018.08.02", "title": "Риана се харесва пухкава"}
