{"url": "http://www.monitor.bg/a/view/43753-%D0%9C%D0%B5%D0%BA%D0%B0%D1%82%D0%B0-%D0%BD%D0%B0-%D1%80%D0%B0%D0%B6%D0%B4%D0%B0%D0%B5%D0%BC%D0%BE%D1%81%D1%82%D1%82%D0%B0-%D0%B1%D0%B5%D0%B7-%D0%BD%D0%B8%D1%82%D0%BE-%D0%B5%D0%B4%D0%BD%D0%BE-%D0%B1%D0%B5%D0%B1%D0%B5-%D0%B7%D0%B0-%D0%BD%D0%BE%D0%B2%D0%B0%D1%82%D0%B0-%D0%B3%D0%BE%D0%B4%D0%B8%D0%BD%D0%B0/", "text": "Момченца проплакаха в Пловдив и Варна в първите минути на 2018-а\n                    Без нито едно родено бебе в първите часове започна новата 2018 година известният досега с високата си раждаемост град Сливен. Последното новородено за 2017 година пък се е появило на бял свят в 20,45 ч. То е момиче на име Дария. Тежи 2,55 кг, 49 см.Момченце пък е първото бебе, родено през новата 2018 година във Варна. То се е родило в 4 часа сутринта на 1 януари в СБАГАЛ„Проф. д-р Димитър Стаматов” с мерки 3 450 грама и височина 50 см, съобщи главната акушерка в болницата Светлана Радева. Майката е на 29 години, като за нея това е първо раждане. Последното за старата година бебе в АГ болницата пък е момиче с мерки 3000 грама и 48 см. Първото бебе, проплакало в родилното отделение на УМБАЛ „Света Анна“, се появи на бял свят в 10,08 часа на 1 януари, съобщи старшата акушерка Силвия Русева. То също е момченце, като раждането е преминало нормално. Момче е и последното за 2017 година бебе в отделението, което е проплакало на 31 декември в 12,40 часа. В СБАЛАГ „Майчин дом“ във Варна няма новородени през новата 2018 година, но затова пък в следобедните часове на 31 декември м.г. на бял свят са се появили 2 бебета - момиче с мерки 2780 грама и 50 см и момче с 3330 г и 50 см.Момченце е и първото бебе за 2018 г., родено в Пловдив, съобщиха от родилен дом \"Весела\". Там в ръцете на дежурния екип д-р Георги Кузманов и д-р Неврие Сюлейман е проплакал в 2,10 часа малкият господин. Теглото му при раждането е 4 кг и 850 грама, с височина 50 сантиметра. Раждането е било естествено. Момченцето е второ дете на семейство от Пловдив, уточни д-р Кузманов, който е бил повикан в АГ клиниката в полунощ по спешност.Три момчета са проплакали в АГ отделението на УМБАЛ „Пловдив“в новогодишната нощ, съобщиха от там. Последното бебе за 2017 година е родено в 20,50 ч с тегло 4370 г и ръст 53 см. Борислав е първото дете за семейство от с. Куртово Конаре. Раждането на 29-годишната майка започнало нормално, но тъй като детето е твърде едро, се наложило да бъде извадено със спешно секцио. От силния пол се оказали и първите две бебета за 2018-а в УМБАЛ „Пловдив”. В 9 ч със спешно секцио проплакал Георги, чието тегло било 3720 грама и височина от 51 см. Наложило се акушер-гинеколозите да направят интервенцията, защото 31-годишната майка повишила опасностойностите на кръвното си наляганеМалчуганът е първо дете за двойка от Карлово. В 9,30 ч. на 1 януари там било родено още едно момченце, което е 4-то дете за двойка от село Белозем. Детето тежи 2650 г и е с ръст 46 см. Майката е на 22 г.В столичната ІІ САГБАЛ „Шейново“ пък дежурството е преминало спокойно. В първия ден на новата година до обяд са се родили само две бебета.„Това е част от тенденцията в страната, раждаемостта като цяло намалява“, каза д-р Иван Вецев, акушер-гинеколог в „Шейново“.Данните от Регистъра на ражданията към Министерството на здравеопазването също показват значим спад в раждаемостта през изминалата година. Той се използва за медицински, а не за демографски цели, но може да служи за ориентир. Най-много са новородените в София – около 15 хил., а най-малко във Видин – около пет пъти по-малко.\n                    ", "date": "2018.01.01", "title": " Меката на раждаемостта без нито едно бебе за новата година"}
{"url": "http://www.monitor.bg/a/view/23174-%D0%A0%D1%83%D0%BC%D0%B5%D0%BD-%D0%A0%D0%B0%D0%B4%D0%B5%D0%B2-%D0%BD%D0%B0-%D0%9D%D0%BE%D0%B2%D0%BE%D0%B3%D0%BE%D0%B4%D0%B8%D1%88%D0%BD%D0%B8%D1%8F-%D0%BA%D0%BE%D0%BD%D1%86%D0%B5%D1%80%D1%82-%D0%B2%D1%8A%D0%B2-%D0%92%D0%B8%D0%B5%D0%BD%D0%B0/", "text": "\n                    Първата задгранична визита на президента Румен Радев бе в Австрия. Точно на първи януари държавният глава и съпругата му Десислава Радева бяха на посещение във Виена по лична покана на австрийският президент Александър Ван дер Белен. Двамата бяха почетни гости на световноизвестния Новогодишен концерт на Виенската филхармония в златната зала на \"Музикферайн“. Ван дер Белен отправи поканата си още през септември миналата година в Малта по време на форума на групата \"Арайолуш“. Във Виена Радев проведе и работна среща със своя австрийски колега, както и с естонския президент Керсти Калюлайд в контекста на председателството на ЕС. Радев разговаря и с канцлера на Австрия Себастиан Курц, към когото отправи покана да посети България в удобно за него време. Новогодишният концерт на Виенската филхармония датира още от 1939 г. И събира видни представители на виенското общество и почитатели на творчеството на фамилия Щраус от цял свят.\n\n2018-та да е по-щедра и да донесе радост, любов и благоденствие в домовете ни,\n\nпожела пък в новогодишното си слово Румен Радев. Изминалата година донесе надежди, но не и прелом, истината, справедливостта остават несбъднати очаквания. Новата година ще е изпитание за българската демокрация. Вярвам, че ще намерим мъдрост и характер да я съхраним, каза държавният глава. Той изтъкна, че въпреки различията, разстоянията и границите помежду ни сме били заедно. „Нека през 2018 година бъдем към себе си поне толкова взискателни, колкото сме към другите. Да ползваме мъдро свободата си, да осъзнаем силата на единението, да надмогнем безверието и сбъднем огромния потенциал на нашия народ, който винаги се е славил със своята жизненост, сила и талант“, заключи той. \n                    ", "date": "2018.01.01", "title": "Румен Радев на Новогодишния концерт във Виена"}
{"url": "http://www.monitor.bg/a/view/55606-%D0%9A%D1%83%D0%BA%D0%B5%D1%80%D0%B8%D1%82%D0%B5-%D0%BD%D0%B0%D0%BB%D0%B0%D0%B7%D0%B8%D1%85%D0%B0-%D0%9F%D0%B8%D1%80%D0%B8%D0%BD%D1%81%D0%BA%D0%BE/", "text": "\n                    Още в първите часове на Новата 2018 година кукери налазиха Пиринско. В Петрич 11 групи от кварталите на града се включиха в „Станчинарски игри” – 2018. Традиционната и изключително атрактивна проява започна в 11.00 ч на сцена срещу сградата на Община Петрич. По данни на станчинарите общият брой участници е над 800 души. Всички се представиха в дефиле, преди да излязат на сцената, където всяка група разполагаше с по 20 минути, за да се изяви самостоятелно - да представи своите маски, персонажи, обреди и обичаи, хореография на русалиите.В благоевградския квартал „Струмско“ 30 – годишният Антонио Асенов - Чори счупи рекордите на Гинес, като извади черен кукерски костюм с дължина на косъма от 108 см. Антонио разказа, че тръпката към сурвакарството и кукерските костюми наследил от баща си Валери Христов, който го обличал като кукер още от най –ранна детска възраст. С появата си днес, той предизвика истинска еуфория сред дошлите да се насладят на карнавала. Кукерски костюм с дължина на косъма от 108 см. е невиждан досега, коментират запознати.Припомняме, че подобен костюм, като този на Антонио се появи на кукерско дефиле в Банско миналата година с дължина на косъма от 105 см. Той бе показан от Димитър Кехайов – Мимо.На площадите в Банско и Разлог маскарадните кукерски игри бяха най-масови и зрелищни. Новогодишният кукерски карнавал „Старчевата“, който всяка година се провежда на 1 януари, отново впечатли гостите на град Разлог и обедини 7-те квартала на града в стремежа си да покажат по възможно най-красивия начин хилядолетната традиция по гонене на злите сили. От пеленачета до хора на достойна възраст бяха облечени в красивите разложки носии и се включиха с настроение и усмивки в кръшните хора от Разложкия край. Кукерите и техните ръководители, с житни класове в ръце, извършиха ритуала по гонене на злите сили и привличане на доброто и красивото.Над 200 кукери и близо 1 500, облечени в носии, се включиха в Новогодишния кукерски карнавал. Цветан Цветанов председател на ПГ на ПП ГЕРБ, директорът на Агенция „Митници“ Георги Костов, акад. Пламен Карталов-директор на Софийската опера и балет, футболната легенда Христо Стоичков, певците Иван Дяков и Веселин Маринов също се веселиха на Централния площад в Разлог.В навалицата в Разлог е бил забелязан Христо Стоичков. Той празнува Нова година в туристическото селище„Пирин Голф“, в местността Бетоловото заедно с цялата си челяд – съпругата Мариана, малката дъщеря Христина е с мъжа си Лука Белич, а кака й Мика е с половинката си Айкут Рамадан и дъщеричката им Миа, на годинка и половина.\n\n\n                    ", "date": "2018.01.01", "title": "Кукерите налазиха Пиринско"}
{"url": "http://www.monitor.bg/a/view/39624-%D0%A5%D0%B8%D0%BB%D1%8F%D0%B4%D0%B8-%D0%BF%D0%BE%D1%81%D1%80%D0%B5%D1%89%D0%BD%D0%B0%D1%85%D0%B0-%D0%BD%D0%BE%D0%B2%D0%B0%D1%82%D0%B0-2018-%D0%B3%D0%BE%D0%B4%D0%B8%D0%BD%D0%B0-%D0%BD%D0%B0-%D0%BF%D0%BB%D0%BE%D1%89%D0%B0%D0%B4-%D0%9A%D0%BD%D1%8F%D0%B7-%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%8A%D1%80-%D0%86/", "text": "\n                    Няколко хиляди души посрещнаха Нова година на площад \"Княз Александър І\" в центъра на София. Необичайно топлото време в новогодишната нощ изкара навън рекорден за последните няколко години брой празнуващи.\nВ музикалната програма участваха едни от най-популярните български изпълнители - Хилда Казасян и Васил Петров с Бендът на Ангел Заберски, група \"Акага\", Дара, Михаела Маринова, Христиана Лоизу, рок легендите от „Сигнал\", а след полунощ Николина Чакардъкова с Ансамбъла на неврокопските танцьори поведоха хорото на площада. Веселбата и народните танци продължиха до 1,15.\n\n\n                    ", "date": "2018.01.01", "title": "Хиляди посрещнаха новата 2018 година на площад \"Княз Александър І\""}
{"url": "http://www.monitor.bg/a/view/65252-%D0%9C%D0%B8%D0%BD%D0%B8%D0%BC%D0%B0%D0%BB%D0%BD%D0%B0%D1%82%D0%B0-%D0%B7%D0%B0%D0%BF%D0%BB%D0%B0%D1%82%D0%B0-%D0%B8-%D0%B2%D1%8A%D0%B7%D0%BD%D0%B0%D0%B3%D1%80%D0%B0%D0%B6%D0%B4%D0%B5%D0%BD%D0%B8%D1%8F%D1%82%D0%B0-%D0%BD%D0%B0-%D1%83%D1%87%D0%B8%D1%82%D0%B5%D0%BB%D0%B8-%D0%B8-%D0%B2%D0%BE%D0%B5%D0%BD%D0%BD%D0%B8-%D1%81%D0%BA%D0%B0%D1%87%D0%B0%D1%82-%D0%BE%D1%82-%D0%B4%D0%BD%D0%B5%D1%81/", "text": "\n                    Новият размер на минималната работна заплата, която вече е 510 лева влиза в сила от първия ден на Новата 2018 година. Обезщетението за втората година на майчинството се повишава на 380 лева, увеличени са и добавките за хора с увреждания. Размерът на осигуровките за фонд \"Пенсии\" се увеличава с 1%. Така за родените преди 1 януари 1960 вноската става 19,8%, а за родените след това - 14,8%.Минималното дневно обезщетение за безработица се повишава от 7,20 на 9 лева. Въвежда се и таван от 74 лева и 20 стотинки на ден. Променят се изискванията на право за обезщетение за безработица - да има внесени или дължими вноски за фонд \"Безработица\" най-малко 12 месеца от последните 18. Има и промени в условията за пенсиониране - през 2018 жените се пенсионират на възраст 61г. и 2 месеца при 35 години и 6 месеца осигурителен стаж, а мъжете на 64 години и 1 месец и стаж 38 години и 6 месеца. С по-високи заплати от тази година ще са преподавателите в по-малките училища и тези в отдалечените общини в страната.Увеличава се размерът на обезщетението за отглеждане на малко дете от една до двегодишна възраст – от 340 лв. на 380 лв.Учителите вече ще получават средства за възстановяване на транспортните разходи. Безплатният транспорт за гимназистите вече няма да е само до най-близкото училище, но и до най-близката професионална гимназия в съответното населено място. Предвидени са допълнителни средства за тези професионални училища, които обучават в области с най-голям недостиг на пазара на труда.От днес се увеличават и заплатите на военните в армията, като повишението ще е по-голямо за частите на терен. 100 милиона лева повече в държавния бюджет са предвидени за заплати на военни. Очаква се 77 милиона от тях да бъдат за заплати, а останалите за осигуровки. Увеличението ще е между 10 и 11%, тоест около 70-80 лева. Министерството на отбраната многократно е посочвало, че заплатата за кадрови военен от около 720 лева не привлича младите хора. \n\n\n                    ", "date": "2018.01.01", "title": "Минималната заплата и възнагражденията на учители и военни скачат от днес"}
{"url": "http://www.monitor.bg/a/view/39044-%D0%A7%D0%B5%D1%81%D1%82%D0%B8%D1%82-%D0%92%D0%B0%D1%81%D0%B8%D0%BB%D1%8C%D0%BE%D0%B2%D0%B4%D0%B5%D0%BD/", "text": "Патриарх Неофит ще ръководи празничната литургия в катедралния храм \"Свети Александър Невски\"\n                    Честит Васильовден!  Имен ден днес имат над 137 хиляди българи, носещи имената Васил, Василка, Василена, Веселин, Веселина и Весела. Традицията повелява на този ден да се изпълнява и обичаят „Сурва”, в който с дрянова пръчка се отправят пожелания за здраве.\n\nВ първия ден на януари православната църква почита паметта на Свети Василий Велики - покровител на милосърдието и добротворството. Българският Патриарх Неофит ще участва празничната литургия в катедралния храм \"Свети Александър Невски\", след което ще отслужи тържествен молебен за Новата година.\n\nСвети Василий е един от най-големите християнски мислители, философи и писатели. Написал е много църковни книги, включително и литургия, носеща неговото име - Василиева. Тя се пее на всички неделни служби през Великия пост, на Василов ден и други празници.\n\nВ много части на България се провеждат и маскарадни игри за прогонване на злото.\n                    ", "date": "2018.01.01", "title": "Честит Васильовден! "}
{"url": "http://www.monitor.bg/a/view/38027-%D0%97%D0%B0%D1%82%D0%B2%D0%B0%D1%80%D1%8F%D1%82-113-%D0%BE%D0%B1%D1%89%D0%B8%D0%BD%D1%81%D0%BA%D0%B8-%D1%81%D0%BC%D0%B5%D1%82%D0%B8%D1%89%D0%B0-%D1%81%D0%BB%D0%B5%D0%B4-%D1%80%D0%B5%D1%88%D0%B5%D0%BD%D0%B8%D0%B5-%D0%BD%D0%B0-%D0%95%D0%9A/", "text": "\n                    113 общински депа, които не отговарят на европейските екологични изисквания трябва да бъдат затворени от днес, съгласно решение на Европейската комисия. Промените доведоха до проблеми ситуации на някои места. Такъв е случаят в Пазарджик и околността му. Кметът на областния град Тодор Павлов въведе бедствено положение в общината, за да отключи средства за извозване на отпадъците от града в началото на новата година. Причината е, че новото регионално депо е обект на жалби в Комисията за защита на конкуренцията и не може да започне работа. Това води създава проблем и в други градове в региона като Пещера, Септември и Велинград. От Министерството на околната среда казаха за \"Хоризонт\", че вече са издадени заповедите на районните инспекции по околна среда за затварянето на депата. До 31-ви декември са оставали за закриване само 17 депа на територията на Дупница, Благоевград и Бяла. В тези райони все още не са изградени регионалните депа, каквото е изискването на Еврокомисията. За тях правителството даде въможност да депонират битовите си отпадъци в съседни регионални системи, които отговарят на изискванията до изграждане на техните собствени. През 2018-та се очаква да бъдат готови регионалните депа в Благоевград и Бяла. Досега от планираните 55 регионални системи за управление на отпадъците, са изградени и въведени в експлоатация 51.\n                    ", "date": "2018.01.01", "title": "Затварят 113 общински сметища след решение на ЕК"}
{"url": "http://www.monitor.bg/a/view/5220-%D0%91%D0%BE%D0%B9%D0%BA%D0%BE-%D0%91%D0%BE%D1%80%D0%B8%D1%81%D0%BE%D0%B2%D0%9D%D0%B5%D0%BA%D0%B0-%D0%B4%D0%B5%D0%B2%D0%B8%D0%B7%D1%8A%D1%82-%D0%9E%D0%B1%D0%B5%D0%B4%D0%B8%D0%BD%D0%B5%D0%BD%D0%B8%D0%B5%D1%82%D0%BE-%D0%BF%D1%80%D0%B0%D0%B2%D0%B8-%D1%81%D0%B8%D0%BB%D0%B0%D1%82%D0%B0-%D0%BD%D0%B8-%D0%B2%D0%BE%D0%B4%D0%B8/", "text": "\n                    Здраве, мир и просперитет пожела на българите премиерът Бойко Борисов в новогодишно обръщение във Фейсбук.\n\n\"Честита Нова 2018-та година! Нека ни донесе здраве, мир и просперитет! Изпратихме една година, изпълнена със значими за страната ни събития - получихме признание от световните лидери като фактор на Балканите, отворихме нова страница в добросъседските си отношения и сътрудничество, подписахме знакови споразумения. Продължаваме да пазим успешно граници на Европа и да бъдем стабилен и предвидим партньор в ЕС. \nВ ключов за Съюза момент за първи път България ще поеме европредседателството. Вярвам, че успешно ще работим по приоритетите, които зададохме, и по приемствеността. \nНека девизът \"Обединението прави силата\" ни води не само в председателството, но и в развитието ни като народ.\" - призовава Борисов.\n                    ", "date": "2018.01.01", "title": "Бойко Борисов:Нека девизът \"Обединението прави силата\" ни води"}
{"url": "http://www.monitor.bg/a/view/25936-%D0%9D%D0%BE%D0%B2%D0%B8-%D0%B1%D0%B0%D0%BD%D0%B4%D0%B5%D1%80%D0%BE%D0%BB%D0%B8-%D0%B7%D0%B0-%D0%B0%D0%BB%D0%BA%D0%BE%D1%85%D0%BE%D0%BB%D0%B0-%D0%B8-%D0%B0%D0%BA%D1%86%D0%B8%D0%B7-%D0%B7%D0%B0-%D0%BD%D0%B0%D1%80%D0%B3%D0%B8%D0%BB%D0%B5%D1%82%D0%BE/", "text": "\n                    Нови цени и с нов бандерол за цигарите от 2018 година, след промените на акциза на тютюневите изделия. Най-масовите цигари, които струват по 5 лева ще стигнат 5.20 лв. Това обаче важи за по-ниския клас цигари. Скъпите цигари се очаква да поевтинеят, тъй като акцизът им става по-нисък.\nАлкохолните напитки също ще са с нови бандероли. Наргилето също ще се облага с акциз от 2018-та година.\nАкцизните стоки, облепени с действащите към момента бандероли, могат да се продават в търговската мрежа до изчерпването им, но не по-късно от 31 декември 2018 година. Ще бъде въведен и по-строг контрол върху продажбата на тютюн.\nВъвежда се забрана за публикуване на обяви или съобщения в електронен вид, чрез които се предлага за продажба акцизни стоки без бандерол и за които акцизът не е заплатен.\n\nПощенските оператори се задължава да изискват от подателите да декларират, че изпращаните акцизни стоки или отпадъци от тютюн са с платен данък.\n                    ", "date": "2018.01.01", "title": "Нови бандероли за алкохола и акциз за наргилето"}
{"url": "http://www.monitor.bg/a/view/70382-%D0%93%D1%8A%D1%80%D1%86%D0%B8%D1%8F-%D0%B2%D1%8A%D0%B2%D0%B5%D0%B4%D0%B5-%D0%B5%D0%BA%D0%BE%D0%B4%D0%B0%D0%BD%D1%8A%D0%BA-%D0%BD%D0%B0-%D0%BF%D0%BE%D0%BB%D0%B8%D0%B5%D1%82%D0%B8%D0%BB%D0%B5%D0%BD%D0%BE%D0%B2%D0%B8-%D1%82%D0%BE%D1%80%D0%B1%D0%B8%D1%87%D0%BA%D0%B8/", "text": "\n                    Екоданък за използването на полиетиленови торбички влезе в сила от днес в Гърция, съобщава „РИА Новости”.\n\nВ магазините ще се плаща за торбичките за еднократна употреба по минимум 4 евроцента за бройка, а от началото на 2019 г. цената ще скочи на 9 евроцента, като целта е да се стимулира пазаруването с торбички за многократно използване.\n\nСпоред зам.-министъра на околната среда на Гърция хората трябва да отвикнат да използват полиетиленови опаковки и гражданите да разберат екологичните последствия. В южната ни съседка половината от боклука се пада именно на пластмасовите опаковки. Стойността на въведения екоданък от една полиетиленова торбичка е 10 пъти по-висока от разходите за производството й и въпреки това само 1% от синтетичните отпадъци в Гърция се преработват и не се изхвърлят на бунищата. По данни на ЕС за 2015 г. в страната са се използвали средно по 363 торбички за еднократна употреба на всеки човек от 11-милионното население на страната. Средната бройка за Общността тогава е била над 2 пъти по-ниска - 175.\n\nНеутилизираните синтетични опаковки, бутилки и чашки са станали един от главните екологични проблеми на света. Те се разлагат с десетки и стотици години и нанасят непоправими вреди на екосистемите - убиват птиците и и други животни, замърсяват, моретата, бреговете и горите. В световния океан ежегодно попадат от 4,8 до 12,7 млн. т синтетични отпадъци. Една четвърт от рибата в Средиземно море съдържа синтетични остатъци.\n                    ", "date": "2018.01.01", "title": "Гърция въведе екоданък на полиетиленовите торбички"}
{"url": "http://www.monitor.bg/a/view/855-%D0%A0%D1%83%D1%81%D0%B8%D1%8F-%D0%B7%D0%B0%D0%B1%D1%80%D0%B0%D0%BD%D0%B8-%D1%82%D0%BE%D0%BD%D0%B8%D0%B7%D0%B8%D1%80%D0%B0%D1%89%D0%B8%D1%82%D0%B5-%D0%BD%D0%B0%D0%BF%D0%B8%D1%82%D0%BA%D0%B8-%D1%81-%D0%B0%D0%BB%D0%BA%D0%BE%D1%85%D0%BE%D0%BB/", "text": "\n                    Производството и продажбата на тонизиращи напитки, съдържащи алкохол е забранена в Русия от днес, съобщава „Прайм”.\n\nЗабраната засяга основно продуктите със съдържание на етилов спирт под 15% и тонизиращи вещества. Мярката се отнася и за търговията през интернет или от вендинг машини с такива продукти и всички други спиртосъдържащи храни и напитки. Отделно се забранява и търговията с нехранителни продукти по този начин. Последното ограничение цели да се намали достъпността до козметични и химически домакински изделия, които някои руснаци използват като евтин заместител на водката. През декември 2016 г. от употребата за питие на шампоан за вана, съдържащ метанол в Иркутск починаха 76 души.\n                    ", "date": "2018.01.01", "title": "Русия забрани тонизиращите напитки с алкохол"}
{"url": "http://www.monitor.bg/a/view/31474-%D0%9A%D0%BE%D0%BB%D0%BA%D0%BE-%D0%B5-%D1%81%D1%82%D0%B0%D1%80%D0%B0-%D0%BD%D0%BE%D0%B2%D0%B0%D1%82%D0%B0-%D0%B3%D0%BE%D0%B4%D0%B8%D0%BD%D0%B0/", "text": "\n                    Колко е стара новата година?\n\nНай-ранните известни новогодишни тържества са започнали в Месопотамия и датират от 2000 г. пр. Хр. Древните римляни чествали 1 март като начало на новата година.\n\nДруги култури ползват есенното равноденствие или зимното слънцестоене, за да отбележат новата година. През 1582 г. Римокатолическата църква приема Григорианския календар, който отбелязва 1 януари като нова година. Януари е кръстен на Янус, бог с две лица - едното гледа напред, а другото – назад.\n\nНова година е времето, когато много хора традиционно правят обещания, свързани с отказ от вредните навици и започването на чисто. Древните перси са си подарявали за празника яйца, които символизират продуктивността. За повечето новогодишни традиции се смята, че осигуряват добър късмет за следващата година. В много части на САЩ се спазва традицията за ядене на грах „черно око“ за късмет.\n\n\"Auld Lang Syne\" традиционно се пее в полунощ на Нова година. Автор на поемата е шотландският поет Робърт Бърнс. Смята се, че творбата от 1788 г. е базирана на народна песен. Думите auld lang syne означават \"минало време\".\n\nПървото празненство на Тайм Скуеър в Ню Йорк се е състояло през 1904 г. по инициатива на в. \"Ню Йорк Таймс\". Първото спускане на новогодишна топка от върха на One Times Square е направено на 31 декември 1907 година. През 1942 и 1943 г. спускането на топката е спряно поради войната. Тълпите, които все още празнували на мястото, отбелязали празника с минута мълчание. Оригиналната новогодишна топка тежи 700 паунда и е с диаметър 5 фута. Тя е направена от желязо и дърво и е украсена със 100 25-ватови крушки. От 11 ноември 2008 г. се използва топка, с диаметър 12 фута и тежаща 11 875 паунда. Тя е създадена така, че да издържа на силни ветрове и колебания на температурите.\n                    ", "date": "2018.01.01", "title": "Колко е стара Новата година "}
{"url": "http://www.monitor.bg/a/view/10118-%D0%9C%D0%B5%D1%80%D0%B8-%D0%94%D0%B6%D0%B5%D0%B9-%D0%91%D0%BB%D0%B0%D0%B9%D0%B4%D0%B6-%D1%82%D1%80%D0%B5%D0%BD%D0%B8%D1%80%D0%B0-%D0%B7%D0%B0-%D0%B4%D0%BE%D0%BC%D0%B0%D0%BA%D0%B8%D0%BD%D1%8F-%D0%B2%D1%8A%D0%B2-%D1%84%D0%B8%D0%BB%D0%BC/", "text": "\n                    Соул дивата Мери Джей Блайдж се допитвала до персонален треньор за ролята си на домакиня във филма „Затънали в кал“. \"Заради образа на Флорънс Джаксън трябваше да се откажа от фалшивите мигли и други неща, свързани с усещането ми за красота\", оплаква се изпълнителката на Family Affair, заслужила си номинация за „Златен глобус“ и отличията на Гилдията на филмовите актьори с участието си в лентата. Действието в \"Затънали в кал\" се завърта около епопеята на две семейства - чернокожо и бяло, които живеят в съседство през ерата на расовата сегрегация в САЩ.\n\nНа предстоящата церемония за „Златен глобус“ Блайдж ще се състезава и в категорията за оригинална песен. Певицата е съавтор на Mighty River, композирана специално за „Затънали в кал“. Режисьор на продукцията е Дий Рийс.\n                    ", "date": "2018.01.01", "title": "Мери Джей Блайдж тренира за домакиня във филм"}
{"url": "http://www.monitor.bg/a/view/18496-%D0%9F%D0%BE%D1%81%D0%BB%D0%B5%D0%B4%D0%BD%D0%B8%D1%82%D0%B5-%D0%B4%D0%B6%D0%B5%D0%B4%D0%B0%D0%B8-%D1%87%D1%83%D0%BA%D0%BD%D0%B0%D1%85%D0%B0-1-%D0%BC%D0%B8%D0%BB%D0%B8%D0%B0%D1%80%D0%B4-%D0%BE%D1%82-%D0%B1%D0%BE%D0%BA%D1%81%D0%BE%D1%84%D0%B8%D1%81%D0%B0/", "text": "\n                    Осмият епизод от „Междузвездни войни“ - „Последните джедаи“ посрещна новогодишната нощ с равносметка от над 1 милиард долара от световния боксофис. Лентата, даваща отговор на фундаменталния въпрос дали Люк Скайуокър е баща на Рей, реализира печалби в размер на 530 милиона долара само от киносалоните в САЩ. Със седем милиона по-малко са средствата, събрани от прожекциите по света. „Последните джедаи“ направи премиерата си у нас в средата на декември. Повече приходи в сметката на галактическата сага се очакват и след като „Последните джедаи“ дебютират на голям екран в Китай тази седмица.\n\nПродукцията донесе приходи от 220 милиона долара на своите създатели още в първия си уикенд в САЩ и Канада. Това е вторият най-успешен седмичен дебют след „Силата се пробужда\", отново част от новата трилогия на „Междузвездни войни“.\n                    ", "date": "2018.01.01", "title": "„Последните джедаи“ чукнаха $1 милиард от боксофиса"}
{"url": "http://www.monitor.bg/a/view/53370-%D0%9F%D0%BB%D0%B5%D0%B2%D0%B5%D0%BD%D1%81%D0%BA%D0%B8-%D1%84%D0%B8%D1%88-%D1%81%D0%BF%D0%B5%D1%87%D0%B5%D0%BB%D0%B8-%D0%BD%D0%BE%D0%B2%D0%BE%D0%B3%D0%BE%D0%B4%D0%B8%D1%88%D0%BD%D0%BE%D1%82%D0%BE-%D0%92%D0%BE%D0%BB%D0%B2%D0%BE-s60/", "text": "\n                    Тото любител, играл в плевенски пункт, спечели голямата новогодишна награда от \"Втори шанс\" за играта \"6 от 49\" - луксозния автомобил \"Волво S60\". Тя беше атракцията, заради която залозите се увеличиха доста над очакванията. За най-популярната игра тиражът беше специален с цена за 1 комбинация от 1,20 лв., вместо по 85 стотинки, както за обикновените. Затова и заради празничните настроения джакпотът скочи с цели 170 804,18 лв. и достигна 3 255 348,71 лева. До четвъртък се очаква към тях да се прибавят още към 70 000.Цели 56 играчи се доближиха на цифра от заветната шестица в \"6 от 49\" и трябваше да се задоволят с петици по 1016,70 лв. Един от тях обаче удари цели 4 петици, 30 четворки по 27,80 и 40 тройки по 3,10 лв., от което събра 5024,86 лева. Той е заложил на 9 числа пълно комбиниране (ПК) в 1 област за 100,80 лева.Най-скъпите парични печалби пък дойдоха от трите петици по 12 406,50 лева във II теглене на \"5 от 35\". Едната от тях беше уцелена заедно с 10 четворки по 63,20 лв. и 10 тройки по 3,10. Така късметлията, който е избрал 7 числа ПК в 1 област за 10,50 лв., ще прибере 13 069,50 лева.В \"5/50 - 1/12 Зодиак\" има една уцелена комбинация 4+1, която носи 5000 лв. Тя е за едничен фиш на стойност 1 лев.\"6 от 49\": Числа - (2, 7, 17, 19, 23, 27); 6 - няма, 5 - 56 по 1016,70 лв., 4 - по 27,80 лв., 3 - по 3,10 лв.; ДЖАКПОТ: 3 255 348,72 лв.\"6 от 42\": Числа - (1, 3, 18, 26, 36, 40); 6 - няма, 5 - 9 по 1704,70 лв., 4 - по 34,30 лв., 3 - по 2,80 лв.; ДЖАКПОТ: 573 322,27 лв.\"5 от 35\": I теглене - (16, 18, 26, 28, 34); 5 - 6 по 6203,20 лв., 4 - по 53,20 лв., 3 - по 3,20 лв.; II теглене - (15, 17, 24, 27, 32); 5 - 3 по 12 406,50 лв., 4 - по 63,20 лв., 3 - по 3,10 лв.\"5/50 - 1/12 Зодиак\": Числа - (6, 7, 9, 16, 40) Зодия 5 - Лъв; 5+1 - няма, 5 - няма, 4+1 - 1 от 5000,00 лв., 4 - 3 по 500,00 лв., 3+1 - 44 по 100,00 лв., 3 - 326 по 10,00 лв., 2+1 - по 5,00 лв., 1+1 - по 1,50 лв., 2 - по 1,00 лв., 0+1 - по 1,00 лв.; ДЖАКПОТ: 3 000 000,00 лв.„Тото Джокер“: Позиции - (2, 7, 8); Цифра – (7, 5, 1); 3 - 9 по 7532,10 лв., 2 - 2263 по 17,80 лв.; ДЖАКПОТ: 0,00 лв.\"Рожден ден\": Година 91, месец 11, дата 18, ден 4; I група - няма, II - 1 от 719,40 лв., III - 2 по 287,80 лв., IV - 2 по 179,00 лв., V - 8 по 45,00 лв., VI - 10 по 28,80 лв., VII - 10 по 36,00 лв., VIII - 38 по 7,60 лв., IX - по 6,40 лв., X - по 3,20 лв., XI - по 2,60 лв., XII - по 2,00 лв., XIII - по 1,90 лв., XIV - по 1,40 лв., XV - по 1,00 лв.\"Втори тото шанс\"Печалба Фиш№ Район\nЛека кола 487537448 Плевен\n\n\n                    ", "date": "2018.01.01", "title": "Плевенски фиш спечели новогодишното \"Волво S60\""}
{"url": "http://www.monitor.bg/a/view/80713-%D0%91%D0%B5%D1%80%D0%B1%D0%BE-%D0%BD%D0%B0-%D0%B4%D0%B8%D1%81%D0%BA%D0%BE%D1%82%D0%B5%D0%BA%D0%B0-%D0%B2-%D0%98%D0%BD%D0%B4%D0%B8%D1%8F-%D0%A1%D1%82%D0%BE%D0%B8%D1%87%D0%BA%D0%BE%D0%B2-%D1%81%D1%8A%D0%B1%D1%80%D0%B0-%D1%84%D0%B0%D0%BC%D0%B8%D0%BB%D0%B8%D1%8F%D1%82%D0%B0/", "text": "Камата качи внучката си на „Златната топка“\n                    С индийска дискотека започна новата година за българската звезда Димитър Бербатов. Футболистът на “Керала Бластърс“ се похвали със снимка от нощно заведение и написа - Честита Нова година! Българинът все още се бори с контузия и не игра при домакинската загуба на тима му с 1:3 от „Бенгалуру“ на 31 декември.Солиден купон пък си спретна семейство Стоичкови, които празнуваха в България. Дъщерята на Камата - Мика пусна снимка, на която всички на масата надигат бутилки. Фотото на Мика може да се тълкува и като шега с късмета, който изтегли от приложение в интернет. На въпроса - Как ще прекарам Нова година? апликацията отсече - Пияна!В последните дни от старата година семейството отпразнува кръщението на малката Миа – внучката на Камата. Дъщеря му Христина обаче публикува изключително интересна снимка от посрещането на 2018-а. На нея е цялото семейство – Христо и Мариана, двете им дъщери – Михаела и Христина, и техните половинки – зетьовете на Стоичков. В центъра на фотоса обаче е най-важният член на фамилията – малката Миа, която е… стъпила върху “Златната топка”, спечелена от №8 през 1994 г. До нея са други две от големите индивидуални отличия на най-титулувания български футболист.На купон в Сърбия пък бе Валери Божинов. Футболистът, който в момента е без отбор, празнува с половинката си Биляна и със семейството на Милен Радуканов. Те се веселиха в в хитовото белградско заведение Cafe Lavash, което е известно с балканската си кухня, и в което звучи етно музика от региона.\n\n\n                    ", "date": "2018.01.01", "title": "Бербо на дискотека в Индия, Стоичков събра фамилията"}
{"url": "http://www.monitor.bg/a/view/51965-%D0%A1%D0%B8%D0%BD%D1%8A%D1%82-%D0%BD%D0%B0-%D0%A0%D0%BE%D0%BD%D0%B0%D0%BB%D0%B4%D0%BE-%D1%89%D0%B5-%D1%83%D1%87%D0%B8-%D1%81-%D0%BF%D1%80%D0%B8%D0%BD%D1%86-%D0%94%D0%B6%D0%BE%D1%80%D0%B4/", "text": "\n                    Носителят на “Златната топка” Кристиано Роналдо е амбициран да подсигури отлично начално обучение на своя първороден син Кристиано-младши (7 г.). Според Mirror той проучва варианта да го запише в лондонското частно училище “Томас Батърсий”, където в предучилищните групи е принц Джордж - детето на принц Уилям и Кейт Мидълтън.Пред свои приятели нападателят на „Реал“ (Мадрид) е заявил: „Щом Уилям и Кейт са харесали това училище, то значи става и за моя син.”Годишната такса в „Томас Батърсий” е 17 600 паунда.Кристиано е бил в Лондон през ноември и тогава е огледал евентуални училища. Кристиано-младши показва и футболни заложби, но изглежда, че баща му е твърдо решен да го изучи.Най-малката дъщеря на Кристиано - Алана Мартина, пък развълнува майка си Джорджинас и половинката на португалската звезда сподели щастието си в Instagram. „Миризмата й, звуците и това как заспива върху мен... Напиващо е и ме подлудява от любов”, написа Джорджина.Малко по-рано тя не пропусна да похвали Кристиано. „Гордея се с теб. Заслужаваш най-доброто на света”!\n\n\n                    ", "date": "2018.01.01", "title": "Синът на Роналдо ще учи с принц Джорд"}
{"url": "http://www.monitor.bg/a/view/45928-%D0%92%D0%B5%D0%B7%D0%B5%D0%BD%D0%BA%D0%BE%D0%B2-%D1%81-%D0%B4%D0%B2%D0%B5-%D1%82%D1%80%D0%BE%D0%B9%D0%BA%D0%B8-%D0%B7%D0%B0-%D1%83%D1%81%D0%BF%D0%B5%D1%85-%D0%BD%D0%B0-%D0%91%D0%B0%D1%80%D1%81%D0%B5%D0%BB%D0%BE%D0%BD%D0%B0/", "text": "\n                    Александър Везенков се завърна в състава на \"Барселона\" с победа след два месеца отсъствие в баскетболния шампионат на Испания. Каталунците прекъснаха серията си от 2 мача без успех, като надиграха у дома \"Фуенлабрада\" със 101:74. Националът ни успя да вкара две тройки и завърши с общо 6 точки, но овладя и 5 борби под коша и направи 3 асистенции, а в сметката си записа и 1 чадър. Страхотен мач направи Тома Йортел, който направи 15 точки и 7 асистенции, една от изключително атракивна, завършила с тройка на Везенков. Кевин Серафин вкара 13 точки, а Виктор Клавер и Адам Ханга добавиха по 12.Играчите на \"Барселона\" записаха 25 асистенции и скромните 8 грешки, като реализираха 28 от 46 опита за 2 точки, 9/20 за тройки и 18/20 от наказателната линия. Пако Крус беше най-резултатен за гостите от \"Фуенлабрада\" със 17 точки, 5 борби и 2 асистенции.С успеха в последния си двубой за 2017 г. \"Барселона\" има 9 победи и 4 загуби и заема четвъртото мястo, докато \"Фуенлабрада\" е на трета позиция с 10 победи и 4 поражения. \n\n\n                    ", "date": "2018.01.01", "title": "Везенков с две тройки за успех на \"Барселона\""}
{"url": "http://www.monitor.bg/a/view/62904-%D0%97%D0%B0%D0%BC%D0%B5%D1%81%D0%B8%D1%85%D0%B0-%D0%91%D0%BB%D0%B0%D0%B3%D0%BE-%D0%94%D0%B6%D0%B8%D0%B7%D1%8A%D1%81%D0%B0-%D0%B2-%D0%B4%D0%BE%D0%BF%D0%B8%D0%BD%D0%B3-%D1%81%D0%BA%D0%B0%D0%BD%D0%B4%D0%B0%D0%BB%D0%B0-%D0%B2-%D0%A0%D1%83%D1%81%D0%B8%D1%8F/", "text": "Съмнителните проби били от преди 5 години\n                    Името на бившия български национал Благой Георгиев, който преди Нова година обяви, че приключва с футбола и се отдава на бизнес проекти, се оказа замесено във войната с допинга в руския спорт.Неговото име се оказа едно от 19-те, за които ФИФА официално поиска допълнителна информация от руската антидопингова агенция (РУСАДА), съобщи Газета.ру.Става въпрос за данни за съмнителни проби, които световната футболна централа е получила от основния осведомител за употребата на забранени вещества в Русия Григорий Родченков, който е бивш шеф на РУСАДА.Сред посочените са главно футболисти на ЦСКА (Москва), като между тях са все още играещите Сергей Игнашевич и Марио Фернандес, както и бивши играчи като Сергей Чепчугов и Кейсуке Хонда, който направи име в „Милан“.Съмнителните проби са взети в периода между 2012 и 2013 г., когато Благо Георгиев играеше в елитните „Терек“ (Грозни) и „Амкар“ (Перм). За последно 36-годишният българин игра във втородивизионния „Оренбург“, но договорът му беше прекратен около Коледа по взаимно съгласие.Дали ФИФА ще получи информация за пробите е съмнително, тъй като се оказва, че поне половината са изчезнали и никой в РУСАДА не знае къде са, въпреки че според правилата те трябва да се пазят 10 години.От ФИФА обявиха, че ще се свържат с информатора на Световната антидопингова агенция – Родченков, през януари, след завършването на процеса по повторното тестване на пробите.„В момента все още тече проверка на пробите, така че ФИФА ще се свърже с Родченков след неговия край в средата на януари“, заявиха от футболната централа.По-рано адвокатът на информатора – Джим Уолдън, заяви, че от ФИФА не са правили опити да се свържат с тях.\n\n\n                    ", "date": "2018.01.01", "title": "Замесиха Благо Джизъса в допинг скандала в Русия"}
{"url": "http://www.monitor.bg/a/view/54800-%D0%9A%D0%9D%D0%94%D0%A0-%D1%89%D0%B5-%D0%BF%D1%80%D0%B0%D1%89%D0%B0-%D1%81%D0%B2%D0%BE%D1%8F-%D0%B4%D0%B5%D0%BB%D0%B5%D0%B3%D0%B0%D1%86%D0%B8%D1%8F-%D0%B2-%D0%9F%D1%8C%D0%BE%D0%BD%D1%87%D0%B0%D0%BD/", "text": "\n                    Организационният комитет на зимните олимпийски игри в Пьончан 2018 г. приветства намеренията на Корейската народнодемократична република (КНДР) да изпрати делегация със спортисти. Севернокорейският лидер Ким Чен Ун обяви в новогодишното си обръщение към нацията, че страната е готова да изпрати своя отбор в Република Корея.\"Ако Северна Корея вземе официално решение за участие, това ще бъде проява на истински олимпийски дух\", обявиха организаторите.Ким Чен Ун заяви в новогодишното си обръщение, че двете страни ще започнат скоро преговори за участието на КНДР: \"Готови сме да предприемем всяка нужна стъпка (за участие на олимпиадата - б.р.), включително и изпращането на отбор. В този ред на мисли, готови сме и да започнем преговори с Република Корея\".КНДР пропусна последния срок за подаване на заявка за участие в Пьончан 2018, но технически има време да го направи до средата на януари. Преговорите пък ще бъдат насочени най-вече към безопасността на севернокорейските спортисти.На КНДР се наложи да подаде жалба до Международната федерация по ски заради невъзможността на спортистите й да се снабдят с нужния инвентар. Според тях над 20 фирми и агенции, специализирани в търговия със скиорски съоръжения, са им отказали продажби на стоки или не са дали никакъв отговор на запитванията. Допълнителни усложнения за участието на страната на олимпиадата се създават и от провеждането на ядрени опити и възникналата полемика по този въпрос със САЩ. \n\n\n                    ", "date": "2018.01.01", "title": "КНДР ще праща своя делегация в Пьончан"}
{"url": "http://www.monitor.bg/a/view/13722-%D0%9D%D0%B8%D0%BA%D0%BE%D0%BB%D0%B8%D0%BD%D0%B0-%D0%A7%D0%B0%D0%BA%D1%8A%D1%80%D0%B4%D1%8A%D0%BA%D0%BE%D0%B2%D0%B0-%D0%B8%D1%81%D0%BA%D0%B0-%D0%B2%D0%BD%D1%83%D1%87%D0%B5/", "text": "\n                    Да посрещне първия си внук – това си пожела Николина Чакърдъкова за 2018 г. „Изпращам една красива, хубава, щастлива, здрава година. Моят син ми доведе снаха, което е толкова хубаво. Дай, Боже, през 2018-а да стана баба! Дъщеря ми също е на път да ми доведе зет“, обясни изпълнителката на „Сватба е“ пред Нова тв.\n\nСред най-ценните уроци, които певицата признава, че се надява да е предала на децата си, е да се трудят упорито за успехите си.\n\nМеждувременно Чакърдъкова е в трескава подготовка за големия си концерт в зала 1 на НДК, който ще се проведе на 10 февруари. „Това е личната ми зала, както обичам да казвам, защото хората, които са там, са дошли заради мен. Искам да им е уютно и да се чувстват сякаш на гости у нас“, категорична е фолклорната фурия. По-малко от месец по-късно – навръх 3 март, Чакърдъкова ще даде тон за песен в една от най-големите зали в Лондон - „Трокси“.\n                    ", "date": "2018.01.01", "title": "Николина Чакърдъкова иска внуче"}
{"url": "http://www.monitor.bg/a/view/88590-%D0%90%D0%BC%D0%B5%D1%80%D0%B8%D0%BA%D0%B0-%D0%A4%D0%B5%D1%80%D0%B5%D1%80%D0%B0-%D0%B5-%D0%B1%D1%80%D0%B5%D0%BC%D0%B5%D0%BD%D0%BD%D0%B0-%D1%81-%D0%BF%D1%8A%D1%80%D0%B2%D0%BE%D1%82%D0%BE-%D1%81%D0%B8-%D0%B4%D0%B5%D1%82%D0%B5/", "text": "\n                    Холивудската звезда Америка Ферера е в очакване на първото си дете. Щастливата новина съобщи самата актриса чрез социалните мрежи. „В очакване на още едно лице, което да разцелуваме през новата година“, написа Ферера под празничен кадър на нея и съпруга й Райън Пиърс Уилямс.\n\nМиналата година двойката посрещна своята 12-годишнина, като отпразнува повода с екскурзия до Исландия. Искрата между двамата пламва по време на кастинг за студентски филм на Уилямс. Заветното „да“ с Ферера си казаха едва през 2011 г., като сватбата им се проведе в тесен семеен кръг. „Усетихме привличането помежду ни още от самото начало – на професионално ниво. Това в някаква степен ни сближи“, обясни преди време звездата от „Грозната Бети“.\n\nМеждувременно актрисата се включи към инициативата срещу сексуалното насилие в Холивуд. Към момента каузата е официално подкрепена от над 300 жени в бранша. Тяхната цел ще бъде постигането на равенство между половете в студиата, като фондацията е учредила и фонд за съдебни разноски по подобни дела в размер на 13 милиона долара. На церемонията за раздаването на наградите „Златен глобус“ на 7 януари пък всички дами, застанали зад инициативата, ще се появят с черни облекла.\n                    ", "date": "2018.01.01", "title": "Америка Ферера е бременна с първото си дете"}
{"url": "http://www.monitor.bg/a/view/37294-%D0%A0%D0%B0%D0%B4%D0%B8%D1%87%D0%BA%D0%BE%D0%B2-%D1%81%D1%82%D0%B0%D0%BD%D0%B0-%D0%BA%D1%80%D1%8A%D1%81%D1%82%D0%BD%D0%B8%D0%BA-%D0%BD%D0%B0-%D1%82%D0%B5%D0%B0%D1%82%D1%80%D0%B0%D0%BB%D0%B5%D0%BD-%D1%84%D0%BE%D1%80%D1%83%D0%BC/", "text": "Елена Петрова и Иван Радоев откриват с Яворов\n                    Елена Петрова и Иван Радоев откриват второто издание на форума „Януари - фестивал на българската драматургия“ със спектакъл по Яворов, посветен на 140-годишнината от рождението на поета. В актьорския екип на „Яворов, Лора и Мина в часа на синята мъгла“ е и младата актриса Мариела Топалова. Нина Пашова е художник на продукцията.Театралният форум започва на 8 януари и ще продължи до 21 януари, съобщи Бойко Илиев, който освен режисьор и автор на драматизацията за спектакъла, изграден по кореспонденцията на поета и вдъхновения от пиесата „Нирвана“ на Константин Илиев, е инициатор на фестивала и основател на Нов театър – НДК, където ще се играят заглавията от програмата на събитието. Началният час на всички представления е 19.30.„Януари - фестивал на българската драматургия“ е замислен като средище на театрални продукции по български автори – класици и съвременни. Така под един покрив се събират едни от най-обичаните от публиката постановки, а се предвижда възможност и за творчески дебюти. „Такъв фестивал у нас няма, а и София няма своя театрален фестивал. На това се дължи огромният потенциал на „Януари“ за развитие и за влияние върху театралния живот у нас“, отбелязва Бойко Илиев. Според големия Йордан Радичковкакто става ясно от едноименната негова пиеса. По този начин обичаният наш класик, със съгласието и одобрението на неговия син Димитър Радичков, се превръща в кръстник и патрон на форума. Лого на фестивала е една от рисунките на Радичков от творбата му „Ние, врабчетата“, защото врабчетата също са си чисто български и остават тук дори в най-лютото време, когато прелетните птици са отлетели на юг, коментира Бойко Илиев.Втората фестивална вечер – на 9 януари, ще се играе авторският спектакъл на Ованес Торосян и Петко Венелинов „Колега“. Двамата не само са подписали текста и режисурата на представлението, но споделят и двете роли в него. „Колега“ е обръщение на професионалните шофьори помежду им, но е и нещо много повече. То е емблема за цяла социална прослойка и нейния микро свят с изнервен трафик, забързани клиенти, бесни клаксони, засичания, псувни, битовизми…На 10 и 12 януари звездата на Народния театър Иван Юруков ще покаже своя моноспектакъл по текстове на Александър Урумов „Пилето, което казва ку“ за един самотен чудак, който ще навлезе в най-съкровените си спомени и тъмни кътчета на съзнанието, за да вземе съдбовното решение как и дали да продължи напред. Между тези две дати, на 11 януари, експлозивната Яна Маринова също ще излезе сама на сцената – в „Глас“ от писателката Елена Алексиева под режисурата на Лъчезара Паскалева. Моноспектакълът разказва за тайната дубльорка на оперната дива Мария Калас, която цял живот чака звездния си час да запее пред публика. Продукцията е на НБУ.На 15 януари ще се играе „Великденско вино“ на изтъкнатия ни драматург Константин Илиев с режисьор Весела Василева – постановка на театър „Възраждане“, която донесе награда „Аскеер“ за водеща мъжка роля на актьора Свежен Младенов. Той влиза по забележителен начин в образа на Поп Кръстю, за да изследва темата за вината и/или невинността на личността в историята, а клисар на низвергнатата му църква ще е Йордан Ръсин. Следващата дата е запазена за „Асансьорът“ от Георги Марков с Янислава Линкова и Бисер Маринов, режисьор е Малин Маринов.На 17 януари ще бъде показан спектакълът на Бойко ИлиевВ одеждите на фаталната Елен Петрашева ще видим Йоана Буковска-Давидова, а като влюбените в нея офицери ще се изявят Ивайло Захариев и Любомир Ковачев. Съвсем скоро това заглавие имаше втора премиера в Разградския театър „Антон Страшимиров“ - вече с екранната Виолета Захариева от „Откраднат живот“ в главната роля. Александър Урумов и автор и на моноспектакъла на Николай Урумов „Лалугер“ с режисьор Юрий Дачев, от афиша на Добричкия театър. На фестивала е на 18 януари. „Жужене“ - авторски моноспектакъл на Росица Иванова с режисьор Ивелина Колева, продукция на Lumen, „Пълдин артклуб“ - Пловдив, закрива парада на 19 януари.\n\n\n                    ", "date": "2018.01.01", "title": "Радичков стана кръстник на театрален форум"}
{"url": "http://www.monitor.bg/a/view/59782-%D0%9D%D0%B0%D0%B9%D0%BC%D0%BB%D0%B0%D0%B4%D0%B8%D1%82%D0%B5-%D0%BE%D0%BF%D0%B5%D1%80%D0%BD%D0%B8-%D1%81%D0%B8%D0%BB%D0%B8-%D0%BF%D0%B5%D1%8F%D1%82-%D0%B2-%D0%AF%D0%BD%D0%B8%D0%BD%D0%B8%D1%82%D0%B5-%D0%B4%D0%B5%D0%B2%D0%B5%D1%82-%D0%B1%D1%80%D0%B0%D1%82%D1%8F/", "text": "\n                    Новите най-млади певци в трупата на Софийската опера и балет са в основата на солистичния състав на първата премиера за 2018 г. - \"Янините девет братя\" от Любомир Пипков на 22 март. Участниците в международния форум \"Опера Европа\" ще са сред гостите на премиерата у нас. Спектакълът пък ще гостува на сцената на Болшой театър в Москва на 12 май.\n\nАнгел Антонов, Емил Павлов, Калин Душков, Росен Ненчев, Валентин Ватев, Николай Войнов и Стефан Димитров откриха и традиционния Новогодишния концерт на операта преди дни с \"Песен на братята\" от творбата на Пипков. Всички те са участници в майсторския клас на именитата наша прима Красимира Стоянова на фестивала „Аполония 2017“.\n\n„Янините девет братя“ е народна музикална драма, истински катехизис на нашето музикално изкуство, което се очаква да привлече и меломани от чужбина. За произведението музиковедът Иван Хлебаров пише: \"Когато един оперен театър постави \"Янините девет братя\", това означава, че театърът веднага се включва в решаването на съдбоносни проблеми на българската национална музикална култура\", припомнят от Софийската опера.\n\nСпоред режисьора Пламен Карталов шедьовърът на Любомир Пипков притежава всички качества на голямо оперно произведение. Условността на операта като събирателен феномен на различни изкуства - музика, театър, слово, изобразително изкуство, танц, позволява смело съчетаването им към главната цел на режисурата: слушателят зрител да бъде емоционално завладян и увлечен активно в действието на сцената, смята маестрото.\n\nСамият композитор прави следното признание за „Янините девет братя“: „В операта исках да видя миналото на своя народ от съвременни позиции, да разкрия правото на един живот, пълен с мъдрост, опит и вяра в бъдещето… С историческия сюжет разрешавах съвременни задачи“.\n                    ", "date": "2018.01.01", "title": "Най-младите оперни сили пеят в „Янините девет братя“"}
{"url": "http://www.monitor.bg/a/view/16748-%D0%A2%D1%80%D1%8A%D0%BC%D0%BF-%D0%9D%D0%BE%D0%B2%D0%B0%D1%82%D0%B0-%D0%B3%D0%BE%D0%B4%D0%B8%D0%BD%D0%B0-%D1%89%D0%B5-%D0%B1%D1%8A%D0%B4%D0%B5-%D1%84%D0%B0%D0%BD%D1%82%D0%B0%D1%81%D1%82%D0%B8%D1%87%D0%BD%D0%B0/", "text": "\n                    Сбогувайки се с 2017 година с разточително парти в частния си клуб, президентът Доналд Тръмп предрече, че 2018-а ще бъде \"страхотна година\", предаде Асошиейтед прес.\n\nТръмп заяви, че борсовият пазар ще продължи да върви нагоре, а компаниите ще продължат \"да се надпреварват\" да се установявят в САЩ .Той също така се похвали с редица постижения, като данъчната реформа, отварянето на Арктическия национален резерват за дива природа за сондиране, както и промените в националния закон за здравеопазването.\n\n\"Ще бъде фантастична година\", каза Тръмп на репортерите, облечен в смокинг, влизайки в позлатената бална зала на Мар-а-Лаго, придружен от първата дама Мелания и сина Барън.\n\nЗапитан за новогодишното послание на севернокорейския лидер, предлагащ диалог, Тръмп отговори: \"Ще видим!\"\n\nСред гостите бяха съветниците на Белия дом Иванка и Джаред Къшнър, синовете на президента Ерик Тръмп и Доналд Тръмп младши, и министърът на финансите Стивън Мнучин.\n\nПо-рано вчера Тръмп увенча отиващата си година с видеотрибют - клип, посветен на собствените му върхови постижения и на американската изключителност.\n\nВ 30-минутното видео се редуват сцени с Тръмп заедно с войници, с агенти от граничните патрули и с други световни лидери, на фона на внушителен саундтрак, докато президентът говори за страната си: \"Ние родихме модерния свят и ние ще оформим утрешния свят със силата и уменията на американския народ\".\n\nСред успехите си Тръмп посочва избора на нов член на Върховния съд, усилията си за съкращаване на регулациите и най-вече данъчната реформа, която нарича \"най-голямото орязване на данъците в съвременната история\".\n\nТръмп публикува видеото заедно с новогодишно послание: \"Каква година беше само, а при това едва сме започнали. Заедно ние ПРАВИМ АМЕРИКА ВЕЛИКА ОТНОВО! Честита Нова година!\"\n\nПо-късно той добави още едно пожелание в Туитър в типичен бомбастичен стил: \"Докато страната ни бързо става по-силна и по-умна, искам да пожелая на всички мои приятели, поддръжници, врагове, хейтъри и дори на най-нечестните медии на фалшивите новини (фейк нюз) щастлива и здрава нова година! 2018 ще бъде велика година за Америка!\"\n                    ", "date": "2018.01.01", "title": "Тръмп: Новата година ще бъде фантастична"}
{"url": "http://www.monitor.bg/a/view/25881-%D0%9F%D1%83%D1%82%D0%B8%D0%BD-%D0%BF%D1%80%D0%B8%D0%B7%D0%BD%D0%B0-%D1%87%D0%B5-%D0%B5-%D1%81%D0%B2%D0%B8%D0%BA%D0%BD%D0%B0%D0%BB-%D1%81-%D0%BA%D0%B0%D0%BC%D0%B5%D1%80%D0%B8%D1%82%D0%B5-%D0%BD%D0%BE-%D0%BD%D0%B5-%D0%B3%D0%B8-%D0%BE%D0%B1%D0%B8%D1%87%D0%B0/", "text": "\n                     \n\nВладимир Путин призна, че още преди да стане президент и свикнал да бъде под обществено наблюдение, но не обича много да се появява пред телевизионния екран. Това той сподели в юбилейното предаване „Время“, което на 1 януари навърши 50 години.\n\nПутин не посочи кога за пръв път се е появил в телевизионните новини, но припомни, че „работейки още в Петербург... започнах да давам интервюта, започнах да се срещам с журналисти“. След това започнал да се появява и в новините: „когато пристигнах в Москва, започнах да работя в Администрацията на президента в Управлението по контрола, после станах директор на Федералната служба за сигурност“. \"По някакви текущи конкретни въпроси от мен излизаше някаква информация, но изобщо аз много не обичах това (публичността - ред). А и не мога да кажа, че обичам това и сега\", призна държавният глава.\n\nТой отговори отрицателно на въпроса дали го напрягат телевизионните камери. „Въпросът не е в това дали са ме напрягали или не. Работата е, че преди това не беше част от моя живот. Напротив аз винаги се стараех да бъда малко така непубличен човек“, поясни Путин.\n\n„Колкото и да е странно, но не“, така президентът отговори на въпроса дали му се е наложило да се откаже от някои навици заради постоянното присъствие на журналистите. „Защо? Защо той (животът, работата) винаги се виждат, но и в предишната ми работа се стараех да се държа така, сякаш... постоянно ме наблюдават. Това е странно, но така се получи. Може би заради предишната ми работа. Но да се каже, че се е наложило нещо кардинално да променям, все пак – не.“\n\n\"Що се отнася до телевизионните камери, до работата с камерите, за мен това винаги е било... не мога да кажа отвратително. Не, това би било прекалено. Но беше неприятно знаете ли какво? Това, което за вас е естествено. Това гримът и прочие. Ето именно това винаги е предизвиквало и досега предизвика някакъв вътрешен протест и неприемане“, отбеляза президентът.\n\nСпоред него „да бъде на мястото на събитието е част от работата, естествена част от работата, затова тук няма нищо необичайно“.\n                    ", "date": "2018.01.01", "title": "Путин призна, че е свикнал с камерите, но не ги обича"}
{"url": "http://www.monitor.bg/a/view/84717-%D0%9A%D1%80%D0%B0%D1%81%D0%B0%D0%B2%D0%B8%D1%86%D0%B8%D1%82%D0%B5-%D0%BD%D0%B0-2017-%D0%B3/", "text": "\n                     \n\nКраят на всяка година и началото на новата е повод за различни класации. Особено очарователна е тази на най-красивите, секси и успешни жени на 2017 г. Ето едно примерно подреждане на десет хубавици, които със сигурност няма да останат популярни само през миналата година, а ще блестят и през тази.\n\nФилипинката Пиа Алонсо Вурцбах е модел, който преди две години спечели конкурса \"Мис Вселена\". Сега Пиа работи като модел и актриса и много и върви.\n\nБританската филмова актриса Емилия Кларк спечели слава след ролята си в поредицата \"Игра на тронове\", а пътят пред нея е широк и обещаващ.\n\nСупермоделът Адриана Лима работи с най-добрите световни агенции и представлява Виктория Сикретс. Адриана е на второ място в списъка на \"Форбс\" сред най-високоплатените модели. За една година тя печели повече от 9 милиона долара.\n\nЗвездата на индийския Боливуд Приянка Чопра е и \"Мис Свят 2000\". Тя е включена в класациите на чуждестранни публикации повече от веднъж като най-очарователната красавица от Азия. Миналата година Чопра участва в американската драма Quantico.\n\nАмериканката Амбър Хърд стана известна след заснемането във филма \"Never Give Up.\" През 2015 г. Амбър Хърд става съпруга на холивудската звезда Джони Деп, но скоро след това двойката се разпада.\n\nПевицата Пикси Лот, която е фен пък на Уитни Хюстън, също е секси изгряваща звезда. \"Маma Do\" донесе слава на певицата през 2009 година. Днес е все по-известна.\n\nДруга боливудска перла е Дипика Падуконе. Тя е елегантна и секси, Падуконе не излиза от списъците с най-красивите момичета в Индия. Наскоро й бе предложено да играе важна роля в продължаването на филма \"Трите Х\". Ролята на един от персонажите отново отиде при Вин Дизел.\n\nКитайката Им Джи-ах играе в няколко филма в Китай, а също така пее в популярна момичешка група. Две години подред тя беше в ТОП 100 красавици на годината. Тази година тя бе поканена да застреля новия сезон на \"Real Men\".\n\nАмериканката Лизa Соберано играе много роли в телевизионни драми и филми. Лиза също работи в областта на модaта. Сега момичето стреля в романтичния телевизионен сериал Dolce Amore.\n\nПевицата и актриса Селена Гомес започна кариерата си в тийнейджърски филми за канала на Дисни, днес заема водещата позиция в тази класация. Неизвестна за всички, Селена се превърна от една сладка ученичка в секси актриса. Тя не само участва във филми, но също пее, пише песни и музика и произвежда собствена линия за дрехи.\n\nНова година – нов късмет, казват хората. Ще видим какви ще са звездите през 2018 г.\n                    ", "date": "2018.01.01", "title": "Красавиците на 2017 г. "}
{"url": "http://www.monitor.bg/a/view/72157-%D0%91%D0%B5%D0%BB%D0%B3%D0%B8%D1%8F-%D0%B8-%D0%A5%D0%BE%D0%BB%D0%B0%D0%BD%D0%B4%D0%B8%D1%8F-%D0%BF%D1%80%D0%B5%D0%BA%D1%80%D0%BE%D0%B8%D1%85%D0%B0-%D0%B3%D1%80%D0%B0%D0%BD%D0%B8%D1%86%D0%B8%D1%82%D0%B5/", "text": "\n                    Холандия започва 2018 г. с малко по-големи размери в сравнение с предишната, като се увеличава за сметка на Белгия, и то без заграбване на чужди земи.\nДвете държави се споразумяха по мирен начин да преначертаят общата си граница по течението на река Маас (на френски Мьоз). При договорения трансфер Холандия получава 16,3 хектара от два полуострова, които досега попадаха на белгийска територия. Площта им се равнява на 23 футболни игрища. В замяна Брюксел получи малък холандски полуостров, с площ от едва 3,09 хектара. Споразумението влезе в сила от понеделник, 1 януари.\nРазмяната беше наложена, след корекция на коритото на река Маас от 1961 година, която отряза парчетата земя, от държавите , към които принадлежаха преди промяната. Тя на практика признава съществуващата географска реалност. Това е първата промяна на държавната границата между двете страни, установена през 1843 г.\n                    ", "date": "2018.01.01", "title": "Белгия и Холандия прекроиха границите "}
{"url": "http://www.monitor.bg/a/view/51339-%D0%95%D0%B4%D0%B8%D0%BD-%D0%BC%D0%B8%D0%BB%D0%B8%D0%BE%D0%BD-%D0%BD%D1%8E%D0%B9%D0%BE%D1%80%D0%BA%D1%87%D0%B0%D0%BD%D0%B8-%D0%BF%D0%BE%D1%81%D1%80%D0%B5%D1%89%D0%BD%D0%B0%D1%85%D0%B0-2018%D0%B0-%D0%BD%D0%B0-%D0%A2%D0%B0%D0%B9%D0%BC%D1%81-%D1%81%D0%BA%D1%83%D0%B5%D1%8A%D1%80/", "text": "\n                    Новата 2018 година в Ню Йорк и по източното крайбрежие на САЩ бе ознаменувано със спускането на гигантско кристално кълбо по шпила на един от небостъргачите. Над 1 млн. жители на мегаполиса се събраха на площад „Таймс скуеър“, за да наблюдават тази зрелищна церемония. Те дойдоха въпреки мразовитите температури от минус 11 градуса. За последен път такива температури в Новогодишната нощ е имало през 1962 година.\n\nНяколко часа преди полунощ на сцената на площада пяха Марая Кери, Нид Даймънд, Ник Джинас, Камила Кабельо и други.\n\nКулминацията на тържествата стана спускането на кристалното кълбо, което в САЩ е един от новогодишните символи. Минута преди полунощ той започна бавно да се спуска по заострения връх на една от високите сгради, като достигна най-ниската си точка в момента, когато настъпи 2018 година.\n\nКълбото се задвижва от бутон, като право да го натиснат имат знаменитости. Тази година честта се падна на активистката Тарана Бърк, основателката на общественото движение \"Me Too\", което защитава жените, станали жертва на сексуални посегателства. През декември списание „Тайм“ посочи това движение за „Човек на годината“\n\nКълбото е с диаметър 3,6 метра и тегло 5,4 тона. Традиционно то се изготвя от почти 2700 кристални триъгълника, направени от майсторите на ирландската компании Waterford Crystal (\"Уотърфорд кристъл\"). За всяка Нова година се прави отделна кристална топка, като се кристалните плочки се разместват. Властите взеха специални мерки за сигурност. Гаражите около площада бяха напълно опразнени от коли и запечатани. Полицаи извършваха постоянно наблюдение за покривите на сградите. Няколко хиляди агенти в цивилно облекло също бяха ангажирани за безопасността на тържествата. По улиците бяха поставени бетонни блокове и товарни камиони, за да не бъдат допуснати инциденти с пешеходците. Като цяло тържествата на площада са стрували 7.5 млн. долара.\n\n \n                    ", "date": "2018.01.01", "title": "Един милион нюйоркчани посрещнаха 2018-а на „Таймс скуеър“"}
{"url": "http://www.monitor.bg/a/view/69251-%D0%9D%D1%8F%D0%BA%D0%BE%D0%BB%D0%BA%D0%BE%D1%81%D1%82%D0%BE%D1%82%D0%B8%D0%BD-%D1%85%D0%B8%D0%BB%D1%8F%D0%B4%D0%B8-%D0%BD%D0%B0-%D0%A8%D0%B0%D0%BD%D0%B7-%D0%95%D0%BB%D0%B8%D0%B7%D0%B5-%D0%B2-%D0%9F%D0%B0%D1%80%D0%B8%D0%B6/", "text": "\n                    Няколкостотин хиляди французи и чуждестранни туристи посрещнаха Нова година на Елисейските полета. Главната артерия на френската столица „Шанз Елизе“ беше запълнена по цялата си дължина от 2 километра.\n\nОбикновено за Нова година на Елисейските полета се събират не по-малко от 300-400 000 души. Хората заприиждаха на мястото 4 часа преди началото на тържествата, за да заемат по-близо място до Площада на Звездата на генерал Де Гол. Половин час преди настъпването на 2018-та започна впечатляващо лазерно шоу - вместо гигантски екран бяха използвани плоскости на Триумфалната арка. Върху тях с лазерни лъчи бе осветено обратното броене до началото на 2018-та. След това под радостните възгласи на публиката започна голям фойерверк.\n\nПразникът премина при специални мерки за сигурност. На самите Елисейски полета дежуриха около 1800 полицаи, жандарми и военни, а в града – 10 500 служители на реда. Създадена бе голяма зона за сигурност, всички влизащи в нея лица бяха проверявани, включително чантите.\n\nНа самите Елисейските поля бе забранено внасянето на напитки в стъклени бутилки, но местните кафенета и ресторанти работиха до сутринта.\n                    ", "date": "2018.01.01", "title": "Няколкостотин хиляди на Шанз Елизе в Париж"}
{"url": "http://www.monitor.bg/a/view/70470-%D0%A1%D0%B2%D0%B5%D1%82%D0%BE%D0%B2%D0%BD%D0%B8%D1%82%D0%B5-%D0%BB%D0%B8%D0%B4%D0%B5%D1%80%D0%B8-%D1%81-%D0%BD%D0%B0%D0%B4%D0%B5%D0%B6%D0%B4%D0%B8-%D0%B7%D0%B0-2018-%D0%B3-%D0%9E%D0%91%D0%97%D0%9E%D0%A0/", "text": "\n                    Световните лидери посрещнаха новата 2018 г. със силни послания и надежди за бъдещето.\n\nСбогувайки се с 2017 година с разточително парти в частния си клуб, президентът Доналд Тръмп предрече, че 2018-а ще бъде \"страхотна година\", предаде АП.\nТръмп заяви, че борсовият пазар ще продължи да върви нагоре, а компаниите ще се продължат \"да се надпреварват\" да се установявят в САЩ .Той също така се похвали с редица постижения, като данъчната реформа, отварянето на Арктическия национален резерват за дива природа за сондиране, както и промените в националния закон за здравеопазването.\n\"Ще бъде фантастична година\", каза Тръмп на репортерите, облечен в смокинг, влизайки в позлатената бална зала на Мар-а-Лаго, придружен от първата дама Мелания и сина си Барън.\nСред гостите бяха съветниците на Белия дом Иванка и Джаред Къшнър, синовете на президента Ерик Тръмп и Доналд Тръмп младши, и министърът на финансите Стивън Мнучин.\nПо-рано Тръмп увенча отиващата си година с видеотрибют - клип, посветен на собствените му върхови постижения и на американската изключителност.\nВ 30-минутното видео се редуват сцени с Тръмп заедно с войници, с агенти от граничните патрули и с други световни лидери, на фона на внушителен саундтрак, докато президентът говори за страната си: \"Ние родихме модерния свят и ние ще оформим утрешния свят със силата и уменията на американския народ\".\nСред успехите си Тръмп посочва избора на нов член на Върховния съд, усилията си за съкращаване на регулациите и най-вече данъчната реформа, която нарича \"най-голямото орязване на данъците в съвременната история\". Тръмп публикува видеото заедно с новогодишно послание: \"Каква година беше само, а при това едва сме започнали. Заедно ние ПРАВИМ АМЕРИКА ВЕЛИКА ОТНОВО! Честита Нова година!\" По-късно той добави още едно пожелание в Туитър в типичен бомбастичен стил: \"Докато страната ни бързо става по-силна и по-умна, искам да пожелая на всички мои приятели, поддръжници, врагове, хейтъри и дори на най-нечестните медии на фалшивите новини (фейк нюз) щастлива и здрава нова година! 2018 ще бъде велика година за Америка!\"\n\nПрезидентът на Русия Владимир Путин участва в юбилейното издание на новинарската програма \"Время\", която на 1 януари навършва 50 години, и отговори на въпроси на водещите за това какви новини би искал да чуе през 2018 г.\n\"Аз съм реалист, разбирам, че едва ли някога в ефир ще прозвучи, че ние блестящо сме изпълнили абсолютно всички задачи. Такова нещо в реалния живот никога не се случва. Но много би ми се искало да чуя в новините и не само в новините, а и в анализите, че сме положили максимум усилия за постигането на целите, съобразно ситуацията, в която сме били в момента на началото на решаването на задачата, и в края на срока, който сме си определили, формулирайки тези цели\", обясни той.\nПутин призна, че още преди да застане на държавния пост, е свикнал да го наблюдават, но не обича особено да се появява на екрана. На въпроса дали е бил принуден да се откаже от някои навици заради почти постоянното присъствие на журналисти, той отговори: \"Колкото и странно да е, не\".\n\n \n\nЛидерът на Северна Корея (КНДР) Ким Чен Ун заяви в новогодишното си обръщение, излъчено по телевизията, че Вашингтон няма да може да започне война срещу неговата страна, тъй като тя е развила техническата способност да нанася ядрени удари по цялата територия на САЩ, предаде Ройтерс. \"Цялата територия на САЩ е в обхвата на нашите ядрени оръжия и на бюрото ми винаги има ядрен бутон. Това е реалност, не заплаха\", заяви Ким. Той подчерта, че е необходимо да се намали военното напрежение на Корейския полуостров и неговата страна е готова за преговори с Южна Корея. Това беше своеобразна маслинова клонка към съседната държава, отбелязва Ройтерс.\n\nОсвен това КНДР е готова да участва в Зимните олимпийски игри в Пьонгчан. \"Участието на Северна Корея в Зимните олимпийски игри ще бъде добра възможност да покажем единството на народа и се надяваме игрите да бъдат успешни. Представители на двете Кореи могат да се срещнат скоро, за да обсъдят тази възможност\", заяви лидерът на КНДР.\nСъщевременно запитан за новогодишното послание на севернокорейския лидер, предлагащ диалог, Тръмп отговори: \"Ще видим!\"\n\nКанцлерът на Германия Ангела Меркел се обяви за бързо съставяне на правителство, тъй като \"светът няма да ни чака\". За 2018 г. канцлерката си пожела повече взаимно уважение. Ангела Меркел е загрижена за единството в Германия. Отдавна не сме били свидетели на толкова различни мнения, заяви канцлерката в своето новогодишно обръщение. \"Някои дори говорят за пукнатини в обществото\".\n\nС големи надежди към бъдещето се обърна и премиера на Гърция Алексис Ципрас, който заяви, че 2018 г. ще бъде повратна за Гърция. \"Най-накрая оставяме след себе си ерата на надзор, на строги мерки и унижение. А това е много добра причина да бъдем оптимисти, че 2018 ще е добра година за нашата страна и нашия народ\", каза гръцкият министър-председател. \"Оставихме тъмния период зад нас\", обяви още премиерът.\n\n \n\n\n\nПапа Франциск съветва хората да захвърлят \"ненужния багаж\" в живота през 2018 г., избягвайки \"баналността на консуматорството\" и \"празния брътвеж\".\nСветият отец предложи своите размисли за това за истинския смисъл на живота в празничната си новогодишна меса на площад \"Св. Петър“.\n                    ", "date": "2018.01.01", "title": "Световните лидери с надежди за 2018 г. (ОБЗОР)"}
{"url": "http://www.monitor.bg/a/view/7208-37%D0%B3%D0%BE%D0%B4%D0%B8%D1%88%D0%B5%D0%BD-%D0%BF%D0%BE%D0%B5%D0%BC%D0%B0-%D0%B2-%D0%9D%D1%8E-%D0%99%D0%BE%D1%80%D0%BA-%D1%82%D0%B0%D0%B9%D0%BC%D1%81/", "text": "\n                     \n\nИздателят на американския вестник \"Ню Йорк таймс\" Артър Окс Сулцбъргър-младши напусна поста и предаде ръководството на сина си, предаде Ройтерс.\n\n37-годишният Артър Грег Сулцбъргър, който бе заместник на главния издател, поема длъжността на баща си от днес догодина.\n\n66-годишният Артър Окс Сулцбъргър-младши, който е начело на изданието от 25 години, ще остане в компанията като председател на борда на директорите.\n\nАртър Грег е вече шестият пореден член на семейство Окс-Сулцбъргър, който застава начело на вестника, основан през 1851 г. и спечелил си славата на флагман на американската журналистика. Първият представител на клана, станал издател на \"Ню Йорк таймс\", е Адолф Окс, който през 1896 година купува вестника, спасявайки го от фалит. Артър Окс Сулцбъргър се присъединява към изданието през 1978 г. като кореспондент и синът му, макар отрано да му е отредена лидерската роля, също дълго работи в нюзрума.\n\nТой поема ръководството в сложен период, когато вестникът е обект на чести и остри критики от президента Доналд Тръмп. През 2016 г. приходите на \"Ню Йорк таймс\" от 1,5 млрд. долара са по-малко от половината от тези преди десетилетие, което до голяма степен се дължи на упадъка на печатните медии. Бързо растящите му приходи от дигитална реклама обаче станаха модел за бранша. За третото тримесечие на 2017 г. изданието отчита растеж на оперативната печалба от 9 млн. долара до 33 млн. долара благодарение основно на приходите от електронни абонаменти.\n                    ", "date": "2018.01.01", "title": "37-годишен поема в. \"Ню Йорк таймс\" "}
{"url": "http://www.monitor.bg/a/view/16210-12-%D0%B7%D0%B0%D0%B3%D0%B8%D0%BD%D0%B0%D1%85%D0%B0-%D0%BF%D1%80%D0%B8-%D0%BF%D1%80%D0%BE%D1%82%D0%B5%D1%81%D1%82%D0%B8-%D0%B2-%D0%98%D1%80%D0%B0%D0%BD/", "text": "\n                    Най-малко 12 човека загинаха по време на най-големите протести в Иран от близо десетилетие. Бунтовете продължиха и след настъпването на Нова година, въпреки решението на правителството да блокира социалните мрежи Инстаграм и Телеграм, използвани от активистите, за да организират протестите, предаде АП.\nИранският президент Хасан Рохани призна, че обществото е недоволно от икономическите проблеми, но призна, че властите няма да се поколебаят да предприемат мерки срещу тези протестиращи, за които сметнат, че нарушават закона. Вътрешният министър Абдолреза Рахмани Фазли подчерта по държавната телевизия, че \"тези, които злоупотребяват с киберпространството и разпространяват насилие, са ни известни и със сигурност ще се срещнем с тях\".\nПо данни на иранската агенция ИЛНА при протестите в Техеран са били арестувани около 200 души.\nНа сайта на Радиото и телевизията на Ислямска република Иран се съобщава, че социалните медии в страната са временно ограничени като предпазна мярка. Президентът на САЩ Доналд Тръмп заяви в Туитър, че \"Иран, страната номер едно сред спонсорите на тероризма, в която ежечасно се случват множество нарушения на човешките права, сега прекъсна интернет, за да не могат мирни протестиращи да комуникират. Това не е добре!\"\nВластите признаха, че при сблъсъци в Доруд, на 325 км югозападно от столицата, са загинали двама протестиращи. \"Събирането трябваше да приключи мирно, но поради присъствието на подбудители, за нещастие се случи това\", заяви Хабибола Ходжастепур, заместник губернатор на провинция Лорестан, отговарящ за сигурността. Той не съобщи причините за смъртта, но уточни, че полицията и силите за сигурност не са използвали огнестрелно оръжие срещу събралите се.\nРеформисткият в. \"Етемад\" обаче съобщи, че полицията е открила огън по протестиращите.\n                    ", "date": "2018.01.01", "title": "12 загинаха при протести в Иран "}
{"url": "http://www.monitor.bg/a/view/21480-%D0%A7%D0%B5%D1%82%D0%B8%D1%80%D0%B8%D0%BC%D0%B0-%D1%81-%D0%BF%D1%80%D0%B5%D1%80%D1%8F%D0%B7%D0%B0%D0%BD%D0%B8-%D0%B3%D1%8A%D1%80%D0%BB%D0%B0-%D0%B2-%D0%9B%D0%BE%D0%BD%D0%B4%D0%BE%D0%BD/", "text": "\n                    Четирима души са убити при серия несвързани атаки с нож в Лондон в навечерието на Новата година. Полицията призовава за помощ на обществото, след като момче на 17 години, момче на 18 години и двама други на по 20 години са били заклани само в рамките на часове, докато милиони празнуваха настъпването на 2018 г., съобщават британските медии.\n\nСпоред следователите убийствата са „сърцераздирателни“. Органите на реда се зарекоха да намерят убийците и да спрат все по-честите нападения с нож в столицата.\n\nПървата жертва, момче на 18 години, е заклана на Ларманс Роад около 11:30 часа. Момчето е починало в болница. Малко по-късно, в 19:30, 20-годишен мъж бе намушкан до смърт на Мемориал Авеню в Източен Лондон. Три часа по-късно, 17-годишно момче се прости с живота си в резултат на прободни рани на гарата Тулс Хил в Южен Лондон.\n\nВ ранните часове на Новата година, около 02:30 часа, 20-годишен мъж почина в резултат на нападение с нож в Бартоломей Корт. Пети мъж на 20 години бе намушкан при същия инцидент. В момента той е в критично състояние в Лондон.\n\nОт Скотланд Ярд заявиха, че между убийствата няма връзка.\n\nПрез 2017 г. броят на убитите при нападения с нож в Лондон е 80 души, отбелязва Би Би Си.\n                    ", "date": "2018.01.01", "title": "Четирима с прерязани гърла в Лондон"}
{"url": "http://www.monitor.bg/a/view/86991-%D0%9A%D0%B0%D1%80%D0%BC%D0%B5%D0%BD-%D1%81%D0%BF%D1%80%D1%8F-%D1%82%D0%BE%D0%BA%D0%B0-%D0%BD%D0%B0-40-000-%D0%B4%D0%BE%D0%BC%D0%B0%D0%BA%D0%B8%D0%BD%D1%81%D1%82%D0%B2%D0%B0-%D0%B2%D1%8A%D0%B2-%D0%A4%D1%80%D0%B0%D0%BD%D1%86%D0%B8%D1%8F/", "text": "\n                    Зимната буря \"Кармен\" остави без електричество близо 40 000 домакинства в областта Бретан в западна Франция, съобщи Ройтерс, като се позовава на електрическата компания Енедис. Компанията е мобилизирала 1500 служители за възстановяване на електрозахранването.\nНационалната метеорологична служба обяви код \"оранжев\" за опасно време в 40 департамента на Франция, т.е. в почти половината страна.\nПо атлантическите брегове на страната бушуват ветрове със скорост над 100 км/ч.\nГолеми прекъсвания на електрозахранването или аварии са редки във Франция, която произвежда три четвърти от енергията си от атомни електроцентрали, отбелязва агенцията. През юли 2015 г. близо 830 хиляди домакинства в западна Франция бяха временно оставени без ток, след като изключително горещото време повреди трансформатори.\n                    ", "date": "2018.01.01", "title": "Кармен спря тока на 40 000 домакинства във Франция "}
{"url": "http://www.monitor.bg/a/view/71959-%D0%A1%D0%BA%D1%8A%D0%BF%D0%B8-%D0%B2%D1%8A%D0%B3%D0%BB%D0%B8%D1%89%D0%B0-%D0%B2%D0%B4%D0%B8%D0%B3%D0%BD%D0%B0%D1%85%D0%B0-%D1%86%D0%B5%D0%BD%D0%B0%D1%82%D0%B0-%D0%BD%D0%B0-%D1%82%D0%BE%D0%BA%D0%B0-%D1%81-95/", "text": "\n                    Националната комисия за регулиране в сферата на енергетиката и комуналните услуги на Украйна увеличи от 1 януари с 9,5% цената едро на електроенергията и тя става 1495,46 гривни (около 53 долара) за мегаватчас, съобщи ТАСС. Основна причина за поскъпването е увеличаването на котировките на въглищата на световните пазари.\n\nС въпросното ценово решение се предвижда от 1 април токът на едро в бившата съветска република да поскъпне с още 6,1% и да достигне 1586,69 гривни (около 56 долара) за мегаватчас. Прогнозите за нивото на средната цена едро на електроенергията в Украйна за 2018 г. са тя да достигне 1561,99 гривни на мегаватчас или с 15,4% повече от миналата година.\n\nПо-скъпият ток ще направи по-малко конкурентни на външните пазари украинското производство на черни метали и алуминий, а също така ще вдигне цените на много продукти на вътрешния пазар.\n                    ", "date": "2018.01.01", "title": "Скъпи въглища вдигнаха цената на тока с 9,5%"}
{"url": "http://www.monitor.bg/a/view/10888-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%BF%D0%BE%D0%B5%D0%BC%D0%B0-%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%BD%D0%B0-%D0%95%D0%A1/", "text": "\n                    От 1 януари 2018 г., Република България за първи път ще поеме председателството на Съвета на Европейския съюз. Председателството се осъществява на ротационен принцип от всяка държава-членка за период от шест месеца. За да бъде гарантирана приемственост и последователност в работата на Съвета, е създадено „председателско трио“, което изготвя 18-месечна работна програма. България ще си партнира в „триото“ заедно с Естония и Австрия. Основни приоритети на българското европредседателство са кохезионната политика, интегрирането на Западните Балкани, сигурността и стабилността, както и икономическият растеж с фокус върху единния цифров пазар.В рамките на шестте месеца, през които страната ни ще изпълнява този ангажимент, са предвидени 299 събития предимно в София, но също и във Варна, Бургас, Пловдив, Велико Търново, Габрово, Русе и други градове.Официалното начало на българското европредседателство е тази вечер - в Националния дворец на културата, където в рамките на концерта\"Духът на Европа\" ще бъдат изпълнени емблематични музикални творби от всички 28 страни.По време на председателството си България ще бъде домакин на среща на върха с участието на държавните лидери от страните-членки на ЕС и държавите от Западните Балкани.Основните задължения на председателството са да организира и ръководи работата на Съвета на ЕС; да ръководи заседанията на всички нива в Съвета и движи напред дейността на Съвета във връзка с Европейското законодателство, да насърчава сътрудничеството между държавите членки, да осигурява непрекъснатост на Дневния ред на ЕС и постигането на общите цели, да има активна роля във формулиране на приоритети по политиките и да представлява Съвета на ЕС в отношенията му с другите органи и институции на ЕС, трети страни и общността.\n\n\n                    ", "date": "2018.01.01", "title": "България поема председателството на ЕС"}
{"url": "http://www.monitor.bg/a/view/75675-%D0%A2%D1%80%D0%B8%D0%BC%D0%B0-%D1%81-%D0%BE%D1%82%D1%80%D1%8F%D0%B7%D0%B0%D0%BD%D0%B8-%D0%BF%D1%80%D1%8A%D1%81%D1%82%D0%B8-%D1%81%D0%BB%D0%B5%D0%B4-%D1%85%D0%B2%D1%8A%D1%80%D0%BB%D1%8F%D0%BD%D0%B5-%D0%BD%D0%B0-%D0%BF%D0%B8%D1%80%D0%B0%D1%82%D0%BA%D0%B8-%D0%BD%D0%B0-%D0%9D%D0%BE%D0%B2%D0%B0-%D0%B3%D0%BE%D0%B4%D0%B8%D0%BD%D0%B0/", "text": "\n                    500 души са потърсили помощ в първите часове на новата година от медиците на болница “Пирогов“. Трима души са с ампутация на пръсти след използване на пиратки, съобщиха от здравното заведение. Специалистите очакват и днес денят в болница “Пирогов“ да бъде натоварен. \nТази година само две деца са постъпили след злоупотреба с алкохол в новогодишната нощ и няма деца, пострадали от пиратки.\nВ токсикологията са приети по-малко пациенти в сравнение с предишни години – двама са докарани в болницата след употреба на наркотични вещества, а трима – на алкохол, млади хора, пили на екс. \nВ неврохирургията е имало доста пациенти под въздействието на алкохол, получили рани в областта на лицето и главата. Повечето са освободени за домашно лечение \nОт 23 декември 2017 г. досега през \"Пирогов\" са преминали около 4500 пациенти, съобщи още директорът на болницата. \n                    ", "date": "2018.01.01", "title": "Трима с отрязани пръсти след хвърляне на пиратки на Нова година"}
{"url": "http://www.monitor.bg/a/view/29522-%D0%9C%D0%BE%D0%BC%D0%B8%D1%87%D0%B5-%D0%B5-%D0%BF%D1%8A%D1%80%D0%B2%D0%BE%D1%82%D0%BE-%D0%B1%D0%B5%D0%B1%D0%B5-%D0%B7%D0%B0-2018%D0%B3-%D0%B2-%D0%9F%D0%BB%D0%BE%D0%B2%D0%B4%D0%B8%D0%B2/", "text": "Момченце е първото бебе за 2018г., родено в Пловдив, съобщиха от АГ \"Весела\". Там, в ръцете на дежурния екип д-р Георги Кузманов, д-р Неврие Сюлейман и акушерка Проданова е проплакал в 2,01 часа малкият Кирил. Теглото му при раждането е 3 кг. и 850 грама с височина 51 сантиметра. Раждането е било естествено и без усложнения, съобщи д-р Сюлейман. Момченцето е второ дете на 18-годишната Живка от пловдивския квартал \"Столипиново\". Тя и семейството й живеят на ул. \"Калина\", където ги чака каката на новородения Кирил. Първото дете в семейството - момиченце, е родено през 2016г. Три момчета „хванаха“ акушер-гинеколозите на УМБАЛ „Пловдив“ в новогодишната нощ, в която посрещнахме 2018-а. Последното бебе за 2017-а година е родено в 20,50 ч. с тегло 4370 гр и ръст 53 см. Борислав е първото дете за семейство от с. Куртово Конаре. Раждането на 29-годишната майка започнало нормално, но тъй като детето е твърде едро, се наложило да бъде извадено със спешно секцио. От силния пол се оказали и първите две бебета за 2018-а – в 9 ч. проплакал Георги. Той дошъл на бял свят с тегло 3720 гр и височина от 51 см и също е роден след спешно секцио. Наложило се акушер-гинеколозите да направят интервенцията, защото 31-годишната майка повишила опасно стойностите на кръвното си налягане. Малчуганът е първо дете за двойка от Карлово. В 9,30 ч. е родено още едно момченце, което е 4-то дете за двойка от с. Белозем. Детето тежи 2650 гр и е с ръст 46 см. Майката е на 22 г. През 2017 г. в отделението по акушерство и гинекология има 977 раждания, при които на бял свят са дошли около 1000 бебета, тъй като част от майките са дали живот на близнаци. ", "date": "2018.01.01", "title": "Момче е първото бебе за 2018г. в Пловдив"}
{"url": "http://www.monitor.bg/a/view/70087-4%D0%BC%D0%B0-%D0%BF%D0%BB%D0%BE%D0%B2%D0%B4%D0%B8%D0%B2%D1%87%D0%B0%D0%BD%D0%B8-%D0%BF%D0%BE%D1%81%D1%82%D1%80%D0%B0%D0%B4%D0%B0%D1%85%D0%B0-%D0%BE%D1%82-%D0%BF%D0%B8%D1%80%D0%B0%D1%82%D0%BA%D0%B8-%D0%B8-%D0%BF%D0%B8%D1%81%D1%82%D0%BE%D0%BB%D0%B5%D1%82%D0%B8-%D0%B2-%D0%9D%D0%BE%D0%B2%D0%BE%D0%B3%D0%BE%D0%B4%D0%B8%D1%88%D0%BD%D0%B0%D1%82%D0%B0-%D0%BD%D0%BE%D1%89/", "text": "\n                    Общо четирима пловдивчани на средна възраст са пострадали от пиратки и пистолети в Новогодишната нощ, съобщиха от спешните центрове на двете най-големи болници в града. Двама от пациентите са станали жертва на пиратките, един се е прострелял с газов пистолет, а последният – със сигнален пистолет.\n\nЛекарите от Центъра за спешна медицинска помощ са помогнали на двама от наранените, които са прегледани и превързани в хирургичното отделение на УМБАЛ „Пловдив”, съобщи дежурен лекар от центъра. Единият от мъжете е бил със сериозно разкъсани пръсти от пиратка, която е гръмнала в ръцете му. Вторият се е прострелял с газов пистолет. Пострадали от пиратки деца няма, уточниха лекарите от Центъра за спешна помощ. Другите двама възрастни, които са станали жертва на пиратки и пистолет, са били обслужени в Спешния център на УМБАЛ „Св. Георги”. Единият се е пробвал да стреля със сигнален пистолет навръх полунощ, който обаче е гръмнал в ръцете му. Вторият е пострадал от пиратка, но състоянието и на двамата не е сериозно. Пръстите им са били само опърлени, раните им били обработени и мъжете били изпратени по домовете си.\n\nЛинейките в Пловдив са реагирали на над 50 сигнала за болни хора по домовете им само в областния център. Трима възрастни починали от старост и болести в новогодишната нощ. Масово случаите били за грипави с висока температура. Към 90% от прегледаните през нощта пациенти са били пияни. Пострадали при катастрофи или други инциденти в празничната нощ в Пловдив не е имало, уточниха от ЦСМП в Пловдив. Общо 171 пациенти пък са преминали през Спешния център на УМБАЛ „Св. Георги”, съобщиха от пресцентъра на болницата. 80 са били прегледани в кабинета по вътрешни болести, 61 са били пациентите на хирургичния кабинет и 30 са потърсили помощ в спешния ортопедичен кабинет на болницата.\n\n \n\n \n                    ", "date": "2018.01.01", "title": "4-ма пловдивчани пострадаха от пиратки и пистолети в Новогодишната нощ"}
{"url": "http://www.monitor.bg/a/view/23734-15-%D0%B3%D1%80%D0%B0%D0%B4%D1%83%D1%81%D0%B0-%D0%B2-%D0%BF%D1%8A%D1%80%D0%B2%D0%B8%D1%8F-%D0%B4%D0%B5%D0%BD-%D0%BE%D1%82-2018%D1%82%D0%B0-%D0%B2-%D0%A1%D0%BE%D1%84%D0%B8%D1%8F-12/", "text": "В четвъртък се очаква сняг, но от събота отново ще се затопля\n                     През първия ден от 2018 година ще бъде предимно слънчево и в много райони  тихо. Максималните температури ще бъдат между 10° и 15°, в София – около 12°. Привечер от запад облачността, отначало средна и висока, ще започне да се увеличава.\n В планините днес ще бъде предимно слънчево. Ще духа умерен до силен вятър от запад-югозапад. Вечерта над масивите от Западна България ще се заоблачи. Максималната температура на височина 1200 метра ще бъде около 8°, на 2000 метра – около 3°.\nПрез нощта високата облачност ще се увеличава, а на места в низините на Източна България ще се образуват мъгли. Ще е почти тихо. Минималните температури ще са между минус 1° и 4°.\n През деня облачността ще е променлива и на места, от запад на изток, ще превали слаб дъжд. Ще се появи слаб до умерен западен, в източните райони – южен вятър. Максималните температури ще са предимно между 7° и 12°.\n В сряда ще бъде ветровито, с променлива по-често значителна облачност. Вероятността за валежи е малка. В четвъртък ще преобладава облачно време, на места, главно в Западна и Южна България ще превали слаб сняг, в Дунавската равнина и южните райони - дъжд. Вятърът ще отслабне, ще остане от северозапад. Минималните температури ще са между минус 4° и 1°, а максималните - между 5° и 10°. В петък облачността ще се разкъсва и намалява, в събота - до предимно слънчево. Ще се затопля и  дневните температури в много райони ще достигат 10°-15°. На места в низините и котловините отново ще има условия за образуване на мъгла или инверсионна облачност и там ще остава по-студено.\n                    ", "date": "2018.01.01", "title": "15 градуса в първия ден от 2018-та, в София - 12"}
{"url": "http://www.monitor.bg/a/view/10999-%D0%97%D0%B0%D0%BF%D0%BE%D1%87%D0%BD%D0%B0-%D0%B7%D0%B0%D0%BF%D0%B8%D1%81%D0%B2%D0%B0%D0%BD%D0%B5%D1%82%D0%BE-%D0%B7%D0%B0-%D0%B1%D0%BE%D0%B3%D0%BE%D1%8F%D0%B2%D0%BB%D0%B5%D0%BD%D1%81%D0%BA%D0%B8%D1%8F-%D0%BA%D1%80%D1%8A%D1%81%D1%82-%D0%B2-%D0%9F%D0%BB%D0%BE%D0%B2%D0%B4%D0%B8%D0%B2/", "text": "\n                    Само записали се желаещи ще могат да скачат в река Марица на 6 януари, за да се опитат да хванат богоявленския кръст. Записването вече започна в катедралния храм „Св. Богородица” в Пловдив, съобщиха от пловдивската митрополия. Срокът мъжете, които искат на Богоявление да се потопят в ледените води на реката, да се запишат, е 5 януари, петък. Те трябва да впишат в списъка трите си имена и телефонен номер за връзка с тях. Условието да се скача в реката на 6 януари само след записване е за поредна година, като така се създава ред и организация в празничното мероприятие, уточниха от митрополията в Пловдив. Митрополит Николай по стара традиция ще отслужи великия Богоявленски водосвет на брега на река Марица до Водната палата на 6 януари от 12,30 часа. \n                    ", "date": "2018.01.01", "title": "Започна записването за богоявленския кръст в Пловдив"}
{"url": "http://www.monitor.bg/a/view/38191-%D0%91%D0%B5%D0%B7-%D1%81%D0%B5%D1%80%D0%B8%D0%BE%D0%B7%D0%BD%D0%B8-%D0%B8%D0%BD%D1%86%D0%B8%D0%B4%D0%B5%D0%BD%D1%82%D0%B8-%D0%B2-%D0%BD%D0%BE%D0%B2%D0%BE%D0%B3%D0%BE%D0%B4%D0%B8%D1%88%D0%BD%D0%B0%D1%82%D0%B0-%D0%BD%D0%BE%D1%89-%D0%B2-%D0%A0%D1%83%D1%81%D0%B5/", "text": "\n                    Не са регистрирани сериозни инциденти в новогодишната нощ в Русе, съобщи за Агенция „Монитор” директорът на областната дирекция на МВР старши комисар Теодор Атанасов.\n\nПолицейски служители са се грижили за охраната на обществения ред по време на концерта на площад „Свобода”, където хиляди русенци и гости на града посрещнаха заедно Новата 2018 година.\n\nСпокойна е била празничната нощ и за русенските пожарникари, пък каза директорът на противопожарната служба комисар Димитър Павлов.\n\nОколо 20 души са били прегледани от екипите на Центъра за спешна медицинска помощ в Русе в нощта на 31 декември срещу 1 януари. Оплакванията на пациентите са били свързани предимно с високо кръвно, сърдечни проблеми, прилошаване. Само трима са пренасочени към спешното отделение на болницата, каза директорът на центъра д-р Пенка Бахчеванова.\n                    ", "date": "2018.01.01", "title": "Без сериозни инциденти  в новогодишната нощ в Русе"}
{"url": "http://www.monitor.bg/a/view/67366-%D0%A0%D0%BE%D0%B4%D0%B8%D1%82%D0%B5%D0%BB%D0%B8-%D0%BD%D0%B0-%D0%B4%D0%B5%D1%86%D0%B0-%D1%81-%D1%83%D0%B2%D1%80%D0%B5%D0%B6%D0%B4%D0%B0%D0%BD%D0%B8%D1%8F-%D0%B8%D0%B7%D0%BB%D0%B8%D0%B7%D0%B0%D1%82-%D0%BD%D0%B0-%D0%BF%D1%80%D0%BE%D1%82%D0%B5%D1%81%D1%82/", "text": "\n                    Родители на деца с увреждания, които посещават Дневния център „ Вяра, Надежда , Любов“ в Пазарджик ще протестират, несъгласни с управлението на социалното заведение, възложено на фондация „ Социални практики в общността“. Към недоволните ще се присъединят и работещите в центъра. Като мотиви за мирния протест се сочат незачитане от неправителствената организация на интересите на децата и техните родители, това, че управлението е поверено на хора без никакъв опит в работата с деца със специални образователни потребности, няма прозрачност за харчене на финансовите средства и др. Посочени са и трудово-правни проблеми- неспазване на колективния договор, неспазване на срокове за издължаване на възнаграждения, отказ за авансови плащания. „Вяра, Надежда и Любов“ е първата в България институция за деца с увреждания с 25-годишна история, припомнят недоволните в писмото, разпратено до медиите. Услугата е създадена по инициатива на родители, учредили Българската асоциация за лица с интелектуални затруднения (БАЛИЗ). Управляващата сега организация обаче пренебрегва родителското мнение и зачерква историята на центъра. Несъгласните с политиката на НПО-то, спечелило конкурс преди 3 месеца, не искат то да управлява социалната услуга и за това са уведомили общината.\n\n \n\n \n                    ", "date": "2018.01.01", "title": "Родители на деца с увреждания излизат на протест"}
{"url": "http://www.monitor.bg/a/view/79014-%D0%A1%D0%B5%D0%BC%D0%B5%D0%B9%D1%81%D1%82%D0%B2%D0%BE-%D1%81%D0%BE%D0%B1%D1%81%D1%82%D0%B2%D0%B5%D0%BD%D0%B8%D1%86%D0%B8-%D0%BD%D0%B0-%D0%B1%D0%B0%D1%80%D0%BE%D0%BA%D0%B0%D0%BC%D0%B5%D1%80%D0%B0-%D0%BE%D1%80%D0%B3%D0%B0%D0%BD%D0%B8%D0%B7%D0%B8%D1%80%D0%B0-%D0%B1%D0%BB%D0%B0%D0%B3%D0%BE%D1%82%D0%B2%D0%BE%D1%80%D0%B8%D1%82%D0%B5%D0%BB%D0%BD%D0%B0-%D0%BA%D0%B0%D0%BC%D0%BF%D0%B0%D0%BD%D0%B8%D1%8F/", "text": "\n                    Собствениците на барокамерата в Пазарджик-семейството Лилия и Петър Кондеви стартираха поредната си благотворителна кампания. До 15 януари всеки, който има нужда от кислородна терапия, може да се възползва от 10 безплатни процедури. Семейство Кондеви не за първи път помага на нуждаещи се от цялата страна, след като Петьо сам изобрети барокамерата-първо, за да помогне на сина им, а след това през нея преминаха стотици хора, включително и местни пожарникари, които бяха обгазени при взрив на газови бутилки. Положителните резултати от преминалите процедури в барокамерата вече са видими, споделят болни, една от които е Петя Георгиева. 38-годишната жена наскоро е претърпяла тежка операция на бъбреците и лекарите я предупредили, че има риск от инфекции. Тогава на помощ й се притекла Лилия Кондева, която й дала възможност безплатно да ползва барокамерата.Изключително съм благодарна за добрината, която получих, признава  Петя Георгиева, която се е почувствала значително по-добре след терапията с кислород. Друга потребителка пък довела детето си от Англия, за да ползва процедурите на барокамерата. \n                    ", "date": "2018.01.01", "title": "Семейство, собственици на барокамера, организира благотворителна кампания"}
{"url": "http://www.monitor.bg/a/view/38616-%D0%9F%D1%80%D0%BE%D1%81%D1%8F%D1%86%D0%B8-%D1%81%D1%83%D1%80%D0%B2%D0%B0%D0%BA%D0%B0%D1%82-%D0%B7%D0%B0-%D0%A7%D0%9D%D0%93-%D0%B2-%D0%A2%D1%8A%D1%80%D0%BD%D0%BE%D0%B2%D0%BE/", "text": "\n                    Ранобудни просяци сурвакат житeлите и гостите на Велико Търново в първия ден от новата 2018 г. Още неизтрезнели от снощния махмурлук посетителите на болярския град, излезли рано тази сутрин да се поразходят, бяха посрещнати на главната улица от мургави просякини, които обикновено протягат ръце и искат пари за хляб. Този път обаче, те празнично бяха сменили репертоара си и вместо „како дай левче за баничка, че децата болен и гладен”, стиснали в ръце опърпани сурвачки, гъгнеха: „Госпожоу, дай да та сурвакам за здраве.” Когато номерът със суравакането не минеше, мургавите поодъртели сурвакарки, подкарваха пак старата си песен: „Айде ма госпожоу, дай един лев, че децата плачат, не са яли от три дни.” Повечето от хората отминаваха ромките със сурвакниците, но имаше и такива, които видимо развеселени от вида им, бъркаха по джобовете и им даваха по някоя метална пара. Към обяд мургавите сурвакарки вече получиха и подкрепление. Група от 4-5 невръстни ромчета, въоръжени с чисто нови сурвачки, бодро крачеха по главната улица, спираха броящите се на пръсти минувачи и без изобщо да ги питат, започваха да ги жулят здраво по гърбовете с дряновиците и да нареждат благословии за здраве и щастие.\n                    ", "date": "2018.01.01", "title": "Просяци сурвакат за ЧНГ в Търново"}
{"url": "http://www.monitor.bg/a/view/24510-10-%D0%B4%D1%83%D1%88%D0%B8-%D0%B2-%D0%9F%D0%B0%D0%B7%D0%B0%D1%80%D0%B4%D0%B6%D0%B8%D0%BA-%D0%BF%D0%BE%D1%81%D1%82%D1%80%D0%B0%D0%B4%D0%B0%D1%85%D0%B0-%D0%BE%D1%82-%D0%B1%D0%BE%D0%BC%D0%B1%D0%B8%D1%87%D0%BA%D0%B8/", "text": "\n                    Въпреки изричните предупреждения от полицията и търговците на пиротехнически материали за правилното им използване в новогодишната нощ 10 души са пострадали от използването на бомбички в Пазарджик. Толкова пациенти са потърсили медицинска помощ в спешния кабинет в местната областна болница в последните часове на миналата година и първите на новата, информираха дежурни лекари. Още през дневното дежурство, преди настъпването на нощта, е имало двама души, пострадали от фойерверки. Петима са били приети с алкохолни интоксикации. За една нощ спешния кабинет на МБАЛ Пазарджик са посетили  60 души.\n                    ", "date": "2018.01.01", "title": "10 души в Пазарджик пострадаха от бомбички"}
{"url": "http://www.monitor.bg/a/view/16937-%D0%A0%D1%83%D1%81%D0%B5%D0%BD%D1%81%D0%BA%D0%B8%D1%8F%D1%82-%D0%BC%D0%B8%D1%82%D1%80%D0%BE%D0%BF%D0%BE%D0%BB%D0%B8%D1%82-%D0%9D%D0%B0%D1%83%D0%BC-%D0%BF%D1%80%D0%B5%D0%B4%D1%81%D1%82%D0%B0%D0%B2%D0%B8-%D0%B2-%D0%9F%D0%BE%D0%BF%D0%BE%D0%B2%D0%BE-%D0%B0%D1%80%D1%85%D0%B8%D0%BC%D0%B0%D0%BD%D0%B4%D1%80%D0%B8%D1%82-%D0%A1%D0%B8%D0%BC%D0%BE%D0%BD/", "text": "\n                    Русенският митрополит Наум представи на християните в православната църква „Успение Богородично” в Попово новият им енорийски свещеник архимандрит Симон в последния ден на 2017 година, съобщиха от Русенската митрополия.\n\nКакто Агенция „Монитор” писа, бившият игумен на Бачковския манастир отец Симон ще служи занапред в Попово, след като Светият Синод на Българската православна църква го освободи от длъжността и реши да го изпрати в Русенската епархия.\n\nНа 31 декември в православния храм владиката Наум е отслужил Света литургия заедно с архимандит Симон и свещеници от Попово. В края на службата митрополитът е произнесъл проповед, като е пожелал благословена и мирна 2018 година на всички човеци. Той е пожелал на отец Симон успех в новото му енорийско служене.\n\nАрхимандрит Симон ръководеше Бачковския манастир три години и половина - от юни 2014 година до средата на декември 2017 година, когато бе освободен. В Русе пристигна преди Коледа и прие възложеното му от епархийското ръководство послушание в Поповската духовна околия, която е част от Русенската епархия.\n                    ", "date": "2018.01.01", "title": "Русенският митрополит Наум представи  в Попово архимандрит Симон"}
{"url": "http://www.monitor.bg/a/view/79341-%D0%A0%D1%83%D0%BC%D1%8A%D0%BD%D1%86%D0%B8-%D1%89%D1%83%D1%80%D0%BC%D1%83%D0%B2%D0%B0%D1%82-%D0%A6%D0%B0%D1%80%D0%B5%D0%B2%D0%B5%D1%86-%D0%B2-%D0%BF%D1%8A%D1%80%D0%B2%D0%B8%D1%8F-%D0%B4%D0%B5%D0%BD-%D0%BD%D0%B0-2018-%D0%B3/", "text": "\n                    Румънски семейства бяха сред първите нетърпеливи български и чужди туристи, наредили се на опашка за билети за хълма Царевец, малко преди обяд в първия ден на новата 2018 г. Средновековния крепост и тази година е единственият музей в България, който работи в празничния ден. Заради топлото време още половин час преди отварянето на касата за билети, пред входа на крепостта вече имаше десетина желаещи да се качат на нея. Първата туристка за 2018 г. стана младата адвокатка от София Кремена Кулчева, която по вече установена традици, получи подаръци от шефа на Регионалния музей Иван Църов. От музея съобщиха, че миналата година само на 1 януари крепостта Царевец е била посетена от 496 туристи. като се има предвид хубавото време тази година обаче, се очаква този рекорд да бъде подобрен без проблем. \n                    ", "date": "2018.01.01", "title": "Румънци щурмуват Царевец  в първия ден на 2018 г."}
