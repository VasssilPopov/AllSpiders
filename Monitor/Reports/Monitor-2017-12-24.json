{"url": "http://www.monitor.bg/a/view/66308-%D0%91%D1%8A%D0%B4%D0%BD%D0%B8-%D0%B2%D0%B5%D1%87%D0%B5%D1%80-%D0%B5/", "text": "\n                    Днес се празнува един от най-светлите християнски празници - Бъдни вечер. Той се чества семейно от всички християни. Семейството се събира в очакване на раждането на Божия син - Исус Христос.\n\nПразникът Бъдни вечер е посветен на дома, огнището, но и на починалите предци - родственици, които също се смятат за част от семейството. На Бъдни вечер е началото на празненството, възславящо Христовото рождение.\n\nХристиянският празник, който предшества раждането на Христос, българите наричат \"Малка Коледа\", \"Суха Коледа\", \"Детешка Коледа\" или по-рядко - \"Мали Божич\" и \"Крачун\".\n\nПразничната трапеза включва обреден хляб, наречен \"Боговица\", \"Богова пита\", \"Божичник\", \"вечерник\", \"светец\" или \"харман\". Той е замесен с \"мълчана вода\" от момата или от млада булка, като брашното е пресято през три сита. От тесто върху хляба се оформят изображения на нивата и на домашните животни.\n\nОсвен този хляб, момата носи и \"вит-превит кравай\", който е предназначен за коледарите. Върху трапезата се нареждат нечетен брой ястия - 7, 9 или 11. Сред тях са пълнени чушки с ориз, сърми, боб, леща, варено жито, баница с тиква, ошав. Според традицията, колкото повече са ястията, толкова по-богата ще е годината.\n\nВечерята започва с прекадяването на трапезата, стаите, оборите и градината, за да се прогонят злите духове. След четене на молитвата, стопанинът разчупва питата с парата и първото парче от нея се оставя пред иконата за Бога, второто е за къщата, а останалите се разпределят на всеки член от семейството.\n\nВярва се, че на когото се падне парата, той ще има най-голям късмет през годината. Обичаят повелява по време на яденето да не се става. Трапезата не се прибира, защото се вярва, че починалите идват да вечерят и да се погрижат за благополучието на живите.\n\nПод трапезата стопанката слага слама, която се асоциира със сламата в яслата на новородения Христос. Тази слама не се изхвърля. Тя се поставя в градините или под плодните дръвчета, за да раждат повече. Не се изхвърля и пепелта от бъдника. Обикновено стопаните я пръскат в нивите и лозята - за плодородие. От нея слагат и в семето за посев. С тази пепел се лекуват и някои заболявания.\n\nДнешната коледна елха замества бъдника - пън от плодовито дърво, който горял цяла нощ на 24 срещу 25 декември в огнището, за да се помогне на раждането на новото слънце, на новия Бог, да му даде енергия и светлина. Елхата със запалените свещи символизира този обред. Основните цветове на украсата й са червено, жълто, златно - цветовете на слънцето и на огъня, а запалените свещи са като искрици от горящия бъдник. На Бъдни вечер завършват и 40-дневните коледни пости.\n\nС църковни служби в цялата страна православните християни ще посрещнат Бъдни вечер. В навечерието на Рождество Христово, най-светлия християнски празник, във всички храмове на Българската православна църква ще бъде отслужена Света литургия. В много градове и села са организирани празнични прояви на открито за посрещането на Коледа.\n\n \n\n\n\n\n \n                    ", "date": "2017.12.24", "title": "Бъдни вечер е!"}
{"url": "http://www.monitor.bg/a/view/35528-%D0%A2%D1%8A%D0%BC%D0%BD%D0%B8%D1%82%D0%B5-%D0%B0%D0%BB%D0%BA%D0%BE%D1%85%D0%BE%D0%BB%D0%B8-%D0%B4%D0%B0-%D1%81%D0%B5-%D0%BF%D0%B8%D1%8F%D1%82-%D1%87%D0%B8%D1%81%D1%82%D0%B8-%D0%B3%D0%BB%D0%B0%D0%B2%D0%B0%D1%82%D0%B0-%D0%B1%D0%BE%D0%BB%D0%B8-%D0%BF%D0%BE%D0%BC%D0%B0%D0%BB%D0%BA%D0%BE/", "text": "\n                     \n\nВ тъмните питиета, каквито са уиски, бренди, бърбън, някои ликьори и най-вече в червеното вино, се съдържат алкохол подобни субстанции. С тях се обяснява фактът, че след консумацията на тези напитки главата боли много повече, отколкото след консумация на бяло вино, например.\n\nПонеже различните алкохоли съдържат различно количество и различни типове „биологични замърсители“, смесеният прием на алкохол води до махмурлук с по-широк спектър от симптоми. Въглеродният двуокис в бирата пък допълнително натоварва процеса, като не дава време на тялото да произвежда достатъчно бързо нови ензими и глутатион. Това прави комбинацията бира и тъмен алкохол просто мазохистична.\n\nДруга съществена причина за махмурлука е ацеталдехидът, който е продукт на алкохолдехидрогеназата в черния дроб. При голямо количество алкохол ензима не може да смогне, което води до увеличение на ацеталдехида, който действа токсично върху хепатоцитите.\n\nЕдно от ключовите вещества на детоксикацията е глутатионът – един от най-мощните телесни антиоксиданти. Количествата му обаче се изчерпват много бързо. Съществуват и полови различия в справянето с алкохолните въздействия, които са против нежния пол. Някои от най-тежките симптоми на махмурлук: общото чувство за отпадналост, бунтуването на стомаха и гаденето и умората се отдават на т.нар. глутаминово обновяване, в следствие на алкохолната интоксикация. Глутаминът е основен източник за производство на глутатион, а от друга страна сам по себе си се явява важен стимулант за клетъчния метаболизъм на всички органи. Пиенето на алкохол потиска синтезата му, затова след като алкохолът напусне кръвта, тялото превключва на режим синтез. Високите нива на глутамина обаче стимулират активността на мозъка, като му пречат да навлезе във фаза на дълбок сън, който е необходим за редица оздравителни процеси.\n                    ", "date": "2017.12.24", "title": "Тъмните алкохоли да се пият чисти, главата боли по-малко"}
{"url": "http://www.monitor.bg/a/view/58072-%D0%9A%D0%B0%D0%BB%D0%B8%D0%B5%D0%B2%D0%B0-%D1%81%D0%BE%D0%BB-%D0%B8-%D0%B0%D1%81%D0%BF%D0%B8%D1%80%D0%B8%D0%BD-%D0%B2%D0%B5%D1%87%D0%B5%D1%80-%D0%B3%D0%BE%D0%BD%D1%8F%D1%82-%D0%BC%D0%B0%D1%85%D0%BC%D1%83%D1%80%D0%BB%D1%83%D0%BA%D0%B0-%D0%BD%D0%B0-%D1%81%D1%83%D1%82%D1%80%D0%B8%D0%BD%D1%82%D0%B0/", "text": "Шкембе чорбата нормализира електролитния баланс\n                    Болестта с изисканото медицинско наименование веисалгия, всъщност, е баналният махмурлук, който е изпитвал всеки нетрезвеник. В България това заболяване е особено разпространено през зимните месеци, а по Коледа и Нова година взима епидемични размери.\n\nТой може да е епизодичен при хора, които пият по-рядко и за да премахнат главоболието поглъщат по огромни количества кафе. Ако обаче човек започне от сутринта с едно малко или бира „за оправяне“, това вече е белег за зараждащ се пагубен навик и дори зависимост.\n\nГлавоболие, сухота в устата, болезнена чувствителност към ярка светлина и силен шум са традиционните прояви на посталкохолното опиянение. При мнозина то причинява още диария, гадене, повръщане загуба на апетит, треперене,общо неразположение, чувство за умора, слабост и безпомощност. Три поредни сутрини махмурлук със сигурност довеждат и до чувство за безпокойство, нарушение на съня и дори повишаване на телесната температура.\n\nБританско проучване сочи, че той е в основата на депресивните състояния и дори може да доведе не до една, а до серия от панически атаки.\n\nМахмурлукът, на практика потиска вазопресина (антидиуретичния хормон). Резултатът е често уриниране, което води до загуба на соли и часове по-късно до дехидратация. В опита си да възстановят нормалната си работа, свитите органи се конкурират помежду си и крадат вода от мозъка, а последният се свива. Мембраните на клетките на мозъчната кора, се „опъват” и причиняват на махмурлията неимоверна болка при всяко движение. Обезводняването е отговорно и за скованите и отслабнали мускули, треперенето, крампите и сухотата в устата.\n\nВ такива случаи, противно на всички навици, махмурлията не бива да пие кафе сутрин, тъй като то дехидратира допълнително, както и бира. Черният чай също подсилва уринирането. Слабоминерализираната вода обаче върши чудеса. До 3 литра от нея само преди обяд, като приемът е по литър на всеки два часа, елиминира дехидратацията, а с това оросяването на мозъка се активира, мускулните крампи изчезват, а с тях и главоболието и напъните за повръщане. Шкембе борбата и пилешката супа също подпомагат възстановяването на електролитния баланс.\n\nДоказано добро средство, което се практикува от хора с добър стаж в консумацията на алкохол, е взимането на 1–2 таблетки аспирин, приети поне час преди запоя. Мезетата пък, се осоляват с калиева сол, която по-бавно освобождава течностите от организма и по този начин не се стига до силна дехидратация след препиване.\n                    ", "date": "2017.12.24", "title": "Калиева сол и аспирин вечер гонят махмурлука на сутринта "}
