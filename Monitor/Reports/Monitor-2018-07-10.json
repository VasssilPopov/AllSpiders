{"url": "https://www.monitor.bg/bg/a/view/francija-likuva-stigna-finala-na-mondial-2018-105107", "text": "Франция се класира за финала на световното първенство по футбол в Русия. „Петлите“ спечелиха полуфинала с Белгия с минималното 1:0 след гол на Самюел Юмтити в 51-вата минута. Попадението падна след центриране на Антоан Грицман от ъглов удар, а Юмтити наскочи Фелайни и насочи с глава топката във вратата на Тибо Куртоа. Французите изиграха по-мъдро двубоя, в който дори пропуснаха няколко чисти положения за нов гол. Белгия не можа да разгърне потенциала си след първоначалните минути на надмощие. Така Дидие Дешан ще има шанс да спечели световната титла и като треньор, след като през 1998 г. изведе с капитанската лента тима до трофея. Съперникът на Франция на финала в Москва в неделя ще бъде определен утре във втория полуфинал между Англия и Хърватия.", "date": "2018.07.10", "title": "Франция ликува, стигна финала на Мондиал 2018"}
{"url": "https://www.monitor.bg/bg/a/view/sbj-iztochnik-na-kleveti-za-peevski-obslujva-oligarhijata-s-fejkove-za-nego-105106", "text": "Полулегалният Съюз на българските журналисти се превърна в източник на фалшиви новини в услуга на олигархията.   Славната някога организация, която обаче в наши дни е пълна с пенсионери и няма почти никакво представителство в гилдията, разпространи становище по повод законопроекта за прозрачност в медиите на депутата и наш издател Делян Пеевски и колегите му от ДПС Йордан Цонев, Велислава Кръстева и Хамид Хамид. То е изпълнено с безпочвени и крайни по време на която са творили и по-голямата част от авторите му. „Безсмислен законопроект, тъй като не показва ролята на властта при разпределянето на държавни и европейски средства за контролираните от нея медии, продължава да крие непазарното им кредитиране през банки, оставя на тъмно намесата на управляващите в рекламния пазар и разпространението на печата.“ Опорната точка за „непазарно кредитиране през банки“ може да е била валидна по време на тоталитаризма, но в условията на пазарна икономика е основен бизнес модел във всеки сектор на икономиката. Именно присъствието на тази опорна точка в становището обаче е най-яркият белег, че то е написано в услуга на финансираната от олигархията Фабрика за фалшиви новини. Причината е, че именно от „Капитал“ и „Дневник“ на координатора на медийната машина за манипулации Иво Прокопиев първоначално беше измислена тази теза и редовно е повтаряна като единствена възможна критика към законопроекта. „Омерзени сме от наглостта на вносителите и безразличието на депутатите, които си затварят очите, че законопроектът се прокарва при явен конфликт на интереси в изгода на Делян Пеевски“, пишат още от СБЖ, без дори да са си направили труда да осмислят, че правят комплимент на нашия издател, твърдейки, че прозрачността в собствеността и финансирането на медии е само в негова изгода. Думите им реално означават самопризнание, че по отношение на притежаваните от него медии. Въпросното становище на СБЖ, което повтаря напълно опорните точки на олигархията, очаквано бе разпространено и рекламирано именно от изданията на Фабриката за фалшиви новини. При това без да се обърне внимание, че авторите на законовите поправки вече бяха анонсирали, че готвят поправки между първо и второ четене, които ще прецизират новите правила. Предложенията за редакции на Пеевски, Цонев, Кръстева и Хамид бяха внесени вчера в парламентарната комисията по култура и публикувани на страницата на Народното събрание. В мотивите си вносителите са се аргументирали „с желанието ни всички факти относно собствеността и финансирането на медиите в България да бъдат максимално прозрачни за обществото, включително чрез деклариране на съществени обстоятелства, свързани с действителния собственик на доставчика на медийни услуги“. Поради тази причина в чл. 7в, алинея 2 се разширява обхватът на приходите, които трябва да декларират медийните доставчици. „Всички договори и тяхната стойност, сключени от доставчика на медийни услуги през преходната година с държавни или общински учреждения или дружества с държавно или общинско участие, с политически партии, в резултат на обществени поръчки, сключени рекламни договори с лица, осъществяващи дейност, подлежаща на регулация, както и тези, по които е получено финансиране по програми на фондове на Европейския съюз“. Това гласи предложението на Пеевски и колегите му от ДПС. В допълнителните разпоредби на закона пък изрично е уточнено, че под „финансиране“ трябва да се има предвид „всяко безвъзмездно получаване на парични средства или имущество и/или всяко друго получаване на парични средства, независимо от използваната правна форма, извън приходите от обичайната дейност на доставчика на медийни услуги, както и всички получени заеми и банкови кредити“. По отношение на собствеността вносителите предлагат в медийния регистър да се декларира и дали има влязла в сила присъда. Важна новост е и изискването да се декларира дали собственикът на медията и лицето, което фактическия я контролира, съвпадат. Разкриването на тази информация ще позволи на потребителите да получат пълна представа за редакционната политика на медията, а също така и могат да лъснат зависимости между определени медии, които формално са на различни собственици, посочват авторите на законопроекта.   Подвизаващият се като политически коментатор във вестник \"Сега\" на газовия олигарх Сашо Дончев Светослав Терзиев активно употребява управителния съвет на СБЖ. Той е както член на органа, така и на комисиите по международна дейност и за професионални стандарти. Преди да се превърне в един от най-верните служители на Дончев, Терзиев е агент и секретен сътрудник на 6-о и 1-во управление на ДС. Вербуван е през 1981 г. и няма данни кога е снет от отчет. Сътрудничил е под псевдонимите Филип, Камен и Каменчев. Сега е основен агент на Фабриката за фалшиви новини, който реализира идеологическата им диверсия в чужбина. Благодарение на солидните си връзки в Париж и Брюксел, завързани по времето в ДС, а и на прикритието на университетски преподавател, Терзиев умело манипулира чуждестранни журналисти и успява да им пробута опорните точки на олигархичната шайка, на която служи. В нея, естествено, влизат и подсъдимият бизнесмен Огнян Донев, и разследваният Иво Прокопиев. Правният статут на ръководния орган на СБЖ говори достатъчно за легитимността на тази организация. Според ДАКСИ в момента председател на управителния съвет на Съюза на българските журналисти е Милен Вълков, който почина в края на 2011 г. От тогава до момента дружеството се представлява от Снежана Тодорова, позната и като агент Виолета на VI управление на ДС. Тя се представя за председател, но в официалната документация е главен секретар. Аналогията с класическото произведение на Н. В. Гогол няма да правим поради уважението към паметта на Милен Вълков.", "date": "2018.07.10", "title": "СБЖ източник на клевети за Пеевски, обслужва олигархията с фейкове за него"}
{"url": "https://www.monitor.bg:443/bg/a/view/zlatoto-na-glupcite-mami-zalojni-kyshti-s-po-100-bona-godishno-temata-105104", "text": "„Златото на глупците“ мами заложни къщи с по 100 000 лв. годишно. Това показва проучване на „Монитор“ в едни от най-големите фирми, които се занимават с даване на пари срещу залог. Те имат офиси в цялата страна и постоянно техни служители се оказват измамени с фалшиво злато, което хора залагат. При подписването на заложния билет обаче и двете страни се съгласяват с условията и така оказионите не могат да предявяват претенции пред разследващите или пред съда за извършена измама.  Фалшивото злато представлява накити, които са минати през няколко бани с покритие от благородния метал. Така дори при усърдно търкане „лихварите“, както наричат служителите в къщите, не могат да установят, че ланецът например е менте, а под покритието има метал, който не струва и стотинки.", "date": "2018.07.10", "title": "„Златото на глупците“ мами  заложни къщи с по 100 бона годишно (ТЕМАТА)"}
{"url": "https://www.monitor.bg:443/bg/a/view/zashtoto-nikoj-ne-e-po-goljam-ot-hljaba-105092", "text": "Никой не е по-голям от хляба. Не е лошо от време на време да си припомняме тази стара поговорка. На фона на кулинарни риалитита, където виждаме как хвърчат във въздуха прегорели пилешки бутчета, които не ставали за ядене, или пък прецакани парфета, за които шеф еди-кой си те овиква пред цяла България. А една дузина готвачи са строени сякаш са в казарма. А храната е свято нещо и не бива да забравяме това. А сега всички тръпнат в очакване. Започнаха дори спекулации - ще се вдигне ли цената на хляба или не, след като от 1 юли се вдигна цената на тока, парното и на природния газ. Всяка година уж очакваме рекорден добив на пшеница. След това обаче идват дъждове, градушки, наводнения... И изведнъж всичко се променя. Търговци предпочитат да си вържат гащите и предупреждават отдалече, че предстои скок на цените. Нямало зърно или пък качеството му било лошо. И нали се сещате колко му трябва на един възрастен човек, който си брои левчетата за хляба и киселото мляко. И то на фона на поскъпналите ток и парно. Всъщност тепърва ще се види дали реколтата е добра и малко е прибързано някои да правят заключения още отсега. Да не говорим за конкуренцията в бранша. Защото едва ли ще успеем да преброим колко вида хляб се продават на пазара. Вярно е и че българинът може да се откаже от всичко друго, но не и от хляба. Та той е закърмен с топлата питка на баба. Така че може да не хапнем нищо друго, но все един комат ще намерим. Затова не бива да слагаме ръце поне на хляба. Още повече че преди месец експерти прогнозираха, че най-вероятно в някои райони на страната тазгодишната реколта дори ще надвишава миналогодишната, която беше 640 кг от декар. Така че едва ли има основание за скок на цените. В същото време това вече е факт в някои градове, където хлябът поскъпна с около 10-15 стотинки. Нищо че още дори не са дошли новите и по-високи сметки за ток. Оказва се обаче, че това е дело на самите търговци, а не на хлебопроизводителите. Предполага се, че целта е да тестват пазара. Или по-скоро търпението на хората. Защото едва ли климатичните условия зависят от нас и както знаем, никой не може да се бори с природата. Вече се чуват и гласовете на експерти, които искат 5% ДДС на хляба. За да не зависи цената му от тази на тока и газта. Тепърва ще се правят калкулациите. Най-вероятно наесен. Но нека наистина не забравяме, че никой не е по-голям от хляба. И нека не се заиграваме с тази тема.  ", "date": "2018.07.10", "title": "Защото никой не е по-голям от хляба"}
{"url": "https://www.monitor.bg:443/bg/a/view/oficialno-kristiano-ronaldo-e-igrach-na-uventus-105098", "text": "Ръководството нa \"Реал\" (Мадрид) официално обяви продажбата на Кристиано Роналдо в \"Ювентус\". \"Реал\" съобщава, че заради желанието и молбата на играча Кристиано Роналдо, се съгласява да го продаде на \"Ювентус\", започва официалното съобщение от “Сантяго Бернабеу”. По непотвърдена информация \"бианконерите\" ще платят 105 милиона евро за правата върху португалския маестро. CR7 ще подпише договор за четири години и ще получава годишна заплата в размер на 30 милиона евро плюс бонуси.", "date": "2018.07.10", "title": "Официално: Кристиано Роналдо е играч на \"Ювентус\""}
{"url": "https://www.monitor.bg:443/bg/a/view/grupata-na-sina-na-kostinbrodskija-ostava-v-aresta-105097", "text": "Групата на сина на Йоско Костинбродския - Иван Йосифов, остава в ареста, съобщиха от апелативния спецсъд. След собствен анализ на доказателствата апелативният спецсъд намира, че в свидетелските показания има доказателства срещу участниците в бандата. Десетимата бяха арестувани по обвинения, че групата е разпространявала наркотици и е подготвяла убийствата на спецпрокурори и на висши полицаи. Според апелативният спецсъд за Иван Йосифов и Петко Стоянов има доказателства, въз основа на който може да се направи извод, че вероятно са ръководители на организирана престъпна група за разпространение на наркотици. Но по отношение на подготовката за извършване на убийства имало данни само в показанията на анонимните свидетели. \"А присъдата и в частност обоснованото предположение не могат да се основават само на показания на свидетели със скрита самоличност\", обосновава се апелативният спецсъд. Според него няма опасност десетимата обвиняеми са се укрият, но има такава от извършване на престъпление. Освен Иван Йосифов и Петков Стоянов, останалите обвиняеми са Кристиян Дойчинов, Петър Симеонов, Красимир Петров, Вергил Славов, Димитър Божанов, Борислав Йоневски, Васил Иванов и Габриел Бонев. Определението е окончателно и не подлежи на обжалване.      ", "date": "2018.07.10", "title": "Групата на сина на Костинбродския остава в ареста"}
{"url": "https://www.monitor.bg:443/bg/a/view/makedonski-deputat-za-nas-slynceto-izgrjava-na-zapad-105095", "text": "\"За нас слънцето изгрява на Запад\", заяви Артан Груби, депутат от партията на етническите албанци Демократичен съюз за интеграция, която е част от управляващата коалиция. Той каза, че поканата за членство в НАТО е сбъдната мечта за страната, която твърде дълго е била \"в чакалнята\" на алианса. Преди това изявлението на генералния секретар на НАТО Йенс Столтенберг, че очаква на срещата на върха на алианса утре и вдругиден в Брюксел Република Македония да получи покана за преговори за членство, бе посрещната с ентусиазъм в страната.", "date": "2018.07.10", "title": "Македонски депутат: За нас слънцето изгрява на Запад"}
{"url": "https://www.monitor.bg:443/bg/a/view/pytnicheski-samolet-se-razbi-v-ujna-afrika-105096", "text": "Пътнически самолет се разби край летището \"Уондърбрум\" в Претория, Южна Африка, предаде АФП. Загинал е само пилотът. Съобщено бе за най-малко 20 пострадали, като един от тях е в критично състояние. Инцидентът е станал по време на кацане, като най-вероятно става дума за проблем с двигателя, защото очевидци твърдят, че зад самолета е имало черен дим. Очаквайте подробности!!!", "date": "2018.07.10", "title": "Пътнически самолет се разби в Южна Африка (обновена) (СНИМКИ)"}
{"url": "https://www.monitor.bg:443/bg/a/view/bliznacite-penchevi-na-pjasyka-v-turnir-na-ngapet-105099", "text": "Българските волейболисти близнаци Розалин и Чоно Пенчеви ще се пуснат в турнир по плажен волейбол, организиран от звездата на Франция Ървин Нгапет. Само няколко дни след финалите на Лигата на нациите при мъжете в Лил, част от от волейболния елит ще се събере на плажа в Сен Жан де Мон на брега на Атлантическия океан. Причината е именно Нгапет, влязъл в идеалния отбор на Лигата, който се е наел с организацията. Надпреварата ще е на 11 и 12 юли и в нея ще се включат деца, мъже и жени. Участниците се записваха предварително, като всеки от тях избираше звездата, в чийто отбор от трима души иска да попадне. Сред водещите фигури на игрището са капитанът на Бразилия Бруно Резенде, сръбският национал Урош Ковачевич, италианският национал Симоне Анзани. По трибуните пък ще бъдат и френските волейболни национали. Наградният фонд е 7000 евро. Нападателят Розалин Пенчев направи отлично представяне в националния ни тим при мъжете и ще играе в бразилски тим, а разпределителят Чоно продължава кариерата си в \"Азимут\" (Модена).", "date": "2018.07.10", "title": "Близнаците Пенчеви на пясъка в турнир на Нгапет"}
{"url": "https://www.monitor.bg:443/bg/a/view/viki-tomova-sreshtu-opitna-ruskinja-v-budapeshta-105100", "text": "Първата българска тенис ракета при жените Виктория Томова се завръща на корта на турнира на клей в Будапеща. Надпреварата в унгарската столица е с награден фонд 100 000 долара. 23-годишната софиянка, която миналата сряда отстъпи с 1:6, 4:6 на американката Серена Уилямс във втория кръг на \"Уимбълдън\" обаче не извади късмет с жребия. Тя ще срещне още не старта една от поставените тенисистки – рускинята Екатерина Александрова, №8 в схемата. Това ще бъде втори двубой между двете след мача им от втория кръг на квалификациите на US Open през 2016 година, когато победата спечели Вики Томова с 4:6, 6:3, 7:5. В момента Александрова е №110 в ранглистата на WTA, където Томова е №135. Двубоят между тях е днес. Миналата година Томова достигна до полуфиналите в Будапеща, където беше спряна от черногорката Данка Ковинич. В основната схема в Унгария участва и Сесил Каратанчева, която вече си осигури място във втория кръг след убедителен успех над словачката Шантал Скамлова. Водачка в схемата в Будапеща е словачкатаВиктория Кузмова. Бившият №20 при мъжете Дмитрий Турсунов пък ще участва в подготовката на националите до 16 г. за европейското първенство, съобщиха от Българската федерация по тенис. Всички състезатели от националите отбори до 14 и 16 г. бяха поканени да участват в заниманията на Турсунов.", "date": "2018.07.10", "title": "Вики Томова срещу опитна рускиня в Будапеща"}
{"url": "https://www.monitor.bg:443/bg/a/view/nacionalkite-s-2-kontroli-sreshtu-belgija-105101", "text": "Женският национален отбор по волейбол на България ще играе два приятелски мача на своя територия като част от подготовката си за световното първенство в Япония от 29 септември до 20 октомври. Мачовете между двата тима са договорени за 9 и 10 август. Те ще се играят в зала \"Арена Асарел\" в Панагюрище. Националките, водени от селекционера Иван Петков подновяват подготовка си на 17 юли в София и ще останат в столицата до края на месеца. На 30 юли те заминават за Панагюрище, където ще продължат с тренировъчния процес в следващите две седмици. Освен контролите с Белия се очакват още проверки,които се договорят в момента. Женският ни национален тим направи силен старт за сезона, като спечели Златната европейска лига, а после и турнира \"Чалъндж\" в Перу, с което взе квота за престижната Лига на нациите от следващия сезон. Петков обаче отдавна обяви, че голямата цел тази година е добро представяне на световното наесен.", "date": "2018.07.10", "title": "Националките с 2 контроли срещу Белгия"}
{"url": "https://www.monitor.bg:443/bg/a/view/edna-peta-ot-horata-s-uvrejdanija-imat-rabota-105083", "text": "87 000 са хората с увреждания, които се трудят на първичния пазар на труда - това отчете заместник-министърът на труда и социалната политика Лазар Лазаров по време на кръгла маса „Хората с увреждания като ресурс за първичния пазар на труда – предизвикателства и решения“, която се проведе под патронажа на президента Румен Радев. 445 хиляди пък е общият брой на тези, които получават трайна пенсия за намалена работоспособност от НОИ, добави президентът. Това означава, че едва 20% от тях участват в трудовия пазар. Въпреки това тенденцията била положителна спрямо предходните години, подчерта зам.-министър Лазаров. По време на кръглата маса стана ясно още, че един на шест души в Европа има увреждане, тоест броят им е около 80 млн. „Специализираните предприятия у нас също играят важна роля в приобщаването им към обществото. В тях работят над 3000 души, като 1500 са с увреждания“, каза Елка Тодорова, председател на Националното сдружение на хора с увреждания. По последни данни на НОИ пък едва 8.1% от регистрираните безработни с увреждания са висшисти. В момента в УНСС се обучават около 100 студенти с над 70% инвалидност. Следващата седмица ще заседава Националният съвет за насърчаване на заетостта, ще има заседание за преразпределение на средства от едни мерки и програми към други и акцентът е подкрепа на заетостта на хората с увреждания. От социалното министерство отчетоха още, че коефициентът на безработица на хората с увреждания е намалял – за 2013 г. той е бил 18.2%, докато за миналата година е 8.5%  ", "date": "2018.07.10", "title": " Една пета от хората с увреждания имат работа"}
{"url": "https://www.monitor.bg:443/bg/a/view/ostapenko-sreshtu-kerber-na-polufinala-105103", "text": "След като цялата челна десетка поставени при жените на \"Уимбълдън\" отпаднаха, следващите ги №11 - германката Ангелик Кербер (Гер) и №12 Елена Остапенко (Лат) оцеляха и се класираха за полуфиналитеу където ще се изправят една срещу друга. Шампионката на \"Ролан Гарос\" от 2017 г. Остапенко стигна за първи път в кариерата си до четворката в турнира от Големия шлем на трева. Тя победи словачката Доминика Цибулкова със 7:5, 6:4 за 81 минути. 21-годишната латвийка беше много по-агресивна, тя пласира 31 печеливши удара срещу едва 6 на съперничката си. Цибулкова поведе с 3:1, но след това Остапенко започна да намира играта си на трева и да доминира. Тя взе първия сет с късен пробив, а във втората част стигна до решаващ брейк за 3:2, след което запази аванса си до края. \"Много труден мач, призна победителката. - Вече съм на полуфинал. Подобрих представянето си от миналата година. Доми игра много добре и знаех, че трябва да се боря до края. Завърших много уверено, което може само да ме радва.\" Кербер пък се справи в рускинята Даря Касаткина с 6:3, 7:5, като допусна едва 14 непредизвикани грешки срещу цели 31 на съперничката си. \"Очаквах труден и равностоен мач и такъв се получи, сподели германката. - И двете играхме на много високо ниво, особено във втория сет. Трябваше да бъде максимално концентрирана във всеки един момент. Доволна съм, че стигнах до полуфиналите. Доста енергия изразходвах на края. Тя ме разхождаше по целия корт. Бях опряна до стената, но се справих\".", "date": "2018.07.10", "title": "Остапенко срещу Кербер на полуфинала"}
{"url": "https://www.monitor.bg:443/bg/a/view/anglija-trenira-s-gumeni-pileta-za-polufinala-105087", "text": "Англия загря за полуфинала на Мондиал 2018 срещу Хърватия с нетрадиционна тренировка. Мачът е утре вечер от 21 ч. на стадион „Лужники“ в Москва и ще бъде ръководен от турчина Джунейт Чакър. Албионците разпуснаха преди важния двубой със занимание, в което Хари Кейн и компания си подаваха гумени пилета на тренировъчната си база в Репино край Санкт Петербург. Селекционерът Гарет Саутгейт не за първи път използва подобни необичайни методи с цел да свали напрежението от играчите преди възловия полуфинал на световното първенство, за който Англия се класира за първи път от 28 години. Всички 23-ма избраници на Саутгейт взеха участие в тренировката, включително лекуващите контузии Джордан Хендерсън и Джейми Варди. Англичаните не бива да оставят халфовете на хърватите да разиграват свободно топката, но също така не бива да пресират безцелно, защото съперникът може да ги смачка, заяви селекционерът Гарет Саутгейт. \"Играем дисциплинирано в защита, организирани сме и сме тактически подготвени. Когато получим топката, имаме свобода на изразяването на отделните играчи. Те трябва да продължат да следват този пример и да бъдат подвижни и креативни, както го правеха досега. Хърватите имат много силна халфова линия и не бива да им даваме пространство да разиграват дълго топката. Ако пресираш подобен съперник неорганизирано, той ще те смачка. Трябва да бъдем много внимателни\", продължи Саутгейт. Иначе в лагера на Хърватия основният въпрос е как да бъде опазен Хари Кейн. Звездата на Англия е голмайстор с 6 гола на това световно първенство, но бранителят на „шахматистите“ Деян Ловрен е спокоен. „Обичам предизвикателствата, харесва ми да се боря срещу такива нападатели и да се докажа като един от най-добрите защитници в света. Спокоен съм, защото Хари не е толкова страшен, и мисля, че ще се справя с опазването му\", каза Ловрен.", "date": "2018.07.10", "title": "Англия тренира с гумени пилета за полуфинала"}
{"url": "https://www.monitor.bg:443/bg/a/view/izmamnik-se-predstavja-za-slujitel-na-finansovija-regulator-105085", "text": "Измамник се обръща към клиенти на инвестиционен посредник с отнет лиценз и им предлага да им върне парите. За тази измама предупреди Комисията за финансов надзор (КФН). В комисията се получени много сигнали, че преди отнемането на лиценза, а също така и след решението на КФН, на клиенти на инвестиционния посредник, които имат договори с \"Прогресива Трейдинг\" или с \"ББГ Симекс-България\", се е обаждало лице, което се представя с имената Стоян Манчев. Същият понякога е твърдял, че е член на Комисията за финансов надзор, а в други случаи, че има договор с КФН за връщане на парите на клиенти на дружеството. КФН официално заявява, че няма служител с такова име и не е упълномощавала никого да урежда отношенията между инвестиционния посредник и клиентите му, пише в съобщението. Съгласно отнетия вече лиценз като инвестиционен посредник дружеството не е имало право да държи клиентски активи (включително финансови инструменти и парични средства), а само да приема и предава клиентски нареждания за транзакции с финансови инструменти и да предоставя инвестиционни консултации на клиенти. Затова средствата на клиентите се съхраняват не от инвестиционния посредник, а от друга финансова институция. Единственото лице, което ще има правомощия да урежда отношения с лица, към които \"Прогресива Трейдинг\" ООД или \"ББГ Симекс-България\" ООД имат задължения, е ликвидаторът на дружеството, който ще бъде назначен от Агенцията по вписванията след влизане в сила на решението на КФН за отнемане на лиценза. Ликвидаторът ще бъде обявен по партидата на дружеството в търговския регистър, пише още в съобщението.", "date": "2018.07.10", "title": "Измамник се представя за служител на финансовия регулатор"}
{"url": "https://www.monitor.bg:443/bg/a/view/albancite-sa-naj-mnogobrojnite-nelegalni-v-evropa-105094", "text": "Албанците са на първо място по численост в списъка на лицата с нелегален престой, открити в страни от Европейския съюз през 2017 г.  През миналата година са открити 40 025 албански граждани, пребиваващи в някоя от западноевропейските страни без документи, а техният брой надвишава дори броя на сирийците, афганистанците и иракчаните. В периода от 2008 до 2017 г. са открити общо 415 900 албански граждани с нелегален престой в ЕС, при което най-голям е бил броят им през 2008 и 2009 г. Според Евростат миналата година в Албания са били върнати 31 000 албански граждани, а през 2016 г. - 43 000. През 2016 г. албанците са били първи по брой на депортираните, тъй като ЕС смята Албания за сигурна страна.", "date": "2018.07.10", "title": "Албанците са най-многобройните нелегални в Европа "}
{"url": "https://www.monitor.bg:443/bg/a/view/kitajci-otmyknaha-karanga-ot-cska-sofija-105084", "text": "Фернандо Каранга напусна ЦСКА само часове преди първия мач от Лига Европа срещу „Рига“. Двубоят на стадион „Българска армия“ е в четвъртък от 20:45 часа, а „червените“ ще са без голямата си звезда. Каранга се сбогува със съотборниците си и се качи на самолета за Китай. Новият му клуб е 14-ият в местното първенство „Хенан Дзиение“. В касата на ЦСКА пък ще влязат 4 милиона долара. Треньор на отбора е южнокореецът Вое-Рон Чан, който поема поста през април тази година. В състава има общо четирима чужденци – бразилецът Иво, португалците Рикардо Ваз Те и Орландо Са и камерунецът Кристиян Басогог. През миналия сезон треньор на тима бе българинът Ясен Петров. Пловдивчанинът изпълни мисията си да запази елитния статут, оставайки на 14-ото място в класирането, след което се раздели с клуба. Така Каранга се превръща в един от най-скъпо продадените играчи, които си тръгват от българското първенство. Както е ясно, той настояваше за трансфер още през зимната пауза и категорично отказваше да остане в тима. Напускането на Каранга бе прието „на нож“ от феновете, тъй като ЦСКА на практика остава само с един нападател за мача с „Рига“. Това е 19-годишният Тонислав Йорданов. Другата алтернатива – Кирил Десподов, е контузен и ще остане на пейката, като ще влезе на терена само при негативен развой на срещата. Нещата за Нестор Ел Маестро стават още по-тежки, тъй като очакваният заместник на Каранга – Мичел Дъглас, по всяка вероятност няма да дойде на „Армията“. Той бе считан за сигурно ново попълнение, но в крайна сметка е предпочел оферта от Португалия. Така на практика в клуба търсят спешно поне един нападател, който обаче със сигурност няма да играе срещу „Рига“.", "date": "2018.07.10", "title": "Китайци отмъкнаха Каранга от ЦСКА"}
{"url": "https://www.monitor.bg:443/bg/a/view/eksperti-bg-ikonomika-njama-da-useti-globalnoto-zabavjane-105093", "text": "Икономическата среда у нас се подобрява. Това ще продължи и през втората половина на годината, без да се наблюдава сериозна заплаха за растежа. Инфлацията ще се забави през този период, след като бъде отчетено повишението на разходите за комунални услуги, отчитат анализаторите на Елана Трейдинг. В същото време заплащането за труд ще расте с високите темпове от предходната година, което ще гарантира реалния икономически растеж в страната. Анализаторите очакват 4% ръст за 2018 г., като смятат, че забавянето в глобален мащаб няма да се усети у нас до края на годината. Българските акции ще завършат годината с ръст, но глобалното забавяне ще се отрази на българския фондов пазар и намаляват прогнозата си за ръст на основния индекс SOFIX до 5% за края на годината. Анализаторите очакват по-силно евро в края на годината. Катализатор за покачване трябва да стане промяна в монетарната политика, която към този момент е непредсказуема. Централните банкери не са застраховани от грешки и продължаване на бързото повишаване на лихвите може да стане точно такава. Трябва да се следи внимателно и равнището от 1.15 EUR/USD, като преминаването под него ще означава, че икономическото забавяне се засилва. Цената на златото падна със същия процент, с който се покачи доларът - 8%. Двата актива се движеха паралелно един с друг и тази връзка ще се запази до края на годината. Това означава, че цената на златото ще се върне на нивото от 1 350 долара за тройунция, когато доларът поевтинее в очаквания сценарий на забавено икономическо развитие и пауза в повишаването на лихвите. Краткотрайният спад на петрола през май и юни, и намерението на производителите да увеличат добива означават, че цената на черното злато ще гравитира около 70 долара през лятото. Ръстът на петрола до края на годината ще зависи от икономическия растеж. Американският петрол ще се търгува между 70 и 80 долара за барел. Анализаторите смятат, че ще има сравнително слаба реакция върху петрола от негативните ефекти от търговската война на Тръмп. Всеки по-силен спад поради тези причини ще бъде възможност за покупки. ОПЕК няма да остави цената да расте над 80 долара за барел. Първата корекция на Уолстрийт стана факт точно след две години на постоянно покачване на акциите. Частичното възстановяване на пазара през първото полугодие беше спряно от притесненията за влошаване на икономиката от войната на мита с ЕС и Китай, но и няма сериозен спад на цените. Анализаторите на ЕЛАНА Трейдинг не очакват икономическа рецесия, която да бъде предизвикана от митата на Тръмп, поскъпването на долара и повишаването на лихвите. Тези фактори, обаче, ще повлияят на бизнес климата и ще се отразят на пазара – това е моментът, който е добър за покупка на акции. Очакваният период на спад е септември-октомври, който да бъде последван от ръст до края на годината.", "date": "2018.07.10", "title": "Експерти: БГ икономика няма да усети глобалното забавяне "}
{"url": "https://www.monitor.bg:443/bg/a/view/tyrsim-neft-i-gaz-na-oshte-edno-mjasto-v-cherno-more-105089", "text": "Министерството на енергетиката ще обяви конкурс за проучване за нефт и газ в блок \"Тервел\" в дълбоко Черно море. Това е съобщила министърът на енергетиката Теменужка Петкова по време на среща с представители на ръководството на фирма \"Тотал\". Блокът се намира между проучваните в момента \"Хан Аспарух\" на север и \"Хан Кубрат\" на запад и е с площ 4032 кв. км. Конкурси за него са организирани и преди, но досега не е имало кандидати. В същото време проучванията в съседните блокове продължават. В края на миналата година \"Тотал Е&П България\" обяви, че подготвя трети проучвателен сондаж в \"Хан Аспарух\". А в \"Хан Кубрат\", който е приблизително два пъти по-малък, Shell Exploration & Development предстои да направи първия си сондаж. \"Тотал\" вече извърши сондажи за газ и нефт на друг блок в българската зона на Черно море - \"Хан Аспарух\", и обяви, че е открила въглеводороди. Фирмата е заявила, че ще продължи да работи в областта на проучването на геологията на Черно море на българска територия. По време на срещата управителят на компанията „Тотал Е&П България“ Ксавие Фожрас дари на министерството на енергетиката сондажното длето, използвано при проучвателен сондаж „Плошков-1“ в блок „Хан Аспарух“. Началото бе поставено след проведен конкурс за търсене и проучване на нефт и природен газ и подписания договор през 2012 г. с „Тотал Е&П България“. Към момента са разработени два сондажа - „Плошков-1“ и „Рубин-1“, като проучвателните работи продължават. На срещата са били обсъдени и предстоящите промени в Закона за подземните богатства, съобщиха от енергийното министерство. По думите на Бернар Клеман, вицепрезидент на „Тотал“, отговарящ за Каспийския регион и Южна Европа, компанията ще продължи да работи в областта на проучване на геологията на Черно море в българската икономическа зона на водния басейн. Преди малко повече от година \"Петрокелтик\", който разработваше находището на природен газ в блок „Каварна-Изток“ обяви очакванията си до края на 2018 г. да започне да доставя синьо гориво от него.", "date": "2018.07.10", "title": "Търсим нефт и газ на още едно място в Черно море"}
{"url": "https://www.monitor.bg:443/bg/a/view/bosyt-na-uve-na-kraka-pri-kristiano-105091", "text": "Трансферът на Кристиано Роналдо в „Ювентус“ продължава да се приближава към успешен край. Президентът на италианския гранд Андреа Аниели кацна снощи в гръцкия курорт Каламата, за да се срещне с Кристиано Роналдо, предаде Sky Sports. Португалската звезда си почива на полуостров Пелопонес след отпадането от световното първенство. След като кацна в една от най-южните точки на Гърция, босът на “бианконерите” е хванал хеликоптер, който да го отведе при мегазвездата. Новината за визитата на Аниели бе официално потвърдена от клуба, който вече изобщо не се крие в офанзивата си за актуалния носител на „Златната топка“. Междувременно агентът на Роналдо - Жорже Мендеш, продължава разговорите с “Реал” (Мадрид) за една от най-грандиозните сделки на века. Според Gazzetta dello Sport Роналдо вече е разговарял с треньора на “Юве” Масимилиано Алегри, като двамата са се чули по телефона в петък. Испанският AS пък твърди, че все още няма постъпила оферта в офисите на “Сантяго Бернабеу\", макар двете страни да са в напреднали преговори.", "date": "2018.07.10", "title": "Босът на „Юве“ на крака при Кристиано"}
{"url": "https://www.monitor.bg:443/bg/a/view/trymp-sreshtata-s-putin-moje-da-e-po-leka-ot-sreshtata-na-nato-105088", "text": "Президентът на САЩ Доналд Тръмп допусна, че срещата му с руския му колега Владимир Путин в Хелзинки може да е по-лека от срещата на върха на НАТО в Брюксел или от посещението му във Великобритания, предаде АФП. Тръмп предрича трудни преговори с НАТО за разходите за отбрана. \"Откровено казано, с Путин може да се окаже най-лесното. Кой би помислил\", отбеляза той и призна, че в момента не може да определи дали руският му колега е приятел или враг и го нарече \"конкурент\", посочва АП. \"Смятам, че разбирателството с Русия, разбирателството с Китай, с други страни, е нещо хубаво, а не лошо\", каза той. По-късно Тръмп съобщи, че може да се срещне и с вече бившия британски външен министър Борис Джонсън. \"Борис Джонсън е мой приятел. Той се отнася изключително добре към мен и активно ме подкрепя. Вероятно ще разговарям с него, когато пристигна там (в Обединеното кралство). Борис Джонсън ми харесва, винаги ми е харесвал\", отбеляза преди заминаването си за Брюксел президентът на САЩ. В същото време генералният секретар на НАТО Йенс Столтенберг изрази очакването започващата в сряда в Брюксел двудневна среща на върха на държавите от алианса да бъде съпътствана от разногласия и напрежение. Няма да се изненадам, ако разговорите бъдат напрегнати, включително за разходите за отбрана, коментира той. Въпреки разногласията ни, вярвам, че НАТО може да остане стълб на евроатлантическата сигурност, добави той.", "date": "2018.07.10", "title": "Тръмп: Срещата с Путин може да е по-лека от срещата на НАТО"}
{"url": "https://www.monitor.bg:443/bg/a/view/bylgarija-i-rumynija-shte-koordinirat-poziciite-si-za-novata-osp-105072", "text": "Особеностите на българското и румънското земеделие са сходни и двете министерства трябва да обединят усилия за решаването на общите проблеми свързани с ОСП и търговията със селскостопански стоки. Това заяви министърът на земеделието, храните и горите Румен Порожанов на работна среща с румънския министър на земеделието и развитието на селските райони Петре Дая, съобщи пресслужбата на министерството на земеделието и храните. В Букурещ двамата министри се договориха за координиране на позициите на България и Румъния и за разширяване на сътрудничеството между двете страни в предстоящите преговори, както и обмен на информация относно превантивни действия за недопускане на разпространението на заболяването Африканска чума по свинете. Министър Порожанов подчерта, че министър Дая и неговият екип могат да разчитат на пълна подкрепа от страна на експертите в МЗХГ във връзка с подготовката на румънската страна за предстоящото им председателство на Съвета на ЕС. При посещението двамата министри посетиха стопанство за отглеждане на зърнени култури, ферма за едър рогат добитък, лозови масиви и месопреработвателно предприятие.", "date": "2018.07.10", "title": "България и Румъния ще координират позициите си за новата ОСП"}
{"url": "https://www.monitor.bg:443/bg/a/view/sekvestiraha-386-avtomobila-na-italianski-dalaveradjija-105075", "text": "Карабинерите от Венеция конфискуваха в полза на дъжавата 386 автомобила на стойност около 3 млн. евро, чиито собственик по документи е един същ. Той е двайсет и осем годишен мъж от намиращото се до Парма градче Сала Баганца и притежава еднолична фирма за търговия с моторни превозни средства. Според прокуратурата в Милано, която е издала заповедта за секвистирането на колите, те били използвани основно за кражби, обири и трафик на наркотици в Италия и в Европа. Силите за сигурност започнали операцията с кодово название “Ghost cars” или „Коли – призраци“ през есента на 2017 г., когато зачестили кражбите във вили по адриатическото крайбрежие южно от Венеция. Свидетели успели да видят регистрационните номера на няколко от автомобилите на апашите, собщили ги на полицаите и те установили за нула време, че колите са собственост на човека от Сала Баганца. Униформените били впечатлени особено от факта, че не бил платен данъка на нито една от колите и те започнали незабавна проверка на движимото и недвижимото имущества на чорбаджията им. Учудването на ченгетата било страхотно, когато видяли на екраните на компютрите си, че на негово име били записани почти 400 автомобила! Съответно била инициирана операцията „Коли призраци“ като по време на продължилото повече от шест месеца разследване било установено, че собственикът на колите бил напрактика поставено лице на мощни банди от цигани и северноафриканци. Техният основен алъш – вериш пък били кражбите с взлом, обирите на маркови бутици и на супермаркети, трафика и пласмента на наркотици, измамите със застраховки и т.н. Престъпниците действали както на италианска територия, така и из цяла Европа, като често някой от автомобилите на бандитите бил засичан в рамките на 24 часа на отдалечени на 1500 – 2000 км населени места. Доказателство за „маневреността“ на бандите е фактът, че доста от автомобилите им, често мощни и от известни марки, са били „заковани“ по искане на италианската полиция и спрени от движение в България, Германия, Испания, Франция и Швейцария.", "date": "2018.07.10", "title": "Секвестираха 386 автомобила на италиански далавераджия"}
{"url": "https://www.monitor.bg:443/bg/a/view/lapsus-rodil-radiacijata-na-plaja-vromos-105077", "text": "Истерията с радиокативния плаж в залива Вромос край Черноморец се оказа голяма грешка. Няма радиация с нива 50 пъти над допустимите норми, заявиха категорично от ръководствто на бургаската РЗИ. Гамафонът бил завишен само 2 до 3 пъти над нормалния, а до 50 пъти над нормите достигали единствено радионуклеидите в пясъка и почвата. Според шефът на инспекцията д-р Георги Паздеров, опасната новина била родена от неволен лапсус. \"Моята заместничка д-р Вергиния Цанова не е била разбрана правилно или е допуснала лапсус. Вероятно става въпрос за грешка на езика. По-важното в случая е, че такива нива на радиация няма на плаж Вромос, нито където и да било другаде. Повишението от 2 до 3 пъти на радиацията също крие риск, който е минимален. Но риск действително има, колкото и да е минимален. И ние сме длъжни по закон да информираме жителите и туристите какви са стойностите. Правим го всяка година и всяко лято на плажа се поставят предупредителни табели\", обясни шефът на бургаската РЗИ д-р Георги Паздеров. Според експертите човек трябва да лежи по цял ден върху пясъка в продължение на месец, два или три, за да се получи увреждане на здравето.  Тиражираната преди дни от пресата и телевизиите новина за опасна радиация на Вромос, създаде голямо напрежение сред местните хотелиери и жителите на Черноморец. Те окупираха кметството в курортното градче и обявиха, че са изправени пред фалит. \"Заради тази фалшива новина туристите масово отмениха резервации, дори и такива направени още през зимата. Омръзна ни с тези манипулации - всяко лято по това време някой обявява как тук се е появила опасна радиация. Това е удар срещу местния бизнес\", обявиха протестиращите. През последните два дни в курорта тече подписка, която е подкрепена от повече от 600 души. Хората настояват независима лаборатория да извърши замервания и да оповести публично резултатите.  \"Настояваме кметът на Черноморец Добри Добрев да сформира екип от специалист по радиация, юрист и пиар експерт, да се направи пресконференция, на която да бъдат съобщени резултатите и оттук нататък, който се заиграе със залива Вромос, да му се търси съдебна отговорност\", каза Яна Николова от Инициативния комитет. \"Първо нека да уточним, че Вромос няма нищо общо с трите плажа на Черноморец, които нямат никакъв проблем. Вромос се намира извън курорта, близо до Атия. Пак повтарям - на този плаж от години има радиационен гама фон, който е два до три пъти повече от обичайния за другите плажове. И той вероятно ще си остане такъв в следващите 1500 години, защото периода на полуразпад на урана е много дълъг. 50 пъти над нормалните стойности са завишени радионуклеидите, което е различно. Тези изотопи с 50 пъти завишени стойности, всъщност генерират повишения 2-3 пъти гама фон. Колежката Цанова е говорила за тези изотопи, но е била разбрана погрешно\", обясни д-р Паздеров. ", "date": "2018.07.10", "title": "Лапсус родил \"радиацията\" на плажа Вромос "}
{"url": "https://www.monitor.bg:443/bg/a/view/nacionalnoto-sledstvie-podhvana-finansovite-prestyplenija-105074", "text": "Националната следствена служба /НСлС/ отчете четирикратно увеличение на възложените досъдебни производства в сравнение с минали години  в представянето на доклада за работата си през първото шестмесечие на 2018 г. Най-много са разследванията в областта на финансовите престъпления. Директорът на службата Борислав Сарафов  подчерта, че възлагането на повече дела на националното следствие се е случило без законови промени, при съществуващата правна рамка и с подкрепата на главния прокурор Сотир Цацаров. „При инвентаризацията през януари установихме не много добро състояние на натовареността, имаме сериозен капацитет, който не се използваше пълноценно. Първото, което направихме, беше да създадем нови, по-специализирани отдели за разследване– първи отдел – „Специализиран“; втори отдел – „Криминален“; трети отдел – „Стопански“ и четвърти – „Финансови разследвания“. След това се оказа, че делата, които са налични към 1 януари 2018 г., са 120. С едва 120 дела при 70 и няколко следователи, считам, че натоварването на НСлС не беше адекватно към онзи момент“, коментира Борислав Сарафов. Директорът на НСлС разкри, че за половин година има и 2,5 пъти повече изготвени експертизи в сравнение с предишни години, повече приключени производства и връчени призовки, както и значително по-малко върнати за доразследване дела. „Тези цифри говорят за един повишен обем и увеличена ефективност, които са показател за добрата ни работа“, подчерта Борислав Сарафов. Заместник-директорът на НСлС Юлиана Кацарова-Чорбаджиева отчете, че за последните шест месеца е усъвършенстван контролът на достъпа до сградите на службата и пропускателния режим вече се осъществява от  служители на ГД „Охрана на съдебната власт“. „До момента от тази сграда не са извършвани бягства“, подчерта тя. През последните шест месеца са били възстановени позагубените връзки с териториалните структури, набелязани са редица обучителни мероприятия, а целият професионален капацитет на НСлС е на разположение на колегите от следствените отдели към окръжните прокуратури, увери зам.-директорът на службата.    ", "date": "2018.07.10", "title": "Националното следствие подхвана финансовите престъпления"}
{"url": "https://www.monitor.bg:443/bg/a/view/borisov-perspektivata-prez-zapadnite-balkani-e-po-blizko-ot-vsjakoga-105082", "text": "Европейската перспектива на Западните Балкани сега е по-близо от всякога. Това заяви премиерът Бойко Борисов по време на пленарната сесия на инициативата „Берлински процес“ в Лондон, съобщиха от пресслужбата на кабинета. Борисов припомнил пред останалите евролидери, че България е положила огромни усилия за този приоритет и дал за пример – договора за добросъсдвство с Македония, консенсуса между Атина и Скопие за името, последното заседание на Съвета на ЕС, с което дават поясен хоризонт за започване на преговори с Албания и Македония. Той благодарил на британския премиер Тереза Мей за поканата и допълни, че това е признание за работата на България в региона. Премиерът изтъкнал, че свързаността и инвестициите в региона трябва да се разглеждат, освен като фактори за подобряване стандарта на живот на хората от Балканите, и като инструменти, които подпомагат сигурността и стабилността в региона. „Това са ключови елементи за сближаване, които създават условия за икономически растеж и добросъседски отношения“, допълнил Борисов. Той подчертал и предимствата на транспортните коридори и реализацията им ще донесат нови инвестиции и работни места.  „Тясното сътрудничество между ЕС и Западни Балкани по темите за сигурността и миграцията е задължително. Европейската сигурност е неделима“, заявил още Борисов и припомнил, че по време на БГ председателството сме включили в дискусиите и представители от страните в региона. Именно затова той призова диалогът с тях да продължи на политическо и експертно равнище. „Когато работим заедно за справяне с нелегалната миграция, организираната престъпност, тероризма и насилствения екстремизъм, можем да постигнем по-добри резултати. Обменът на информация и на мнения, както и увеличаването на капацитета са от ключово значение“ подчертал още Борисов. Малко по-късно пред медиите Борисов изтъкна, че освен инфраструктурните проекти, обсъдили сигурността, борбата с организираната престъпност, тероризма и реформите в правосъдните системи на страните от Западните Балкани. Борисов заяви, че всички хвалят България за охраната на границата. По думите му заради усилията си стараната ни може да спечели домаконството на следващата среща на „Берлинския процес“ след година-две.", "date": "2018.07.10", "title": "Борисов: Перспективата пред Западните Балкани е по-близко от всякога (ОБНОВЕНА)"}
{"url": "https://www.monitor.bg:443/bg/a/view/20-novi-investitori-s-interes-kym-industrialnite-zoni-105080", "text": "Повече от 20 нови инвестиционни заявления са подадени към „Национална компания индустриални зони“ ЕАД, обяви изпълнителният директор на дружеството Антоанета Барес. Основно те са за Икономическа зона София-Божурище, а от началото на тази година се наблюдава интерес и към Видин и Русе, обяви тя, цитирана от Радио Фокус. Компанията вече започна работа и по десетия проект в портфолиото си - Индустриална зона Кърджали, с обща площ близо 95 декара, каза още Антоанета Барес. От февруари НКИЗ си сътрудничи и с Община Стара Загора. Местната власт там предлага за индустриални цели атрактивен терен от 115 декара, разположен до магистралата. Барес коментира, че важен фактор при избора на инвестиционна среда, освен местоположението и инфраструктурата, е наличието на работна ръка. В тази връзка, каза тя, НКИЗ работи активно с университетите. След подписаните вече близо десет меморандума за сътрудничество с висши учебни заведения, предстои разширяване на сътрудничеството с морските университети и с този във Велико Търново, а в близко бъдеще и с професионалните гимназии. „Предстоят много нови неща, работи се изключително интензивно по работата с общинските администрации, с които подписваме меморандуми и те предоставят информация за индустриални терени на своя територия“, заяви Барес. Тя добави, че е отправена покана към световния автомобилен производител „Хюндай“ да реализира проект в България – предложеният за това терен е на летището в Равнец, близо до Бургас.  ", "date": "2018.07.10", "title": "20 нови инвеститори с интерес към индустриалните зони"}
{"url": "https://www.monitor.bg:443/bg/a/view/lorenco-na-sofi-se-celi-v-parti-mishenata-105076", "text": "Синът на Софи Маринова – Лоренцо се превърна с един от най-продуктивните млади изпълнители в поп-фолка след като само за половин година изкарва трети клип. Новото му предизвикателство се казва „Парти мишената“, а видеото е доста лъскаво. В кадрите Лоренцо е заобиколен от лукс и красиви момичета. отбеляза Лоренцо. Наследникът на Софи обори всички свои колеги, които твърдят колко трудно е да снимаш клип, като заяви, че за него е удоволствие и само се забавлява на снимачна площадка. разказа през смях Лоренцо.", "date": "2018.07.10", "title": "Лоренцо на Софи се цели в „Парти мишената“"}
{"url": "https://www.monitor.bg:443/bg/a/view/i-unoshite-ni-otpadnaha-na-singyl-na-uimbyldyn-105079", "text": "Българските тенисисти приключиха окончателно участието си на сингъл на \"Уимъблдън\" с отпадането на двамата ни представители при юношите. Последен тревния корт напусна Адриан Андреев, поставен под №7 в схемата. След убедителната победа на старта срещу бразилеца Матеус Алвеш с 6:3 ,6:3, във втория кръг той отстъпи на британеца Джак Дрейпър с 3:6, 0:6 за 61 минути игра. Андреев поведе в първия сет с 3:1, но загуби следващите 11 поредни гейма в мача. Дрейпър участва и в квалификациите при мъжете, за които получи \"уайлд кард\", но там отпадна в първия кръг от Мохамед Сафаут (Ег). Преди Андреев битката на сингъл при юношите напусна и държавният ни шампион до 18 г. Симон-Антони Иванов. След като мина успешно квалификациите, той загуби в първия кръг от №15 в схемата - Дрю Беърд (САЩ) с 6:4, 4:6, 6:4 за час и 46 минути. И тримата ни представители при подрастващите обаче продължават в турнира на двойки. Андреев е в тандем с Ник Хард от Доминиканската република като №5 в схемата. Гергана Топалова е с партньор Даниела Висмане (Лат), а Симон-Антони Иванов и Титуан Дроге (Фр) играят с Бърд и Майо от САЩ на старта. Бившият №1 при мъжете Новак Джокович пък отправи малко необичайно предложение към организаторите в Лондон. Той помоли мачът му от 1/4-финалите с Кей Нишикори (Яп) да се играе на централния корт на \"Ол Ингланд Клъб\". „Мисля, че заслужавам да изиграя мача си на централния корт, заяви сърбинът, който е трикратен шампион на \"Уимбълдън\". - Точно затова се обърнах с молба към организаторите. Надал и Федерер изиграха всичките си 4 двубоя до момента само на този корт, докато аз бях там само за една от срещите си.\" Джокович стигна до 1/4-финала след леко 6:4, 6:2, 6:2 над Карен Хачанов (Рус). Нишикори пък надигра доста по-трудно Ернест Гулбис (Лат) с 4:6, 7:6(5), 7:6(10), 6:1. Преди това латвиецът отстрани световния №3 Саша Зверев (Гер). Рафаел Надал, който спря Иржи Весели с 6:3, 6:3, 6:4 пък ще срещне последния класирал се за 1/4-финалите - Хуан Мартин дел Потро (Арж). Поставеният под №5 аржентинец елиминира Жил Симон (Фр) със 7:6(1), 7:6(5), 5:7, 7:5(5) в мач, прекъснат заради тъмнината, в който заби цели 27 аса.", "date": "2018.07.10", "title": "И юношите ни отпаднаха на сингъл на \"Уимбълдън\""}
{"url": "https://www.monitor.bg:443/bg/a/view/vezdesyshtijat-s-nagrada-ot-fest-v-albanija-105078", "text": "Лентата на Илиян Джевелеков „Вездесъщият“ бе удостоена със специалната награда на журито в рамките на фестивала Balkan Film Food Festival, който се проведе в Албания. Отличието бе връчено на композитора Петко Манчев, който бе на терен, за да брани честта на продукцията. Това е поредният приз за „Вездесъщият“, чиято премиера се състоя през октомври миналата година. Само преди дни стана ясно, че филмът влиза в състезателната програма и на международния фестивал „Златна кайсия“ в Армения. В списъка си с отличия, проектът има „Златна липа“ за участието на Велислав Павлов в главната роля, наградата на международната филмова критика и на гилдия \"Критика\" при СБФД в рамките на София Филм Фест, „Златна роза“ за най-добър филм и мн. др. Сюжетът на лентата се завърта около въпроса коя разкрита лъжа е капката, която прелива от чашата на здравословното любопитство и преминава в поход към самоунищожаване. В центъра на събитията е Емил (Павлов), който с помощта на няколко скрити камери се превръща в своеобразен Биг Брадър за околните си.", "date": "2018.07.10", "title": "„Вездесъщият“ с награда от фест в Албания"}
{"url": "https://www.monitor.bg:443/bg/a/view/zaloviha-beglec-ot-zatvora-predi-3-g-105081", "text": "Полицаи от Костенец са задържали 72-годишен мъж, който избягал от затвора през 2015 г. „Лицето, заловено от органите на реда на 6 юли т.г. в Костенец, е било в прекъсване на наказанието лишаване от свобода за срок от три месеца – от 21.10.2014 г. до 21.01.2015 г. , след което не се е завърнал обратно в затвора. Основанието за прекъсването на изпълнението, което се разпорежда от окръжния прокурор по местоизтърпяване на присъдата, е за тежко заболяване на осъдения”, съобщиха от Министерство на правосъдието. Беглецът е приведен за доизтърпяване на присъдата в затвора -София.", "date": "2018.07.10", "title": "Заловиха беглец от затвора преди 3 г."}
{"url": "https://www.monitor.bg:443/bg/a/view/proektyt-za-strategija-za-kulturata-na-obsyjdane-prez-oktomvri-105073", "text": "При готовност проектът за Национална стратегия за развитие на културата ще бъде представен за обществено обсъждане. Силно се надявам до октомври да можем да завършим този нелек процес. Това заяви от парламентарната трибуна министърът на културата Боил Банов.   Към настоящия момент са налице актуализирани разработки и са формулирани основни стратегически цели за общия документ. Министърът обясни, че междуведомствената работна група по изготвянето на стратегията е формирана в края на юли 2017 г. В хода на работа са разгледани налични материали от минали години и е установена липса на разработки в отделни сектори на културата. „Това наложи събиране на информация, анализ и създаване на изцяло нови текстове“, обясни той. По думите му непрекъснато изникват външни обстоятелства, които налагат прецизиране и актуализиране на SWOT-анализа, върху който се гради стратегията. Като пример министър Банов посочи вчерашния неуспешен опит да се гласува мандат на Европейския парламент за започване на преговори по проекта за Директива относно авторското право в цифровия единен пазар. По думите му случилото се запазва неяснотата по отношение на перспективите пред опазването на културното наследство, гарантирането на по-справедливи възнаграждения за авторите и изпълнителите, задълженията на интернет платформите като ползватели на защитено съдържание и механизмите за договаряне на права върху аудиовизуални произведения.", "date": "2018.07.10", "title": "Проектът за стратегия за културата - на обсъждане през октомври"}
{"url": "https://www.monitor.bg:443/bg/a/view/dva-varianta-za-sydbata-na-tramvaj-6-105061", "text": "Столичният общински съвет ще реши съдбата на трамвай № 6 в четвъртък като избере между два варианта. Първият е пускането на нов тролей по бул. „Арсеналски“, който да се движи по маршрута на трамвай 6 от бул. „Прага“ до басейн Спартак, след което ще продължи до квартал „Манастирски ливади“. Предвижда се също трамваите 1 и 7 да се движат по бул. „Скоболев“. За тези промени от общината ще трябва да заделят 7 млн. лв. Три пъти по-скъп е вторият вариант, който ще бъде обсъждан. Той предвижда запазване на трамвая по бул. „Арсеналски“ и пробиването на нов тунел под бул. „Витоша“. Планира се от Петте кьошета трамваите по линиите 1, 6 и 7 да влизат в транспортния подлез при НДК. Линиите 1 и 7 ще завиват надясно, а трамваите по линия № 6 ще продължават към съществуващия и в момента изход. Заложена е реконструкция на бул. „Скобелев\" - между булевардите „Христо Ботев\" и „Витоша\". Предвижда се стената на тунела под бул. „Витоша\" да се пробие и чрез къс тунел и рампа с дължина около 240 м трамваят да излиза. За реализирането на този проект ще са нужни около 22 млн. лв. Междувременно зам.-кметът по транспорт Евгени Крусев заяви, че до септември месец ще бъде готово и първото трасе за споделено движение на автобуси и трамваи по бул. „Константин Величков“. Промяната ще бъде възможна и по булевардите „Възкресение“ и „Мадрид“. През вчерашния ден течеше и пренареждане на паветата на бул. „Дондуков“. Крусев обясни, че са се наложили ремонтни дейности по паважа заради обилните валежи. Ангажиментът за изчистването на неизправностите е изцяло за сметка на строителната фирма, ремонтирала булеварда миналата година. Зам.-кметът провери реконструкцията на ул. „Гюешево\", от бул. „Инж. Иван Иванов” до бул. „Акад. Иван Евстатиев Гешов”. В участъка се извършва цялостен ремонт, който предвижда изграждането на нова пътна и тротоарна настилка.", "date": "2018.07.10", "title": "Два варианта за съдбата на трамвай № 6 "}
{"url": "https://www.monitor.bg:443/bg/a/view/v-anglija-chakat-bejbi-bum-sled-mondiala-105062", "text": "Успехът на английския национален отбор ще доведе до истински бейби бум на Острова, прогнозират британските таблоиди. “Единственият чист чаршаф в събота беше този зад вратата на Пикфорд”, пише “Сън”, като има предвид “сухата” мрежа на английския вратар, първа от началото на Мондиала. Очаква се след 9 месеца ражданията да са с 10% повече от обичайното. За сравнение през 2002-ра, когато Англия стигна четвъртфинал, са били заченати 2000 бебета над нормата. Подобни наблюдения, но не толкова точни, има и от 1966-а, когато “родителите на футбола” за пръв и единствен път вдигнаха световната купа. „Трите лъва“ играя утре във втория полуфинал на Мондиал 2018 срещу Хърватия. Роденият в бивша Югославия бивш футболист на „Борое“ Ваня Джаферович не само ще стиска палци на „шахматистите“, но се надява да станат и световни шампиони. Ако Модрич и компания вдигнаг трофея, Джаферович ще трябна да изпълни странно свое обещание. Той дал обет пред свои приятели, че ще се съблече чисто гол и ще тича по централните столични улици от щастие. „Ще тичам чисто гол по „Витошка“ от радост!“, закле се той във видео, направено от аверите му. 35-годишният Ваня е женен е бившата плувкиня Евгения, от която има две деца. В Русия пък останаха впечатлени от съпругата на Домагой Вида – Ивана. Тя привлече вниманието на фоторепортерите по време на четвъртфинала със Сборная. Надарената брюнетка бе на трибуните заедно със своя син Давид (2 г.) и остана много доволна от победата на “шахматистите” след изпълнение на дузпи. Тя ще подкрепя горещо съпруга си и в утрешната битка с Англия. Бившата манекенка и “Кралица на Хърватия” за 2014 г. прие фамилията Вида миналия юни, когато с Домагой си размениха брачни обети. Малкият Давид пък се появи на бял свят в Украйна, тъй като в момента на раждането Домагой все още играеше за „Динамо“ (Киев). Миналата година тричленното семейство се премести да живее в Истанбул, където Вида и до днес рита за гранда „Бешикташ“.  ", "date": "2018.07.10", "title": "В Англия чакат бейби бум след мондиала"}
{"url": "https://www.monitor.bg:443/bg/a/view/i-orlin-goranov-vliza-v-mamma-mia-105063", "text": "Звездният Орлин Горанов ще участва в суперпродукцията на Софийската опера „Mamma Mia!” с вечните песни на ABBA. Най-известният ни поп-опера тенор ще се редува с Влади Михайлов и Кирил Иванов в ролята на Сам – един от тримата предполагаемите бащи на главната героиня в романтичната история. В началото името на Горанов бе обявено в състава, после отпадна заради многобройни творчески ангажименти, но в крайна сметка певецът се завърна на „Дондуков“ и усилено репетира преди премиерата на 18 юли. „Орлин беше и въпреки натоварената му програма успяхме да напаснем времевите пояси“, обясни на специална пресконференция директорът на Операта акад. Пламен Карталов, който е и режисьор на мегаспектакъла. Актьорът, мим и тв водещ Ники Сотиров и асът от дублажа Симеон Владов ще влязат в образите на другите двама претенденти за бащинство – Бил и Хари, като ще се сменят с певците Александър Георгиев и Николай Павлов. „Ники Сотиров сам ми се обади, че иска да е част от екипа. Горд съм, че се запознах с този велик киноартист“, сподели маестро Карталов, а Сотиров призна, че е впечатлен от примите на Музикалния театър Людмила Козарева и Еделина Кънева, на които е поверена партията на Дона Шеридан (в едноименния филм по мюзикъла я изпълнява Мерил Стрийп), както и от целия тим. „Ще ви издам една тайна – ние се обичаме, а обичта в артистичните среди днес е дефицитна“, каза актьорът мим, който освен всичко отлично може и да пее. Ники Сотиров отказал турне с моноспектакъла си „Откриването“, за да се включи в предизвикателството „Mamma Mia!”. Специално поканена от Карталов е изпълнителката на Софи – момичето, което търси своя баща в навечерието на сватбата си. Тя е талантливата Весела Делчева от Оперетата; оттам е акостирала в проекта и Деница Шопова, която ще се редува с оперната си колежка Силвана Пръвчева в образа на Роузи, приятелка на мама Дона. Първоначално спектакълът е бил но заради ремонтите в центъра на столицата и непостоянното време от екипа решили да не рискуват. Монументалните декори на Нела Стоянова, мислени като за навън, ще „зазвучат“ прекрасно и вътре в залата, убеден е маестро Карталов. Освен от сценичната механизация мелницата, лодката, плаваща в морето, и останалите елементи от сценографията, подобна на картичка от гръцките острови, ще бъдат задвижвани и от самите актьори, които ще са част от този кинетичен театър. При това интериор непрекъснато ще се трансформира в екстериор и обратно за броени секунди. Всяка песен е разработена като етюд на ситуациите. Според договора Super Trouper, Dancing Queen, Knowing Me, Knowing You, Take a Chance on Me, Thank You for the Music, Money, Money, Money, The Winner Takes It All, SOS и другите парчета, композирани от Бени и Бьорн от ABBA, ще се пеят на български. Навсякъде, където „Mamma Mia!” се играе, задължително условие е те да звучат на езика на съответната страна, разкри акад. Карталов. Иначе нашата постановка е напълно авторска, а не копие на десетките „под индиго“ по света. Час преди премиерата идната сряда за зрителите ще има изненада – хепънинг с участието на звездите от спектакъла.    ", "date": "2018.07.10", "title": "И Орлин Горанов влиза в „Mamma Mia!”"}
{"url": "https://www.monitor.bg:443/bg/a/view/levski-izliza-v-mach-nomer-107-v-liga-evropa-105065", "text": "Утре „Левски“ за първи път ще се изправи срещу съперник от Лихтенщайн в евротурнирите.  „Сините“ гос­туват на „Вадуц“ на стадион „Рейнпарк“ в 18:45 часа, а двубоят ще е под номер 107 за левскарите в Лига Европа. До тук „Левски“ е с 38 победи, 25 равенства и 43 загуби, като головата разлика на 26-кратните шампиони на България към днешна дата е отрицателна – 137:140. „Сините“ имат реалния шанс да подобрят значително показателите си срещу наглед непретенциозния противник, но това едва ли ще стане с резултатни двубои след заканата на съперника за защитна игра. Най-доброто постижение на левскарите в турнира на Лига е Европа е класиране на ¼-финалите, което бе постигнато през сезон 2005/2006. Тогава треньор на тима бе Станимир Стоилов, а „сините“ се поздравиха със серия от 14 мача, в които записаха впечатляващите 7 победи, 2 равенства и 5 допуснати поражения при голова разлика 16:12. Крачка преди полуфиналите „сините“ отстъпиха пред немския гранд „Шалке 04“ след много спорно съдийство и загуба с 1:3 в София в първия двубой. На реванша „Левски“ записа равенство 1:1 и си тръгна от надпреварата с високо вдигната глава. Заявките за тазгодишната кампания също са високи, а нейният старт ще бъде даден с гостуването на „Вадуц“ в Лихтенщайн.", "date": "2018.07.10", "title": "\"Левски\" излиза в мач номер 107 в Лига Европа"}
{"url": "https://www.monitor.bg:443/bg/a/view/ks-shte-reshava-instanbulskata-konvencija-105060", "text": "На 17 юли Конституционният съд ще се заседава по един от най-обществено значимите въпроси в последните години – противоречи ли на Конституцията на Република България т.нар. \"Истанбулска конвенция\", каквото е популярното название на Конвенцията на Съвета на Европа за превенция и борба с насилието над жени и домашното насилие. Въпросът за конституционосъобразността на противоречивия документ бе отправен от 75 депутати от ГЕРБ. Това стана след като правителството оттегли от Народното събрание решението, с което се искаше ратификацията на конвенцията. Докладчик по конституционно дело № 3/2018 г. е съдия Анастас Анастасов, който е бивш депутат от ГЕРБ. Делото се очаква с голям обществен интерес, който бе допълнително засилен и от създалото се напрежение при изразяването на становища от представители на ключови правораздавателни институции у нас. Върховният касационен съд не успя да излезе с позиция по въпроса. Председателят на институцията Лозан Панов бе възложил на трима върховни съдии да изготвят становище. На позицията на двама от съдиите (членове на Гражданската и Наказателната колегии), която застъпваше тезата, че ратификацията на конвенцията противоречи на основния закон, бе противопоставена втора позиция, изготвена от съдия от Търговската колегия на ВКС, която подкрепяше спорния документ. Така се оказа, че под ръководството на Лозан Панов, ВКС е неспособен да изрази становище по конституционно дело №3. Висшият адвокатски съвет изпадна в още по-конфузна ситуация. Първоначално на сайта на адвокатурата бе публикувано становище, подписано от председателя Ралица Негенцова, според което \"Истанбулската конвенция\" не противоречи на Конституцията. След реакция на членове на ВАдвС, които се оказаха противници на тази теза, становището на адвокатурата бе оттеглено от КС. От сайта на институцията е видно, че конституционните съдии разполагат с множество позиции, изготвени от неправителствени организации, които се обявяват в подкрепа на Конвенцията за домашното насилие. В навечерието на разглеждане на делото по същество, привърженици на ратификацията организираха и ПР-инициативи. \"Защитници на Истанбулската конвенция използваха по брутален начин жертвите на насилие, окачайки долни гащи и сутиени в столичния градски транспорт. Върху прострените гащи имаше табелки с имена на жертви на насилие като Хюлия Маджар от Варна, Виола Николова от София, Симона Великова от Сливен, Мелиса Кирова от Русе и още над 20 жени\", съобщава в-к \"Телеграф\". Каквото и да е решението на Конституционния съд, то едва ли ще промени нагласите на политическите сили за ратификацията на конвенцията. Привърженици на влизането в сила на документа са депутатите от ГЕРБ и от ДПС. Категорични противници на подписването на спорната конвенция са парламентаристите от ВМРО и от \"Атака\". БСП също многократно се е обявявала против приемането на документа. Колебаещи се засега са депутатите от НФСБ и от \"Воля\". Основната теза на противниците на Истанбулската конвенция е, че чрез нея се отваря възможност за въвеждане на т.нар. \"джендър идеология\", която размива двуполовия модел на обществото, както и легализиране на еднополовите бракове у нас, което според сега действащата Конституция е невъзможно. ", "date": "2018.07.10", "title": "КС ще решава Инстанбулската конвенция"}
{"url": "https://www.monitor.bg:443/bg/a/view/185-stolichani-pregledaha-bezplatno-belite-si-drobove-105066", "text": "185 души се възползваха от безплатните прегледи на белите дробове, проведени през първия етап на профилактичната кампания в София. Скирнингът се провежда от Сдружение “Национална асоциация за профилактика на белодробните болести“ с подкрепата на Столична община. Прегледите се извършиха във Втора МБАЛ и 12 ДКЦ в „Люлин“. От „Московска“ 33 обясниха, че при няколко столичани, лекарите са се усъмнили за злокачествени заболявания и са насочили пациентите незабавно за допълнителни изследвания и лечение. Най-много от прегледаните са с установена хронична обструктивна белодробна болест, други - с изменения, насочващи към туберкулоза или пневмония, а при трети е установена сърдечна недостатъчност. Всички са били насочени към специализирани здравни заведения или са им изписани медикаменти за лечение. На зададени въпроси от медицинския екип, близо 80% от пациентите са отговорили, че не са съгласни да се пуши в заведенията. Вторият етап от скрининговата кампания ще се проведе през есента. „Провеждането на скринингови изследвания е изключително важно за ранната диагностика на заболяванията. Предлагаме и други програми за профилактични прегледи за злокачествени заболявания като рак на млечната жлеза и рак на простата с цел превенция“, припомнят от общината.  ", "date": "2018.07.10", "title": "185 столичани прегледаха безплатно белите си дробове "}
{"url": "https://www.monitor.bg:443/bg/a/view/marionetki-ot-germanija-otkrivat-mocartovija-fest-105067", "text": "Със спектакъла „Вълшебната флейта“ на Марионетната опера в Линдау – Германия, на 12 юли от 20.00 ч. официално ще бъде открит Международният музикален фестивал „Моцартови празници“ в Правец, който ще продължи до 15 юли. За 14-а поредна година един от емблематичните летни международни фестивали за опера и балет в България ще поднесе на своите почитатели класически и модерни прочити на творби от Моцарт, Чайковски, Пучини, Шарл Гуно, Руджеро Леонкавало и др. Над 350 участници от България и Германия ще се включат в мащабното събитие, чието сегашно издание ще е в памет на дългогодишния му артистичен директор – оперната прима Христина Ангелакова, която си отиде от тоя свят преди по-малко от 2 месеца. Марионетната опера от Линдау гостува за първи път в България със съдействието на основателката на ММФ „Моцартови празници“ в Правец, оперната певица с успешна кариера в Германия Снежинка Аврамова. Спектакъл на моцартовия шедьовър „Вълшебната флейта“, пресъздаден изцяло с марионетки, ще има и на 13 юли от 15.00 часа. Балетът „Лебедово езеро“ е вторият спектакъл в програмата на гостите от Германия, който ще бъде представен на 14 и 15 юли от 15.00 ч. Гастролите на баварците ще са в Народно читалище „Заря 1895“ в Правец. Уникалната марионетна опера е създадена през 2000 г. от Бернхард Лайсмюлер. Тя разполага с постоянна сцена в Градския театър на Линдау, а от 2010-а притежава и мобилна, което позволява осъществяването на гастроли. Често почитатели пътуват по няколкостотин километра, за да изживеят спектаклите й. Наистина ли това са кукли, питат се много от зрителите, когато четирите бели лебеда от „Лебедово езеро“ танцуват на сцената. Зрителите на „Моцартовите празници“ в Правец ще могат да се уверят сами в чара на този куклен театър за възрастни. Марионетната опера е една от съвременните тенденции в кукловодското изкуство и предлага вълнуваща инсценировка на танцуващи и „пеещи“ кукли. „Автентично, правдоподобно и истинско“, така Лайсмюлер описва своето изкуство, при което той и 12-те му актьори чрез най-фини движения карат фигурите на сцената да въздействат като истински и живи. През годините екипът е изработил над 400 марионетки и е представил спектаклите си пред повече от 100 000 души. Още акценти в програмата на фестивала са операта „Турандот“ от Пучини, музикално-танцово-театралният спектакъл „Валпургиева нощ“ по музика на Гуно и операта „Палячи“ от Леонкавало, вече със солисти истински певци и танцьори. Сцената край езерото в комплекса RIU Pravets Resort ще ги събере в 3 поредни вечери (13, 14 и 15 юли). Мащабните продукции са на Държавна опера - Стара Загора, в партньорство с Държавния куклен театър от Града на липите и Прабългарската школа за оцеляване „Бага-Тур“ (в „Турандот“), както и със специалното участие на артисти от трупата на Академичен цирк „Балкански“ (в „Палячи“). Звезда в „Турандот“ ще е световноизвестният бас Юлиан Константинов като Тимур, а в „Палячи“ - не по-малко прочутият ни тенор Калуди Калудов като Канио. Няма да липсва и превърналата се в традиция съпътстваща фестивална програма. На неформална среща-разговор Калуди Калудов, който тази година закръгля 4 десетилетия на сцената, ще раздава автографи на своите почитатели. Водеща на събитието на 14 юли от 11 ч. ще е музиковедът проф. Боянка Арнаудова. Съботната фестивална вечер от 23 ч. в пиано бара на Риу „Правец“ ще е посветена на българския музикален гений Панчо Владигеров, 100 години от рождението на прочутия американски диригент, композитор и пианист Ленард Бърнстейн и 120 години от рождението на Джордж Гершуин. Техни творби ще изпълнят Теодора Късметска-Сороков (цигулка), Ружа Семова (пиано), Александър Владигеров (тромпет и флюгелхорн), Константин Владигеров (пиано и кларинет).  ", "date": "2018.07.10", "title": "Марионетки от Германия откриват Моцартовия фест"}
{"url": "https://www.monitor.bg:443/bg/a/view/publikuvaha-cifrovite-karti-na-nivite-za-subsidirane-105064", "text": "ДФ „Земеделие“ публикува цифровите географски данни за заявените парцели за подпомагане за Кампания 2018. Всички земеделски стопани, които са кандидатствали за директни плащания на площ за Кампания 2018, могат сами да изтеглят графичните данни за парцелите, които са заявили за подпомагане. Данните могат да се изтеглят от Системата за индивидуална справка по Директни плащания, която се намира на началната страница на уеб сайта на фонд „Земеделие“, уточниха от ведомството. Достъпът до системата e възможен посредством потребителското име и персоналния код от заявлението за директни плащания. В секцията за справка има и ръководство за работа с цифровите данни, както и инструкции за въвеждането на потребителското име и паролата. Shape файловете са геометричен географски формат за запис на пространствено местонахождение и атрибутна информация на географски обекти. От Разплащателната агенция обясниха още, че целта е до седмица-две земеделските стопани да видят дали не са направили грешка при подаването на информацията за заявените площи. До средата на август пък ще стане ясно дали има застъпвания между декларираните от фермерите парцели за обработване.", "date": "2018.07.10", "title": "Публикуваха цифровите карти на нивите за субсидиране"}
{"url": "https://www.monitor.bg:443/bg/a/view/sobstvenicite-na-medii-shte-deklarirat-i-dali-sa-osyjdani-105068", "text": "Собствениците на медии у нас да декларират и дали са осъждани. Това предвиждат част от предложенията между първо и второ четене , направени от ДПС в медийния закона. Поправките са внесени днес в деловодството на НС от депутатите от движението Делян Пеевски, Йордан Цонев, Хамид Хамид и Велислава Кръстева.  В тях се допълва, че собствениците на медии трябва да подават всяка година до 30 юни декларация за действителния собственик, но в нея трябва да напишат дали заема публична длъжност, дали срещу него има влязла в сила присъда за извършено престъпление, както и всяко получено финансиране за предходната година – неговият размер, основание и лицето, което го е предоставило. В декларацията трябва да се запише и ако лицето, което контролира медията, е различно от действителния собственик. Във въпросната декларация се посочват всички договори с държавни и общински учреждения, с дружества с държавно или общинско участие, както и такива с политически партии, договори в резултат на обществени поръчки, рекламни договори и финансиране по еврофондове от ЕС.  Така културният министър трябва а води два регистъра – един на собствениците и втори за подадените декларации, който ще е публичен на сайта на ведомството.  Наред с това се въвеждат и глоби за онези лица, които не подадат декларации за собственика на медията и за декларацията за договорите. При първо нарушение глобата е от 10 000 до 15 000 лева, а при второ от 20 000 до 30 000 лева. Същите санкции ще важат и когато декларациите не са подадени в срок или пък са с невярно съдържание.  Подобни глоби ще има и когато дадено лице извършва медийни услуги, но не е в писано в регистъра. Тези, които трябва да следят за нарушения са от културното ведомство. Когато обаче нарушителят не може да се установи или пък извършва дейност без да е в регистъра, то културният министър уведомява МВР., като публикува информация за уведомлението на интернет страницата си.", "date": "2018.07.10", "title": "Медиите ще декларират пари от партии и държавата, както и еврофондове (ОБНОВЕНА)"}
{"url": "https://www.monitor.bg:443/bg/a/view/parite-ne-bili-dvigatel-za-kreativnite-hora-105069", "text": "Когато се отдават на своето призвание, креативните хора не са мотивирани от парите. Поради тази причина мнозина от тях са склонни да се занимават с любимите си неща, с риск да загърбят добро заплащане в други сфери, пише в. \"Метро\". Таблоидът цитира изследване на медицинския център в Гьотинген. Екипът на д-р Роберто Гоя Малдонадо провел тестове с 24-ма участници, които били креативни или некреативни личности. Специалистите проследили мозъчната им дейност, когато им били предлагани пари. Регистрирали нивата на допамин на доброволците. Половината от тях работели в творческата сфера и били предимно музиканти, фотографи, актьори или художници. Другата половина не се самоопределяла като \"креативна\" и била съставена от застрахователни агенти, зъболекари, администратори. При креативните участници било регистрирано много по-ниско ниво на активиране на частта на мозъка, отговаряща на стимулите за възнаграждения - вентралния стриатум, когато им предлагали пари. При творците обаче били констатирани понижени нива на допамин, когато трябвало да се разделят с получените даром пари. Което означава, че креативните люде не са изкушавани от паричните облаги, но понякога се тормозят, когато знаят, че не могат да ги получат.", "date": "2018.07.10", "title": "Парите не били двигател за креативните хора"}
{"url": "https://www.monitor.bg:443/bg/a/view/djordj-kluni-v-bolnica-sled-katastrofa-na-ostrov-sardinija-105050", "text": "Звездата на Холивуд Джордж Клуни катострофира днес сутринта със скутера си на о. Сардиния, но за щастие без тежки последици – контузено е само едното му коляно, като докторие са предписали на 57-годишния актьор и режисьор двайсетдневно лечение. Според медиите на острова инцидентът станал малко след осем часа на входа на хотел в райското кътче „Коста Коралина“, намиращо се четирийсетина километра на юг от прочутата курортна брегова ивица „Коста Смералда“. Клуни тъкмо подкарвал мотора, когато пред него се изпречила кола и той се забил в нея. Според признанията на шофьора на автомобила, който веднага повикал линейка, виновен за инцидента бил той, тъй като завивайки към хотела напрактика бил навлязъл в насрещното платно. Докторите дошли при проснатия на земята холивудски ас, натоварили го на линейка и го откарали в модерната болница на близкия пристанищен град Олбия. Там пострадалият кинаджия бил прегледан основно и била констатирана единствено травма на едното коляно, която можело да бъде излекувана за двайсетина дни. Интересен е фактът, че Джордж Клуни не е на курорт в Сардиния, където сега почиват куп световни звезди на киното, телевизията, естрадата и спорта, а по работа. В момента той снима на италианския остров новия сезон на популярната в Щатите сапунка за Втората световна война “Catch-22”. Основната снимачна площадка е на летището „Венафиорита“ до Олбия, за където известният актьор и режисьор бил тръгнал тази сутрин.", "date": "2018.07.10", "title": "Джордж Клуни в болница след катастрофа на остров Сардиния"}
{"url": "https://www.monitor.bg:443/bg/a/view/zakopchaha-pijan-shofior-opital-da-probuda-rushvet-na-policai-105053", "text": "Пиян шофьор опита да подкупи полицаи в Хасково, а в Свиленград бе хванат друсан със синтетична дрога грък, съобщиха от полицията в Хасково.  Два часа след полунощ във вторник на булевард „България“ в Хасково автопатрул  спрял за проверка Фолксваген. Зад волана на леката кола бил 42-годишният Мюмюн М. Униформените Борис Димитрис и Петър Петров се усъмнили, че водачът е употребил алкохол. Обяснили му, че ще бъде извикан пътен патрул, който да го тества с дрегер. Тогава Мюмюн пуснал 20 евро в служебния автомобил. Служителите обаче не се изкушили и го арестували. Тестът с дрегер отчел 1.85 промила алкохол в организма на нарушителя. Обилно почерпеният бил заключен за 24 часа в ареста на районното.    Междувременно в Свиленград полицаи спрели за проверка Ауди, зад чийто волан бил 38-годишният гръцки граждани Константинос К. Тестът за наркотици отчел, че дошлият да разпуска в България мъж е смъркал мета амфетамин. По двата случая  са образувани бързи досъдебни производства.", "date": "2018.07.10", "title": "Закопчаха пиян шофьор, опитал да пробута рушвет на полицаи"}
{"url": "https://www.monitor.bg:443/bg/a/view/13-godishni-dupnichani-vzriviha-socialnite-mreji-sys-skandalen-klip-105057", "text": "Две 13-годишни момчета от Дупница взривиха социалните мрежи със скандален видео клип. Само преди ден тийнейджърите заснели как хвърлят общински пейки в реката зад Джамията в града. „Мизерници. Що за възпитание и наглост, какви деца са това? Изпочупи ли са всичко. Няма къде човек да седне сега. Задължително тези разбойници трябва да бъдат наказани“, изригнаха дупничани. Скандалното видео разгневи стотици дупничани, които подадоха сигнал и до началника на \"Контролното звено\" към Община Дупница Ивайло Терзиев. За по-малко от два часа \"героите\" бяха разкрити. Записите от камерите, които са в района ще бъдат добавени към производството за унищожаване на общинска собственост. Отделно от това родителите на двете момчета ще бъдат санкционирани. „Тези деца ще бъдат поети от детска педагогическа стая. Не може този безумен вандалски акт да им служи за забавление, че даже с гордост да го качат във фейсбук“, обявиха от общинската администрация в града. От там уточняват, че това не е първи случай на умишлено повреждане на общинска собственост. „Ако не се чупят пейките, ще се крадат плочки и павета. Само преди седмица установихме дупничанин, който беше задигнал солидно количество общински плочки от строителен обект в града“, казаха още от кметската управа.", "date": "2018.07.10", "title": "13-годишни дупничани взривиха социалните мрежи със скандален клип"}
{"url": "https://www.monitor.bg:443/bg/a/view/buketi-i-burni-aplodismenti-za-lili-ivanova-v-s-i-l-a-105059", "text": "Да посетиш концерт на Лили Иванова е изживяване от класа. С глас, който може за секунди да те накара да изпиташ чувство на страхопочитание, естрадната прима за пореден път доказа, че няма значение колко и какви рокади ще направи около организацията на събитието – важно е съдържанието. Макар немалко фенове да останаха раздразнени от смяната на датата и мястото на втория й концерт в Пловдив (тя трябваше да излезе на сцената в Античния театър на 28 юни – б.а.), зала С.И.Л.А беше толкова препълнена, че дори танците изискваха немалко усилие да се стиковаш с другарчето по седалка, за да не си пречите взаимно. Над 2000 човека се поклониха пред таланта на Иванова, обсипаха я с букети и както винаги се случва на нейни концерти – особено в Пловдив, посрещаха всяко нейно движение от сцената с бурни аплодисменти и на крака. Музикалната приказка започна още с качването на певицата на сцената и първите акорди на „Икар“. Сред песните, които Лили изпя пред почитателите си на терен, бяха още „Щурче“, „За тебе бях“, „Искам те“, „Този свят е жена“, „Присъда“ и много други. По традиция пък гърба й в С.И.Л.А пазеха музикантите Ангел Дюлгеров, Огнян Енев и Орлин Цветанов. Самата прима не изневери на стила си, като се появи пред феновете на висок ток и с къса пола, а фактът, че възрастта е само цифра, доказа с енергичните си подскоци, неуморните обиколки между публиката, в чиито редици място намериха почитатели от баба до бебе. С концерта си в пловдивския комплекс, естрадната прима официално сложи край на летния лъч от турнето си „За пълноценни мигове с музиката“. В рамките на музикалната й обиколка, това беше втората й изява в града под тепетата. Пловдив бе и единственият място, в което Иванова се завърна за втори десант. Срещите на певицата с почитателите й обаче далеч не са приключили. За втора поредна година, тази есен тя ще даде тон за песен с няколко поредни изяви в НДК. След като през 2017 г. погъделичка сетивата на близо 10 000 в зала 1, този път тя ще отпусне вокална мощ в три поредни вечери в София. Датите са 25, 26 и 27 октомври, а всеки, който не е успял да стане свидетел на магнетичния й концерт в С.И.Л.А, предвид смените на мястото и датата, може да замени неизползвания си пропуск за билет за НДК.", "date": "2018.07.10", "title": "Букети и бурни аплодисменти за Лили Иванова в С.И.Л.А"}
{"url": "https://www.monitor.bg:443/bg/a/view/v-laboratorija-v-tehparka-v-sofija-studenti-ot-tu-upravljavat-humanoidi-s-misyl-105049", "text": "В лаборатория „Изкуствен интелект и CAD системи“ към Технически университет София, която се помещава в София Техпарк, студентите получават възможност да приложат наученото на практика, да се подготвят за своите дипломни и магистърски проекти или да карат своите стажове. Ръководител на лабораторията е проф. Валери Младенов. Обучаващите се в технологичната зала трябва да имат поне имат базови знания в областта на програмирането, тъй като там е по-сложно да навлезеш в материята без предишен опит. В лабораторията не се провеждат обучения на студентите, а практикуват как се работи с даден робот. Маг. инженер Ясен Йорданов разказа за проектите, с които се занимават в момента. Едно от нещата, по които се работи в лабораторията, е електроенцефалография. Екипите разполагат с най-модерния електроенцефалограф в България. Това, което го отличава от повечето устройства за наблюдение на мозъчните вълни, е ,че той поддържа възможността да се правят изследвания едновременно на двама души. Също така, този електроенцефалограф може да снема едновременно 256 канала, като за сравнение страндартните поддържат 16. С това устройство се измерват електрически импулси, които протичат в мозъка, а благодарение на технологиите след това могат да бъдат свалени и обработени по начин, който да е удобен на работещите с него. Чрез свалените данни могат да следят и болести, например епилепсията. „Благодарение на технологията можем да разбираме за наличие на епилептичен припадък преди той да се е случил. Така можем да предупредим болния да седне, за да не се нарани“, обясни Ясен Йорданов. Благодарение на обработката на данните могат да управляват различни неща с мисъл. Докторантският проект на Ясен е свързан с управлението на хуманоид с мисъл. „Технологията има успеваемост около 70 %. Все пак, всичко зависи от заобикаляща ни среда. Има разлика дали си в лабораторията, когато си спокоен, или се тества пред 1 000 души“, сподели той. Управлението се случва с помощта на комерсиалния вариант на електроенцелографа – „каска“ за глава с 14 канала за данни и два за референция. Тя снема електрическите сигнали, които минават в мозъка, след което информацията се обработва от компютъра и се изпраща към самия робот. Ако има съвпадение между начина на изникване на мислите с начина, по който е обучен софтуерът, се извършва движението. В лабораторията разполагат и с електромиографски гривни, които се поставят на ръката, за да извличат цялата информация от нея и движения ѝ. Данните отново се пращат към компютър, като са възможни няколко приложения. Едно от тях е за управления на презентации, тъй като гривната има директна връзка с Powerpoint. Ако искаме да покажем нещо, си свиваме юмрука. Слайдерите се местят с движения наляво или надясно на китката. Със завъртане и свиване на юмрука пък може да се приближава или отдалечава картинката. Другото приложение е при липса на от истинската ни ръка. Слага се изкуствената ръка по нейното продължение, заедно с гривната и ако си помислим, че искаме да изпълним движение с ръката си, гривната усеща и казва, че искаме да си разперим пръстите. В Техпарка има и система, с която може да следи движението на определени мускули. Например, ако някой има проблем със свиването на ръката и проблемът е от мускула, може да видят какво е неговото поведение и да се вземат някакви мерки – какви тренировки да прави, за да си възвърне нормалната работа. Това отново се случва, като се снемат електрически сигнали, които минават и се засичат със сензори, а след това се изпращат на компютъра. Благодарение на тях само със свиване на ръката могат да управлява кой да е робот или да се включат лампите в стаята. Роботът Бакстър, който може да бъде използван и в индустрията, също се помещава в лабораторията към Технически университет. На двете му ръце може да бъде прикачен различен накрайник (за заваряване, четка за боядисване), а след това може да прави нещата, с които се занимава човек, но без да се изморява. Например, Бакстър може да се научи да сгъва дрехи и по този начин да облекчи работата на хората в цеховете за дрехи. Друго от неговите възможни приложения е, когато роботът бъде хванат, другата му ръка прави същите движения, следвайки я. Самите движения могат да бъдат записвани и след това да бъдат повтаряни многократно. Освен че следва движения, той може да взема и различни детайли в обсега на ръцете си и след това да ги постави на друго място. Този робот има и 3D-сензор и когато, някой застане пред него той засича скелета му и различни опорни точки от него. „До края на лятото се надяваме да направим така, че роботът да повтаря движенията на човек, застанал пред 3D-сензора – да реализираме така наречената “Shadow” функция“, обясни Ясен. Като бъдещо развитие на възможните пред Бакстър са и операциите от разстояние. Благодарение на това, което разработваме, ако един добър хирург не може да присъства на операция в друг град, но имаме робот с нужните инструменти, то той може да извърши операцията, обясниха конструкторите. Всичко от този проект е в начална фаза и не се знае кога ще е готов. Освен Бакстър, в лабораторията имат и два робота Нао. Те могат да се използват за грижи за стари хора или обучение на деца на различни езици. Това е възможно, тъй като роботите разполагат с речник и ако му бъде зададено да казва някоя дума, той я повтаря. Те могат да влязат и в ролята на преводач, ако му се добави речник на български. Роботите са доста умни и могат да слушат, да виждат, имат сензори за допир и да разбират, когато някой го пипне. Така ако вървят към стената и се ударят в нея, те ще усетят и това ще е знак за тях да не продължават повече нататък. Друго от заниманията обучаващите се и работещите в лабораторията са дронове. В наличност има с два вида – любителски и професионални. Използват ги за различни задачи, като в момента ги тестват за изпълнението на мисии. Пример за една такава мисия е, когато на дрона бъдат задени GPS координати, до които да стигне и да провери чистотата на въздуха на там. В лабораторията има и мобилни платформи, които се наричат „Спутник“. Те наподобяват малко на роботчето Wall-E от едноименна анимация. Основното им приложение е да правят картографиране на помещения, за автономно пренасяне на товари до 40 кг. Между начална и крайна точка, както и за охраната по предварително зададен път.", "date": "2018.07.10", "title": "В лаборатория в Техпарка в София студенти от ТУ управляват  хуманоиди с мисъл"}
{"url": "https://www.monitor.bg:443/bg/a/view/serena-ne-iska-dyshterja-j-da-stava-tenisistka-105054", "text": "Бившата номер 1 в женския тенис Серeна Уилямс призна, че се надява дъщеря й Алексис Олимпия, която се роди на 1 септември миналата година, никога да няма амбиция да става тенисистка. Серeна разкри, че вече е получила оферта за треньор от леля й Винъс, но каза, че се надява двете да играят само за удоволствие. „Ако наистина го иска, нека играе професионално, но не мисля, че това е добра идея. Постоянно ще я сравняват с мен и ще усеща огромен натиск. Аз бях в това положение и знам, че не е хубво постоянно да те сравняват с друг“, коментира американката. Бащата на детето й е милионерът Алексис Оханян, който е съосновател на платформата „Reddit. Двамата се ожениха през ноември миналата година.", "date": "2018.07.10", "title": "Серена не иска дъщеря й да става тенисистка"}
{"url": "https://www.monitor.bg:443/bg/a/view/razprodadoha-biletite-za-sofija-mono-105055", "text": "Билетите за голяма част от спектаклите на театралния фестивал „София моно“, който тече в момента в парка на Военната академия, се разпродадоха като топъл хляб. Благодарение на факта, че постановките се играят на открито при добри метеорологични условия, организаторите пускат ограничено количество допълнителни билети. Най-голям е интереса към хитовете на Мариус Куркунски - „Черното пиле“ (10 юли), Виктор Калев - „Грамофонът“ (11 юли) и Камен Донев - “Възгледите на един учител за народната просвета” (12 юли). Именно за тях са допълнителните пропуски. Фестивалът “София Моно 2018” е в разгара си. До този момент постановките се играха в Тържествената зала в сградата на Военна академия. Веднага щом времето позволи (и няма прогноза за дъжд) – спектаклите ще се изнесат на откритата сцена в парка на академията. В петък за първи път на форума ще гостува моноспектакъл от Македония. “ТЯ“ е с участието на Оливера Аризанова, а сценарият на постановката е на българката Даниела Колева. На 14 юли отново част от фестивала става безумно смешната пиеса “Живак” на Димитър Живков. Постановката е играна до сега повече от 150 пъти на различни сцени. „София моно“ ще закрие актьорът Васил Дуев на 16 юли с “Всичко на масата” по Ч. Буковски. Спектакълът е с номинация за Икар 2017 за главна мъжка роля и с награда от \"Balkan Theatre Tirana Fest\" в Албания.", "date": "2018.07.10", "title": "Разпродадоха билетите за „София моно“"}
{"url": "https://www.monitor.bg:443/bg/a/view/izleze-pyrvoto-klasirane-v-su-psihologijata-naj-jelana-105056", "text": "Първият етап на класирането на кандидат-студентите в Софийския университет „Св. Климент Охридски“ за учебната 2018/2019 г. беше обявен днес. Документи са подали 7 104 души, като най-желана специалност е „Психологията“. След нея се нарежда една от новите бакалавърски програми в СУ - „Комуникационен мениджмънт“. Както миналата година, специалност „Публична администрация“ във Философски факултет е на трето място по желание от страна на кандидат-студентите. На следващите места кандидатите са поставили „Компютърни науки“, „Английска филология“, „Софтуерно инженерство“, „Социология“, „Българска филология“, „Информационни системи“ и „Информатика“. Още утре (11 юли) до 13 юли започва записването на новоприетите студенти. Това става в отдел „Студенти“ на факултета, в който кандидатите са приети. Там те трябва да представят документите за записване, които се закупуват в книжарниците в Ректората, оригинал и копие на дипломата за средно образование, лична карта, документ за платена семестриална такса, квитанция за платена такса за електронна студентска карта, три паспортни снимки, формуляр за записване на новоприети студенти (изтегля се от страницата на Софийския университет и се попълва) и декларация за здравно осигуряване, която се получава при записване. Студентите имат възможност и да потвърдят в специалността, в която са класирани на първия етап, като трябва да депозират оригиналната диплома за средно образование в съответния факултет. Така те ще имат възможност да се класират на по-предна позиция. Неприетите от първия етап кандидати участват автоматично в следващия етап на класирането. Вторият етап на класирането ще бъде обявен на 17 юли 2018 г. В него участват потвърдилите от първия етап кандидати, за които е възможно прекласиране в по-предна желана специалност, посочена в състезателния картон, и некласираните кандидат-студенти. От 18 до 20 юли 2018 г. включително класиралите се от втория етап кандидати трябва да потвърдят или да се запишат в избраната специалност. Третото класиране ще бъде обявено на 24 юли 2018г., като записването за него е окончателно и трябва да бъде направено в периода 25-27 юли 2018 г. включително. Освен тези 7 104 документи, има и 551 души, които са подали документи за класиране в специалност „Медицина“. Първият етап на класирането за нея ще се извърши на 17 юли 2018 г. Класираните от този етап кандидати ще имат възможност да се запишат в специалност „Медицина“ като не участват в следващите етапи. Ако не се запишат, губят придобитите студентски права и отпадат от следващите етапи на класиране. Записването на класираните се извършва на 18 и 19 юли 2018 г. Вторият етап на класирането ще се извърши на 22 юли 2018 г. В него участват некласираните от първия етап кандидат-студенти. Записването се извършва на 23 юли 2018 г. при следните възможности: Кандидатите да се запишат в специалност „Медицина“, като не участват в последния етап или да не се запишат в специалност „Медицина“ като губят придобитите студентски права и отпадат от последния етап на класиране. Третият етап на класирането ще се извърши на 24 юли 2018 г. Срокът за записване е от 25 до 27 юли 2018 г. Резултатите от това класиране са окончателни.    ", "date": "2018.07.10", "title": "Излезе първото класиране в СУ, психологията най-желана"}
{"url": "https://www.monitor.bg:443/bg/a/view/nash-borec-stana-nindja-v-sa-sht-105058", "text": "Един от най-добрите български борци Борислав Новачков се превърна в нинжда след упорити тренировки. Двукратният медалист от европейски първенства се е отдал на своето ново хоби, което практикува из поляни и в двора на американската си къща. 28-годишният талант от Раднево работи върху своите умения с нунчаку. Той върти много умело оръжието, а феновете дори го определят като наследник на героя от костенурките нинджа - Микеланджело. Новачков е изключително попелярен в Калифорния, където е един от най-силните борци в университетските първенства. През последните месеци националът се пробва и в ММА тренировки, като дори отправи шеговито предизвикателство към новия шампион на UFC в тежка категория Даниел Кормие. През 2016 година Борислав Новачков участва на олимпийските игри в Рио де Жанейро, но отпадна във втория кръг.", "date": "2018.07.10", "title": "Наш борец стана нинджа в САЩ"}
{"url": "https://www.monitor.bg:443/bg/a/view/autori-shte-obezsmislja-revansha-s-krusejders-105051", "text": "Главният мениджър на „Лудогорец“ Пауло Аутори изрази задоволство от добрата кондиция, в която се намира отборът му преди мача от първия квалификационен кръг на Шампионската лига срещу „Крусейдерс“ (Белфаст) днес от 20:00 часа на стадион „Лудогорец Арена“. „Мачът е важен. Важно е с какво настроение ще излезем на терена. Аз като треньор смятам, че не може да мислим, че сме спечелили мача преди да е започнал. Затова трябва да дадем най-доброто от себе си, за да постигнем целта си. Ще се изправим срещу отбор, който сипе топката в наказателното поле. Трябва да се справим с този стил на игра. Иска ми се да постигнем добър резултат, за да може реваншът да бъде лек за нас“, заяви Аутори на специалната си пресконференция преди двубоя. В състава няма да има много промени в сравнение с мача за Суперкупата със „Славия“. „Имаме потенциал, но трябва да вдигнем вътрешната конкуренция. Надявам се да отговоря по най-добрия начин на доброто посрещане, което ми оказаха всички“, допълни Аутуори. В същото време „Лудогорец“ се похвали, че днес ще открие най-модерния сектор за гостуващи фенове в България. „Привържениците ще се радват на комфорт и удобства. Голяма част от редовете са покрити с козирка, а седалките са като тези на „Алианц Арена\" в Мюнхен“, заявиха от клуба. Официалното откриване ще бъде час и половина преди двубоя с „Крусейдерс“.", "date": "2018.07.10", "title": "Аутори ще обезсмисля  реванша с „Крусейдерс“"}
{"url": "https://www.monitor.bg:443/bg/a/view/nu-bojana-tyrsi-tvorcheski-predpriemachi-105040", "text": "Филмовото студио „Ню Бояна“ ще влезе в ролята на домакин на четвъртото издание на конкурса за най-добър предприемач в творческите индустрии - Th13teen Arts. Състезанието представлява национален кръг, част от световното първенство Creative Business Cup, а всеки, който иска да представи своя бизнес концепция, свързана с кино, музика, телевизия, издателска дейност, игри и т.н., може да изпрати формуляр за участие до 27 юли на platform.younoodle.com/competition/cbc_2018_bulgaria. В избора си журито ще се води от данните, подадени онлайн, като ще формира и пул от номинирани, които ще бъдат поканени на 31 юли от 19 ч. в „Ню Бояна Филм Студиос“, за  да защитят на живо в рамките на 5 минути своите бизнес идеи. Тогава ще бъде излъчен и крайният победител. Той, от своя страна, ще получи възможността да се състезава за титлата \"Най-добър предприемач в творческите индустрии в света\" на международния финал на Creative Business Cup, който ще се проведе през месец ноември 2018 в Копенхаген, Дания. „Ню Бояна“ ще поеме разходите на предприемача победител по пътуването и нощувките за голямото събитие. Целта на конкурса е да подкрепи предприемачите в областта на творческите индустрии у нас, и да открои успешните творчески предприятия в страната. Th13teen Arts е насочен към всички предприемачи от творческите индустрии, регистрирани и осъществяващи дейността си в България, които имат иновативна бизнес концепция в областта на творческите индустрии, без ограничение за размера на тяхното предприятие.", "date": "2018.07.10", "title": "„Ню Бояна“ търси творчески предприемачи"}
{"url": "https://www.monitor.bg:443/bg/a/view/iva-nedelcheva-ekspert-v-da-elektronno-upravlenie-kiber-higienata-e-pyrvata-stypka-kym-sigurnost-v-mrejata-105046", "text": "Ива Неделчва - екперт в ДА „Електронно управление“ разказа пред \"Монитор\" за националната информационно-образователна кампания „Няма да ме хакнат“, която учи учениците да работят безопасно с интернет. - Какво включват уроците по кибер хигиена? - Има съдържание, предназначено за учителите, за децата и за родителите. Идеята на съдържанието за учители е да се обясни защо е важен урокът, каква е методологията. Ние сме го задали за 1-12 клас. По-малките могат да ползват само част от съдържанието – например за фишинга и паролите, или пък само основните понятия в интернет. За по-големите е малко по-подробно, като самият учител е най-добре да прецени според класа, в който преподава, какво е подходящо за конкретната аудитория. Някои деца са по-напреднали, като тези, които са концентрирани върху програмирането. Те могат да разберат повече неща, предназначени за по-големите, дори и да са в по-ранен етап на обучението си. Самите уроци могат да се разделят в 2 часа или да се предаде цялото съдържание наведнъж. Те могат да се проведат в час на класа или по информатика, отново според преценката на ръководството в училището.     - Как протекоха вече проведените обучения? - Преценявахме спрямо аудиторията, като самите деца задават въпроси според това, което им е по-интересно. За разлика от учителите, които са по-запознати с децата, ние не сме педагози и се срещаме за първи път с тях. Затова на преподавателите ще им е по-лесно да преценят кое съдържание е най-подходящо в конкретния клас. Досега сме говорили по тези теми, но вече всичко е систематизирано. Ние им предоставихме първата систематизирана информация, досега не беше точно под формата на урок, а по-скоро като интерактивна беседа. Изнасяли сме тези уроци основно пред групи деца от академиите по програмиране на Националната дигитална коалиция. Но дори и те срещат трудности с разкодирането на понятията. Те са чували даден термин, мислят си, че знаят какво означава, но се оказва, че не е точно така. Например Dark web – те знаят какво е това, но не знаят върху какви линкове кликат, какво стои зад тях. В тъмната мрежа може да се влиза само чрез специален линк, който им е изпратен или чрез специфичен браузър, т.е. информацията не е свободно достъпна. Когато обаче влязат в него, могат да се заразят с вируси, да им откраднат лична или дори финансова информация. Въпреки че съдържанието в тази мрежа не е винаги опасно, добре е да стоят настрана.     - Работили ли сте с деца, които не разбират много от тези теми? - Дори децата, които не се занимават с кодиране и програмиране, са постоянно в Мрежата. На тях е още по-важно да им се обясняват основните понятия и основните заплахи. Те не знаят, че могат да получат уж имейл или реклама от фейсбук, например, но една буква в адреса да е сгрешена. Така лесно могат да станат обект на фишинг атака. Проведохме няколко такива обучения и децата слушат с голям интерес.     - Какво ви питаха най-често по време на тези обучения? - Дали съобщенията като „Спечелихте!“ са пример за фишинг, това им се е случвало. Питат и за фалшивите профили във фейсбук, но това вече не е в темата за кибер хигиената, а тема на ГДБОП - за кибертормоза. Ние си партнираме с тях и неслучайно на техните обучения говорим и по наши теми, и обратното.     - Вие какви въпроси им задавате? - Питаме ги и дали теглят игри на публичен wi-fi, като обикновено отговорът е да, тъй като те нямат притеснения и си теглят през всякакви приложения. Акаунтът обаче е свързан към google play или apple store и към него има свързана карта. Съответно играта, която е 3 лева, може да излезе и 3 000. Това е едно от нещата, на които обръщаме внимание - не трябва да се купуват неща на публичен wi-fi. Не бива и да се въвеждат пароли, защото не се знае кой стои зад тази мрежа. Хакерът може да е създал идентична мрежа като безплатната и данните ни да станат достъпни.     - В обученията, които сте провели, са участвали и родители. Какво ви споделят те? - Дори и на родителите им са интересни подобни обучения. Затова в урока се обръщаме специално и към тях. Една дама ни благодари, защото няколко дни преди срещата ни бяха хакнали профила на дъщеря ѝ. Това се дължеше на елементарна парола. Също така, тя я беше споделила, а дори и на най-добър приятел не бива да се споделя. Всичко било за шега, но в такава ситуация трябва да се докладва бързо и да се вземат мерки, защото дори да е невинен хак, не се знае до какво има достъп компютъра, от който е направен. Както учим децата да не се разхождат сами вечер, да заключват дома си и да пазят ключа, така във виртуалния свят трябва да пазят своето виртуално аз и паролата си. Само на родителите е позволено да знаят, защото те са добронамерени.     - Колко обучения са проведени към момента? - Над 10. Бяхме и във Варна 2 пъти, като там обучихме освен деца и учители, и доброволци. Това се случи благодарение на фондация „Иноватор“, която много хареса идеята на кампанията и реши да кандидатства по проект към Община Варна, дирекция „Превенции“. Сега за доброволците ходят по училищата и обучават учители по темата за киберхигиената. Обучихме 15 човека, които подготвят други, но те са засега само във Варна. В Силистра имаме също посланик на кампанията, който е само на 11 години. Тя се казва Ния Атанасова. Нейната преподавателка е много дейна и те двете проведоха няколко обучения в Силистра, като събраха училища от региона. Имаше и видеовръзка с нас и ГДБОП, гледахме как тя провежда обучението сама, а после се включихме и ние. Благодарение на хората от Варна и Силистра успяхме да излезем извън София. Осъзнаваме, че трудно можем да покрием цялата страна, затова разчитаме на партньорите от ДАНС, ГДБОП, ДАЗД и др.     - Освен тяхната подкрепа, имате тази и на Министерството на образованието и науката. В какво се изразява тя? - Когато предложихме кампанията на МОН, те го приеха много радушно, защото имат учебно съдържание за киберсигурност, но тепърва ще го застъпват в по-ранна възраст. От септември започват учителите от 1 клас да поднасят информация на учениците си. От МОН са поели ангажимента да разпространят информацията до всички училища в цялата страна. Ние имаме 2 системи, по които може да стане това. С нашата система РЕДЖИКС, имаме достъп до регистъра на Министерството с директорите в цялата страна. Ако те изявят желание, чрез системата за електронно връчване можем да изпратим парола за достъп на директорите до съдържанието на урока, това е от 1 септември. Засега съдържанието е качено на специално разработена от нас платформа – cyberneat.e-gov.bg. Сега в 3 клас ще изучават компютърно моделиране, където помагалото ще бъде най-полезно. За по-големите вече има по-подробно съдържание за кибератаките и начините да се справят с тях. Но киберхигиената е първата стъпка към киберсигурността. Има и практически механизми, с които да се справиш при кибератака, които ние не засягаме в този урок. За най-малките това ще е полезно, за по-големите ще затвърди знанието и ще напомни значението на ежедневните превантивни мерки, но всичко зависи и от преценката на учителите. Те преценяват по какъв начин да поднесат информацията.", "date": "2018.07.10", "title": "Ива Неделчева – експерт в ДА „Електронно управление“: Кибер хигиената е първата стъпка към сигурност в мрежата"}
{"url": "https://www.monitor.bg:443/bg/a/view/okryjna-prokuratura-protestira-osvobojdavaneto-na-katadjijski-shef-105042", "text": "   Окръжна прокуратура – Благоевград протестира в законоустановения срок  променената  мярка за неотклонение спрямо Данаил Стоицов, шеф на КАТ - Благоевград. от „задържане под стража“ в „парична гаранция“ от десет хиляди лева. В четвъртък  Апелативния съд в София ще заседава по мярката на Стоицов.     Припомняме, че катаджийския шеф  беше  задържан в кабинета си след акция  на 22.05.2018 г. Проведена от отдел „Вътрешна сигурност“ на МВР и Националната следствена служба. Бяха му повдигнати обвинения за това, че в качеството му на длъжностно лице, заемащо отговорно служебно положение – началник сектор „Пътна полиция“ при ОД на МВР гр. Благоевград, той приемал дар и облага - пари, вещи и услуги с имуществен характер. Освен това той бе подведен под наказателна отговорност за превишаване на правомощия в качеството му на длъжностно лице и незаконно притежаване на оръжие и боеприпаси. По делото бяха повдигнати обвинения на други две лица – Бойко Шарков и Никола Доганджийски участвали в престъпната схема. С тяхно участие били изнудвани  лица, желаещи да регистрират пътни превозни средства, както в гр. Благоевград, така и в пунктовете за регистрация на ППС в РУ – Петрич и РУ – Гоце Делчев.    В нарушение на утвърдените правила били предоставяни регистрационни номера за МПС и ремаркета, теглени от тях, с комбинация от цифри по желание.   Разследването по случая продължава.", "date": "2018.07.10", "title": "Окръжна прокуратура протестира освобождаването на катаджийски шеф"}
{"url": "https://www.monitor.bg:443/bg/a/view/protestirat-opravdatelna-prisyda-na-turchin-izpolzval-chek-bez-pokritie-za-5-mln-evro-105044", "text": "Окръжната прокуратура във Варна внесе протест срещу оправдателна присъда от Варненския окръжен съд на турски гражданин, използвал платежен инструмент на френска банка без покритие. Съдът призна Н.Ъ. за невинен по обвинението за престъпление по член 249, ал. 2 от НК, като мотивите за оправдателната присъда трябва да са готови до 2 месеца. През май, 2016 година турският гражданин представил чек, издаден от швейцарска банка за 750 000 евро в клона на банка във Варна. След като подписал платежния инструмент, банковият служител сканирал документа и го изпратил на колегите си за обработка. Още тогава станало ясно, че чекът е неправилно подписан. На мястото на датата бил положен подписът, а на мястото на подписа, клиентът написал датата. От банката отказали да приемат този чек. Н.Ъ. обещал да го поправи, след като се свърже с близките си в Швейцария, и да се върне с правилно попълнен нов чек. Повече обаче не се явил в банката. На 17 юни, месец след първия случай, подсъдимият отново посетил клона на банката във Варна, като представил за осребряване друг чек на стойност 5,444 млн. евро. Издател на платежния инструмент била френската банка „Трезор пюблик“. Банковият служител в клона сканирал чека и го изпратил на колегите си в отдел „Валутни операции“, които го препратили в отдел „Глобални платежни услуги“. С имейл до френската банка била потърсена информация за истинността на представеният чек. Според получения отговор, съществува чек с такъв номер, но е издаден на името на физическо лице и за значително по-малка сума. Била сезирана полицията и от направената експертна справка се установило, че има нарушаване на фоновата защитна мрежа на чека в областта на текстовете с описание на сумата и на лицето, на което е издаден. По време на разследването не била назначена експертиза за потвърждаване на установените пороци на платежния инструмент, тъй като чекът бил без покритие. Срещу живеещия във Варна Н.Ъ. започнало досъдебно производство за извършено престъпление по член 249, ал. 2 от НК за използване на платежен инструмент, издаден в чужбина, без да има покритие за сумата. Престъплението се наказва с лишаване от свобода от 1 до 6 години и с глоба до двойния размер на получената сума. В протеста до Апелативния съд Прокуратурата иска да бъде отменена първоинстанционната присъда като неправилна, а подсъдимият турски гражданин да бъде признат за виновен по обвинението.  ", "date": "2018.07.10", "title": "Протестират оправдателна присъда на турчин, използвал чек без покритие за 5 млн. евро "}
{"url": "https://www.monitor.bg:443/bg/a/view/neraboteshtite-pensioneri-v-rusija-se-propiha-105045", "text": "Нивото на алкохолизиране сред неработещите пенсионери в Русия придобива епидемични размери, алармираха от здравното министерство на федерацията. Чиновниците от ведомството са пресметнали, че делът на пиещите незаети трудово хора от третата възраст е три пъти по-висок от този  при работещите им връстници, пише РИА Новости. Данните на експертите идват в подкрепа на готвената в страната реформа, която предвижда драстично повишаване на пенсионната възраст. Според планираните промени, жените в Русия вече ще излизат на заслужен отдих на 63 вместо на 55 г., както досега. При мъжете този праг ще се вдигне от 60 на 65 години. Освен пиенето, експертите са открили още един „недостатък“ на безделието на стари години. Оказало се, че неработещите пенсионери страдат от депресия 4,6 пъти по-често от работещите. При изследването било установено още, че пенсионерките, които не се трудят, по ниско оценяват качеството си на живот. „Анализът извади наяве 10 независими фактори, асоциирани с депресията при жените от третата възраст, сред които само работата се оказа единственият защитен фактор, снижаващ риска от депресия с 55%“, обясниха чиновници. „За възрастните хора е характерна самотата, срещу която те често търсят лек в алкохола“, обясни главният психиатър на ведомството Евгений Брюн. По-рано здравната министърка Вероника Скворцова заяви, че планираната пенсионна реформа ще доведе до „удължаване на професионалната активност на руснаците и по този начин ще удължи и живота им“. Нейният оптимизъм обаче не е споделен от обикновените граждани на страната, 90% от които са против готвеното вдигане на възрастта за пенсия.           Междувременно икономическото министерство остави руснаците без евтина водка, предаде Лента.ру. Ведомството реши да въведе минимална фиксирана цена на спиртната напитка със съдържание на алкохол между 37 и 38 градуса. Досега тази водка се продаваше без каквито и да било ограничения в цената. Половин литър от нея вече ще струва най-малко 205 рубли или 2,8 евро.", "date": "2018.07.10", "title": "Пенсионерите без работа в Русия се пропиха от скука"}
{"url": "https://www.monitor.bg:443/bg/a/view/v-plovdiv-22-deca-narkomani-naj-malkoto-na-8-105041", "text": "22 хлапета от Пловдив са минали през детска педагогическа стая от началото на 2018г. до момента заради употреба на дрога. Най-малкото от тях е на 8 години. Това съобщи и.д. председател на местната Общинска комисия за борба с противообществените прояви на малолетни и непълнолетни Петко Василев. Той обаче уточни, че е абсолютно убеден, че тези данни не отговарят на истинската действителност. Най-много са кражбите, извършвани от малчугани. Така например охранителни камери разкрили серия от кражби на 10-годишно момиче. Детето крало 4 пъти в 3 последователни дни от един и същи търговски обект. Преди да почне да взима без да плаща, то първо се постарало да спечели доверието на персонала. Когато вече всички продавачи го познавали и му имали пълно доверие, момичето започнало да си харесва козметични продукти. Успяло да си „вземе” стока за общо 260 лева. Друго момиче на 17 години също било заловено след кражба. Интересното в този случай било, че тинейджърката била от добро семейство, била добра ученичка с безупречно досие. Хваната била да изнася козметика за 60 лева. После обяснила, че други деца й казали, че от този магазин спокойно можело да се краде колкото и каквото иска. Фрапиращ е случай за злоупотреба със 112 от три момчета в 3. клас. Децата се обадили от уличен телефон и предупредили за предстоящо нападение в училището си, каза Петко Василев. Те заплашили школото си с думите: „Училището ще бъде нападнато”. Службите били длъжни да проверят, въпреки детските гласчета на записа от телефон 112. 17-годишен младеж публикувал във Фейсбук снимка как показва среден пръст зад гърба на полицай на опашката на един магазин. Детето на полицая обаче попаднало на снимката и казало на баща си. Извършителят си признал, че целял именно уронване авторитета на полицията. „Извършителят е добър ученик, непроявен с нищо до момента, безупречна характеристика, от добро семейство”, подчерта Василев. Той даде, като пример, и вандалска проява на автобусна спирка. Установило се, че автор на потрошената спирка е момче с агресивен баща и детето живеело в непоносим стрес, че ще бъде бито. Общо 37 престъпления са извършени от 34 непълнолетни, сочи отчетът на комисията за шестмесечието на тази година. Тревожната тенденция децата потърпевши да са повече от извършителите, се запазва, уточни Василев. 42 са децата, по отношение на които са извършени престъпни посегателства. Малчуганите са били бити, окрадени, блудствано е с тях, продаван им бил алкохол, били са опивани или тормозени. Над 50% от престъпленията, извършени от хлапета, са кражби и грабежи. Следват ги хулиганства и телесни повреди. На отчет в ДПС се водят 290 деца към края на шестмесечието от Пловдив. Специфичен факт е, че момичетата са 25% от контингента на детска педагогическа стая. Така например в пъти повече са боищата, които момичета си устройват за момче, в сравнение с обратното – момчета да се бият за момиче.", "date": "2018.07.10", "title": "В Пловдив:  22 деца наркомани, най-малкото на 8"}
{"url": "https://www.monitor.bg:443/bg/a/view/lubovnicata-na-trymp-se-syblicha-kraj-belija-dom-105043", "text": "Сторми Даниълс, порно актрисата, замесила името си с това на американския президент Доналд Тръмп, прави стриптийзи в клуб, отдалечен само на километър и половина от Белия дом, предаде АП. Звездата от филмите за възрастни, която съди президента, гастролира в стриптийз клуба \"Клокрум\" по същото време, когато държавният глава обяви Брет Каваноу за своя номинация за Върховния съд. Днес Сторми Даниълс ще има още два предвидени гастрола, с които не престава да досажда на президента. По нейните думи, Тръмп се е опитал да купи мълчанието й за любовната им афера през 2006 година с чек от 130 хиляди долара.", "date": "2018.07.10", "title": "„Любовницата“ на Тръмп се съблича край Белия дом"}
{"url": "https://www.monitor.bg:443/bg/a/view/tukan-se-izlupi-za-pryv-pyt-v-zooparka-v-sofija-105047", "text": "За пръв път в Столичния зоопарк и като цяло – в България, се излюпи яйце на двойката редки птици тукан, съобщиха от общината. Малкото вече напуснало гнездото и прави първи опити да лети. „Туканчето може да бъде видяно от посетителите на Зоопарка във фазанерията в сектор \"Птици\". Птицата е най-дребният представител на туканите от вида зелени аракари. Малкото туканче е поредното бебе родено това лято в Зоопарак. Колекцията на зоопарка се попълни с две малки на изключително редките египетски лешояди, четири бебета сурикати, антилопа кана и лемурче“, обясниха от „Московска“ 33. В момента в зоологическата градина тече мащабен ремонт и разширение на сектора на маймуните. Той предвижда обособяването на 13 нови експозиционни зони, които ще бъдат разположени на площ от пет до десет пъти по-голяма от тази на досега съществуващите заграждения. Новите външни пространства ще са богато озеленени, като се запази максимално съществуващата дървесна и храстова растителност. Предвидено е поставяне на подходящо допълнително обогатяване и аранжировки – съоръжения за катерене, дървени площадки, въжета и естествени скални масиви, които ще осигурят на животните среда, възможно най-близка до тази в естествените им обитания.", "date": "2018.07.10", "title": "Тукан се излюпи за пръв път в Зоопарка в София"}
{"url": "https://www.monitor.bg:443/bg/a/view/350-proekta-na-startypi-shte-poluchat-do-200-hil-lv-evrosubsidii-105038", "text": "До 200 хил. лева безвъзмездно европейско финансиране може да получат млади фирми на предприемачи. Очаква се по процедурата на „Насърчаване на предприемачеството“ на Оперативна програма „Иновации и конкурентоспособност“ да бъдат субсидирани повече от 350 проекта. Това съобщи зам.-министърът на икономиката Александър Манолев в рамките на информационните дни по процедурата в Пловдив, цитиран от ресорното му министърество. „Това е една от най-очакваните процедури за стартиращи компании, със значителен финансов ресурс от 67 млн. лв., а по нея ще могат да кандидатстват стартъпи в редица области на действие, които са създадени след 31 декември 2016 г.“, е обяснил зам.-министър Манолев. По думите му очакванията на експертите са в рамките на кандидатстването да получат над 2 хил. проектни предложения. „Очаквам прогнозата на експертите да е вярна, защото колкото повече са проектите, толкова по-високо ще е и качеството на спечелилите финансиране“, е казал още той. Заместник-министърът е цитирал и статистика за стартиращите компании в България, според която за последните 5 години са създадени около 2000 стартъпи. От предприятията, в които са инвестирали инвестиционни фондове, около половината все още съществуват, а 40% са получили последващо финансиране. Данните за актуалното изпълнение по Оперативна програма „Иновации и конкурентоспособност“ показват, че към днешна дата по нея са изплатени над 700 млн. лв. и са сключени 1 850 договори на обща стойност 1,7 млрд. лв. Пловдив е един от регионите, които показват много добри резултати в работата с европейските проекти, като за миналия програмен период на Оперативна програма „Развитие на конкурентоспособността на българската икономика” са изпълнени 302 договора за безвъзмездна финансова помощ с размер на изплатените средства от над 200 млн. лв. Не по-малък е интересът и към настоящия програмен период на Оперативна програма „Иновации и конкурентоспособност“ – до момента в региона са сключени договори за над 170 млн. лв., а повече от половината от тях са вече успешно усвоени, е станало ясно по време на събитието.", "date": "2018.07.10", "title": "350 проекта на стартъпи ще получат до 200 хил. лв. евросубсидии"}
{"url": "https://www.monitor.bg:443/bg/a/view/velikobritanija-zapazva-taksite-za-bakalavri-ot-es-105048", "text": "Студентите от Европейския съюз, които започват бакалавърски програми в университети в Англия, през 2019/2020 година, ще могат да учат при абсолютно същите такси и финансови условия, които важат за британските студенти. Тя продължава да бъде 9 250 паунда. Решението бе взето началото на седмица, съобщи Ели Тончева от консултантска агенция ЕДЛАНТА. Успокояваща за всички, които искат да започнат да учат на Острова през есента на 2019-та година, бе обявената от британския министър на образованието Деймиън Хиндс. Той обясни, че студентите от Европейския съюз ще имат достъп до финансиране чрез заем, който покрива 100% от таксата за обучение, при това за целия период. Студентският заем ще трябва да се изплаща, след завършване на образованието, за период от 30 години. Ако студентът започне работа и годишните му приходите надвишават 25 000 британски паунда, той ще има възможност да стартира изплащането, като месечната вноска зависи от доходите. Новината се чакаше дълго време, тъй като правителството на Шотландия обяви още през февруари, че европейските граждани, които ще учат там, ще могат и за следващата академична 2019/2020 година да се образоват безплатно. Това бе знак към правителството да обяви, че и на Острова ще може да бъде осигурено финансиране за студентите от Европейския съюз, както досега. След като то се забави, Асоциацията на университетите в Англия - Universities UK на няколко пъти изпрати предупредително писмо, че не бива да се отлага вземането на решение, тъй като това ще доведе до отлив на студенти. Все пак много от учебните заведения във Великобритания имат между 10% и 15% учащи от Европейския съюз. Що се отнася до студенти, които искат да направят магистратура в Англия, за 2018-та са гарантирани заемите им, но тези, които искат да започнат през есента на 2019-та година, ще трябва да изчакат, защото все още не е взето решение. Британските университети, независимо от Брекзит, ще продължават да имат световна репутация на възможно най-добро място за професионална квалификация. Решението на британското правителство може да се тълкува като един жест на добронамереност и желание да се постигне съгласие между Европейския съюз и Великобритания и по отношение на финансирането на научни проекти, в които участват британски образователни институции, наравно с такива от съюза.", "date": "2018.07.10", "title": "Великобритания запазва таксите за бакалаври от ЕС"}
{"url": "https://www.monitor.bg:443/bg/a/view/pijan-velingradchanin-spipan-s-droga-v-samodelka-105031", "text": "Добре почерпен велинградчанин, носещ със себе си огнестрелно оръжие и дрога, скътана в цилиндрично тяло, наподобяващо самоделка, е задържан от служители на Районното управление на МВР във Велинград. Сигнал за интересен посетител на питейно заведение в курортния град бил получен снощи около 20.00ч. в полицейското управление. Незабавно полицейски автопатрул пристигнал на мястото и установил, че клиентът всъщност е 50-годишният велинградчанин И.Й. Добре почерпеният с алкохол мъж имал полиетиленова чанта,  в която органите на реда открили  незаконно притежаван боен пистолет, един пълнител за него и цилиндрично тяло, увито с тиксо и наподобяващо самоделно взривно устройство. На място пристигнали специалисти от Специализирания отряд за борба с тероризма. Установено е , че в цилиндричното тяло няма взривно вещество, а около 78 грама синтетична дрога.  Мъжът е задържан за срок от 24 часа, а оръжието и наркотиците са иззети. По случая е образувано полицейско производство.", "date": "2018.07.10", "title": "Пиян велинградчанин спипан с дрога в самоделка"}
{"url": "https://www.monitor.bg:443/bg/a/view/banda-tyrguva-nelegalno-s-narjazan-tutun-105032", "text": "По искане на Апелативна специализирана прокуратура съдът наложи арест на  четирима, ощетили бюджета с незаконно разпространение на тютюн, съобщиха от държавното обвинение. Апелативният спецсъд наложи най-тежката мярка за неотклонение „Задържане под стража“ на четирима участници в организирана престъпна група от с. Абланица, Гоцеделчевско, за незаконно държане и разпространение на нарязан тютюн в големи размери. Петият участник в групата е на свобода с парична гаранция, за да може да се грижи за децата си.  Досъдебното производство е образувано в края на ноември 2017 г . Участниците в бандата са задържани на 26 юни 2018 г. при спецоперация на ГДБОП, РЗ БОП-Благоевград и спрецпрокуратурата.  Първата съдебна инстанция наложи на ръководителя на групата мярка за неотклонение „Домашен арест“, а на участниците - парични гаранции. Решението е протестирано от спрецпрокуратурата пред апелативния спрецсъд. Събраните доказателства по делото сочат, че групата е действала при висока конспиративност и синхрон в действията на участниците. По време на операцията по задържането е открито „производственото“ помещение, в което е открито голямо количество нарязан, пакетиран и етикиран тютюн. На част от пакетите са били залепени товарителници на куриерски фирми за експедиция към различни потребители. Суровия тютюн участниците в групата изкупували от производители. Клиентите били набирани главно по интернет. Заявките си за нарязан тютюн те подавали онлайн, като исканите количества били най-често по 1 килограм. На ден групата изпращала до 150 пратки, като цената за килограм нарязан тютюн варирала между 35 и 40 лв., в зависимост от сорта и качеството.  Загубата за бюджета в случая е значителна, доколкото акцизната ставка за килограм нарязан тютюн за цигари и лула е 152 лв., съобщават още от прокуратурата.", "date": "2018.07.10", "title": "Банда търгува нелегално с нарязан тютюн"}
{"url": "https://www.monitor.bg:443/bg/a/view/bremennata-preslava-vae-figura-vyv-fitnesa-105029", "text": "Фолкпевицата Преслава озадачи феновете си, като публикува свой кадър от фитнес залата. Изпълнителката на „Обратно в играта“ е бременна, като само след около месец се очаква да гушне първородния си син. Въпреки това снимката й предизвика известен смут сред последователите й в Инстаграм, които отбелязаха, че любимката им изглежда прекалено слаба за бременна в осмия месец жена. Това не е първият път, в който фенове скачат срещу засилените тренировки. Малко след като роди, плеймейтката Златка Димитрова също стана обект на критика. „Вече констатирах някои неща относно майчинството: 1. Щом изглеждаш в отлична форма, малко след раждане, си лоша майка! 2. Щом имаш време за всичко, значи има нещо гнило, просто не си добра майка! 3. Щом имаш време за себе си, си лоша майка и не си гледаш детето! Това са коментари за две “майки”! Смея се с глас!“, констатира с ирония тогава 32-годишната красавица. За факта, че е в очакване на първото си дете, Преслава проговори през месец март.Че изпълнителката на „Обратно в играта“ е в очакване на наследник се заговори отдавна, като спекулациите се засилиха в началото на година, след като по-наблюдателните й почитатели забелязаха наедрялото й коремче. Тогава Преслава тушираше твърденията с оправданието, че се чувства щастлива и спокойна с любимия си - бизнесменът Павел Лазаров, и затова си похапва повече. Преслава и Павел дебютираха като двойка през октомври на парти за откриване на столичен бутик. За връзката на звездата на „Пайнер“ с Лазаров, който в миналото се разведе с бременната си съпруга заради плеймейтката Златка Райкова обаче се говори от началото на минало лято.", "date": "2018.07.10", "title": "Бременната Преслава вае фигура във фитнеса"}
{"url": "https://www.monitor.bg:443/bg/a/view/katenacho-posreshta-delio-rosi-v-lihtenshtajn-105034", "text": "Съперникът на „Левски“ в първи предварителен кръг на Лига Европа подготвя истинско катеначо за „сините“ в първия мач на стадион „Рейнпарк“. Тимът от Лихтенщайн няма никакво намерение да експериментира и ще разчита на затворена игра и контра атаки от първата до последната минута, за да измъкне нещо повече от 26-кратните шампиони на България. „В лицето на „Левски“, Вадуц получи много голям залък на старта на квалификациите в Лига Европа. Левскарите са абсолютно традиционен тим в страната си и затова е ясно, че те са в ролята на изявени фаворити. Нашият тим се готви от 3-4 седмици за мача. Новите са 13 момчета, повечето от които са от нашия регион. Момчетата свършиха отлична работа по време на подготовката и с нетърпение очакват първия сериозен сблъсък от новия сезон. С по-затворена игра, задружни усилия и задължително малко късмет можем да изненадаме опонента и да го препънем\", заяви в официално обръщение клубът от княжеството. За старта си в Лига Европа „Левски“ тръгна с група от 20 футболисти, като наставникът Делио Роси няма да може да разчита на Филипе Нашименто, Паулиньои Ривалдиньо, които лекуват травми и останаха в София. В щаба на „сините“ се надяват, че те ще бъдат на линия за реванша, който ще е на 17 юли, вторник, от 18:45 часа на \"Герена\". Новите попълнения Мартин Полачек и Давиде Мариани са на разположение, а сред избраниците на италианеца за мача с носителя на купата на Лихтенщайн попаднаха Илия Димитров и Деян Иванов, които се завърнаха на \"Герена\" през лятото след наем в „Локомотив“ (София) и „Ботев“ (Враца). „Сините“ заминаха за мача в отлично настроение, като изненадите за играчите започнаха още в самолета, където възпитаниците на Роси бяха посрещнати от сини шалчета и химна на „Левски“, който звучеше на борда. Доброто настроение бе допълнено и от хубав повод, след като вчера юношата Илия Димитров навърши 22 години, а всички негови съотборници се погрижиха за това да му организират мини празнество, което започна с тяхното отлитане. Двубоят между „Вадуц“ и „Левски“ е утре на стадион “Райнпарк” от 18:45 българско време.  ", "date": "2018.07.10", "title": "Катеначо посреща Делио Роси в Лихтенщайн"}
{"url": "https://www.monitor.bg:443/bg/a/view/samo-vivacom-shte-predlaga-novija-model-alcatel-3x-105036", "text": "За потребителите, на които често им се налага да трият старите си снимки или приложения, за да освободят място за новите, пристига Alcatel 3X, който ще се предлага единствено от VIVACOM сред телекомите в България. Новият апарат разполага с цели 32 GB памет и слот за Micro SD карта до 128 GB. Така всеки ще може да се наслади на любимите си игри, приложения и безбройни снимки през обновеният 5.7” HD дисплей със съотношение 18:9. Смартфонът е оборудван с Android 7.1, 1.3 GHz 4-ядрен процесор, 3 GB RAM, 3000 mAh батерия. А за ценителите на сигурността на устройството и съдържанието му, Alcatel 3X предлага лицево разпознаване и сензор за пръстов отпечатък, който може да бъде използван както за отключване на екрана, така и за отделните приложения. 13MP + 5 MP задна и 5 MP предна камера позволяват заснемането на висококачествени снимки и видеа. А иновативният дизайн с металически цвят и матов завършек ще приковат всички погледи. Alcatel 3X ще се предлага в 2 цвята – черен и златен. Телефонът е лек, модерен и същевременно с това практичен. Alcatel 3X е достъпно предложение само за 9.58 лева на месец с план Smart L+ от VIVACOM. Само до края на юли всички планове от линията Smart включват допълнителни 100 000 МВ мобилен интернет на максимална скорост за всеки от първите три месеца на договора.", "date": "2018.07.10", "title": "Само VIVACOM ще предлага новия модел Alcatel 3X"}
{"url": "https://www.monitor.bg:443/bg/a/view/djejk-djilenhol-se-izpravja-sreshtu-spajdyrmen-105037", "text": "Американският актьор Джейк Джиленхол ще премери сили със Спайдърмен във втората лента от поредицата, с която Marvel окончателно приюти супергероя във вселената си. Звездата ще влезе в кожата на прочутия от комиксите злодей Мистерио, а на голям екран ще можем да го видим на 5 юли 2019 г., за когато е запланувана световната премиера на „Спайдърмен: Далеч от дома“. Междувременно стана ясно, че към Джиленхол и Том Холанд, който дебютира в главната роля във франчайза миналата година, ще се присъедини и американският комис Джей Би Смуув. Каква ще бъде ролята му обаче продуцентите от Sony отказват да коментират. И за втората лента под щампата на Спайдърмен за Marvel на режисьорското столче ще седне Джон Уотс. Холанд, който е прочут с неспособността си да крие сюжетни тайни от феновете, наскоро разкри, че предстоящият филм ще проследи приключенията на Питър Паркър далеч от родния Ню Йорк, като част от снимките за продукцията ще бъдат заснети в Лондон.", "date": "2018.07.10", "title": "Джейк Джиленхол се изправя срещу Спайдърмен"}
{"url": "https://www.monitor.bg:443/bg/a/view/borisov-pristigna-v-london-za-sreshtata-za-zapadnite-balkani-105033", "text": "Трябва да бъдем много единни в задачите, които си поставяме по свързаността на Балканите. Това каза министър-председателят Бойко Борисов в Лондон, преди да вземе участие в работния обяд на държавните и правителствени ръководители на Великобритания, Австрия, Германия, Италия, Словения, Франция, Хърватия, Полша, Гърция, Албания, Босна и Херцеговина, Косово, Сърбия, Република Македония и Черна гора, съобщиха от пресцентъра на кабинета.  Борисов посочи, че по настояване на България във формата тази година участва и Гърция, защото Балканите трябва да се разглеждат общо, а не по отделно. Той подчерта, че участието на страната ни в “Берлинския процес” е голямо признание за свършената през последните шест месеца работа и по-конкретно резултатите постигнати по време на Срещата на върха ЕС - Западни Балкани в София. Работният обяд в Лондон е даван от министър-председателят на Великобритания Тереза Мей. На него ще присъстват и представители на Европейската инвестиционна банка, на Европейската банка за възстановяване и развитие и на Съвета за регионално сътрудничество. Той е част от срещата на държавните и правителствени ръководители от т.нар. Берлински процес, която пета годишна среща се провежда в английската столица. Тя цели потвърждаване подкрепата за европейската перспектива на страните от Западните Балкани. Наред с това лидерите ще обсъдят развитието на транспортната, информационната и комуникационната инфраструктура, повишаването на икономическия ръст в региона, както и темите за сигурността и миграцията като важни елементи за стабилността. Самият Борисов се похвали в своя профил във Фейсбук, като уточни, че преди началото на обяда са наблюдавали празненствата по случай 100-годишнината на кралските военновъздушни сили.  България е поканена в Лондон като страна, която постави европейската перспектива на държавите от Западните Балкани във фокуса на своето Председателство на Съвета на ЕС и на Срещата на върха в София на 17 май.", "date": "2018.07.10", "title": "Борисов от Лондон: Трябва да бъдем единни (ОБНОВЕНА)"}
{"url": "https://www.monitor.bg:443/bg/a/view/a1-predlaga-sobstveno-sydyrjanie-i-prez-virtualna-realnost-105035", "text": "Клиентите на А1 вече ще имат възможност да гледат приложението A1 NOW и през очила за виртуална реалност (VR). Пакетът Mini 30+ е достъпен във VR с помощта на Samsung Gear VR, които работят със смартфон устройства на корейската марка. Тази стъпка превръща А1 в първия телеком у нас, който съчетава VR със собствено съдържание през мобилни устройства. Новото решение е част от стратегията на компанията да предлага иновативни решения и да прави технологиите достъпни, лесни и полезни за своите клиенти. Новите VR възможности, които А1 предлага, ще променят изцяло гледането на телевизия през мобилно устройство за феновете на филмите и спорта. Те ще могат да изпитат добавената стойност, която дава VR, по време на решителните срещи от световното първенство по футбол. За да гледате телевизионно съдържание през VR е необходимо да се абонирате за пакет пакет Mini 30+ от приложението A1 NOW, както и да закупите очилата Samsung Gear VR и смарт устройството на Samsung – Galaxy 6 серията и моделите след нея.  Приложението А1 NOW VR, което може да се изтегли от магазина за приложения на Oculus.", "date": "2018.07.10", "title": "А1 предлага собствено съдържание и през виртуална реалност"}
{"url": "https://www.monitor.bg:443/bg/a/view/startira-sinjata-zona-vyv-varna-otpuskat-mesec-gratisen-period-105039", "text": "След поредица отлагания, „синята зона“ във Варна най-после ще започне работа от сряда,11 юли. В рамките на месец обаче ще има гратисен период, като паркиращите няма да плаща до 12 август. Едномесечният гратисен период за ползвателите няма да важи за неправилно паркиралите коли, предупредиха от общината. В „синята зона“ са обособени общо 2 603 паркоместа, които обхващат карето между бул. “Христо Ботев“, бул. “Мария Луиза“, бул. “Осми приморски полк“, бул. “Цар Освободител“, бул. “Приморски“ и ул. “Девня“. Работното време ще бъде всеки делничен ден от 9 до 19 часа, а през почивните и празничните дни паркирането ще бъде безплатно. Мааксималния престой в „синята зона“ е разрешен до 3 часа. След този период системата няма да приема и таксува опити за последващи заплащания и клиентът трябва да премести своя автомобил, извън обхвата й. Нов тричасов престой може да започне след като изминат 30 минути от изтичане на предходния. Осигурени са и 106 фиксирани и обозначени места за преференциално паркиране на автомобили, превозващи хора с трайни увреждания, без заплащане до 3 часа. Заплащането ще става по три начина по избор. Първият е чрез мобилно приложение „Виртуален паркинг метър“, което дава възможност да се избере период на престой от 30 минути до 3 часа. То може да бъде изтеглено от сайта на общинското дружество „Паркинги и синя зона“ www.varnaparking.bg. След регистрация се зарежда виртуален портфейл, който прехвърля към страницата на epay.bg, чрез която се въвежда акаунт на клиента или детайли по банкова карта. Операцията е еднократна и методът на плащане се запаметява автоматично. Само мобилното приложение дава възможност да се заплати половинчасов престой на цена 50 стотинки. Плащането може да става още чрез SMS на номер 1352 с текст – номера на автомобила, като трябва са се възпроизведе написаното на табелата на регистрационния номер. Системата приема изписване на кирилица и латиница с максимално допустими 10 символа. Таксуването на паркиране с SMS е за един час. Цената за едно съобщение е 1 лев, плюс стойността на SMS към мобилния оператор. Успешно заплащане се счита за извършено, когато клиентът получи обратно съобщение с потвърждение. 5 минути преди изтичане на периода за паркиране системата изпраща и напомняне. Плащането в брой става в търговски обекти в центъра на града, които са отбелязани със специален стикер, на който е изписано на български и английски език „Тук можете да платите кратковременно паркиране Синя зона. Цената е също 1 лв. на час. Месечният абонамент за живеещите в района е 5 лева, а за година 55 лева. Едно домакинство може да подаде заявления най-много за два автомобила. Абонаментът за втория е 10 лева на месец. Локално паркиране в „синята зона“ се предоставя и на търговци, на които административният адрес, където осъществяват съответната дейност, е идентичен с адреса на обособения нежилищен имот. Подаването на документи също може да става онлайн или в Центъра за административно обслужване. Цената за паркиране е 150 лв. на месец или 1 650 лв. за година. За граждани и фирми е осигурена възможност и за служебен абонамент, която гарантира паркомясто. Цената е 350 лева на месец или 3 850 лева с включено ДДС за 12 месеца.", "date": "2018.07.10", "title": "Стартира синята зона във Варна, отпускат месец гратисен период  "}
{"url": "https://www.monitor.bg:443/bg/a/view/jena-zagina-pri-pojar-v-doma-si-105021", "text": "65-годишна жена е загинала при пожар в дома си в село Янтра. Сигнал за случая е получен тази нощ в 2,25 ч. Пристигналият на мястото пожарникарски екип е потушил пламъците и при огледа в основната сграда на жилището е намерил тялото на жената. В пристройка към къщата е била 89-годишната й майка която не е пострадала. Огънят е унищижил част от стая и покривна конструкция. Причините са в процес на изясняване. По случая е образувано досъдебно производство.", "date": "2018.07.10", "title": "Жена загина при  пожар в дома си"}
{"url": "https://www.monitor.bg:443/bg/a/view/puskat-dopylnitelni-bileti-za-dzukero-105028", "text": "Два допълнителни сектора бяха пуснати в продажба за големия концерт на италианската звезда Дзукеро в Античния театър в Пловдив. Шоуто на 23 юли под тепетата се разпродава повече от добре и с позволение на мениджмънта на изпълнителя, организаторите от „София мюзик ентърпрайсиз“ пускат още пропуски на цена от 60 лв. Италианският музикант стартира своите летни участия с два невероятни концерта на 3 и 4 юли на площад Сан Марко във Венеция. Екзалтираната публика е пяла и танцувала под ритъма на хитовете му повече от три часа. Това са единствените концерти в Италия от тази част на турнето му. По време на концерта си в Пловдив, Дзукеро ще изпълни най-доброто от 30–годишната си музикална кариера, както и част от най-новите си песни, които българската публика ще чуе за първи път на живо.", "date": "2018.07.10", "title": "Пускат допълнителни билети за Дзукеро"}
{"url": "https://www.monitor.bg:443/bg/a/view/spipaha-33-kg-kanabis-v-dvor-v-bjala-cherkva-105022", "text": "33 кг. канабис бяха заловени при полицейска акция в Бяла черква. При проверка в дома на 56-годишен мъж, в двора му са открити засети 99 растения марихуана с общо тегло 33,6 кг. Освен това от жилището са иззети още една водна помпа и маркучи за капково напояване. Обитателят на жилището е криминално проявен и е задържан за 24 часа.  ", "date": "2018.07.10", "title": "Спипаха 33 кг. канабис  в двор в Бяла черква"}
{"url": "https://www.monitor.bg:443/bg/a/view/alo-izmamnici-pribraha-2-bona-ot-naivna-pensionerka-105023", "text": "Телефонни измамници прибраха 2 100 лева от наивна 83-годишна пенсионерка от Пловдив. Бабата се вързала на сладките им приказки, че трябва да им даде пари, за да помогне за залавянето на опасна група престъпници. Случката станала около 15,10 часа в понеделник, на 9 юли. На стационарния телефон на възрастната жена се обадил мъж, който се представил за полицейски инспектор. Той поискал от бабата пари, като я убедил, че трябва да помогне за провеждана операция по задържане на група измамници. Доверчивата старица хвърлила през терасата си първо 300 лева. След това обажданията по телефона продължили. В следващите три часа пенсионерката била облъчвана многократно от ало измамниците и тя отново им се доверила. Отишла до банкомат и изтеглила общо още 1800 лева. Парите дала на непознат мъж, който я чакал наблизо. Малко по-късно бабата се усетила, че е измамена и отърчала до близкото районно управление, за да подаде жалба. Това е поредната телефонна измама на възрастен човек от Пловдив и затова от местната полиция припомнят, че при получаване на подобен вид телефонно обаждане хората незабавно трябва да потърсят свои близки и в никакъв случай да не дават пари на непознати. От полицията уточняват, че не искат пари от гражданите при провеждане на своите специализирани операции. Както и че у нас всички институции прилагат еднакви стандарти в работата си по платежни операции - разплащания се извършват на специално определени места, в работен ден и установеното работното време, като винаги се сверяват личните данни и се издава съответен документ. Необходимо е близките непрекъснато да говорят за това на възрастните си родители и да ги предупредят как случайно може да станат жертва на измама, предупреждават криминалистите от Пловдив.", "date": "2018.07.10", "title": "Ало измамници прибраха 2 бона от наивна пенсионерка"}
{"url": "https://www.monitor.bg:443/bg/a/view/zaginaloto-vyv-vlakovata-katastrofa-v-turcija-bebe-predi-mesec-e-poluchilo-bylgarsko-grajdanstvo-105020", "text": "Загиналото във влаковата катастрофа в Турция 6-месечно момиченце Берин, само преди месец е получила и българско гражданство. . „Бащата, Мелих Кортуш, беше тук само преди месец, за да получи българско гражданство за дъщеричката си”, разказва кметът на добричкото село Бенковски Осман Осман. Семейството е родом от Бенковски, а са се изселили в Чорлу, Турция, през 1989 година. Мелих е на 36 години и работи в администрацията на община Текирдаг. Той и 3-годишният му син Кемал, в момента тежко ранен, са с двойно гражданство. Само майката е турска гражданка. Във влака са пътували съпругата на Мелих, с двете им деца. Бебето и майката са загинали, а момченцето е в болница в Чорлу. Влакът е пътувал от Одрин за Истанбул. Семейството се е качило от Люлебургас. „Голяма беда. Два часа, преди да се случи трагедията, е минал друг влак. След това е валял дъжд, прелял е този язовир, язовирната стена се е скъсала и водата е срутила релсите и от влака не са видели това. Момчето е ранено, ама живо. В болницата го лекуват, не знам. Не можел да говори само, уплашил се е много. Само той се отървал от голямото семейство,“ бяха думите на Ибрям Назин, чичо на Мелих Кортуш, който в момента е в Бенковски. Според кмета Осман, Ибрям стои през зимата в Чорлу, а през летните месеци е в Бенковски, за да наглежда къщата на Мелих. Преди 2 години е починал бащата на 36-годишния мъж, майка му е жива. Семейството се прибира в Бенковски на 4-5 години, като основната цел е подмяна на лични документи.", "date": "2018.07.10", "title": "Загиналото във влаковата катастрофа в Турция бебе, преди месец е получило българско гражданство"}
{"url": "https://www.monitor.bg:443/bg/a/view/eksperti-panikata-s-izteglenite-lekarstva-za-syrce-e-izlishna-105025", "text": "Няма място за паника по повод изнесената информация на сайта на EMA (European Medicines Agency) и предприетите мерки от Изпълнителната агенция по лекарствата (ИАЛ) от 05.07.2018 г. във връзка с възможни следи от N-нитрозодиметиламин (NDMA) в медикаментите, съдържащи активна субстанция Валсартан, произведена в заводите на Zhejiang Huahai Pharmaceuticals, Китай. Това заяви проф. д-р Светослав Георгиев, зам. ректор в МУ-Варна и ръководител на клиниката по инвазивна кардиология в УМБАЛ „Св. Марина“ във Варна. „Валсартан е лекарство от групата на ангиотензин-рецепторните блокери, т. нар. сартани, които се използват широко в клиничната практика при пациенти с артериална хипертония, при болни, преживели сърдечен инфаркт и болни със сърдечна недостатъчност, Тази група медикаменти блокира мишените, с които се свързва ангиотензин II (най-силната съдосвиваща субстанция в човешкия организъм), който е с повишени нива при подобни състояния“, обяснява експертът. Информацията за открити следи от N-нитрозодиметиламин постъпва в ЕМА от самия производител. Посочената субстанция се разглежда като възможен канцероген. За момента няма установени данни за неблагоприятни последици сред населението, приемало спрените от ИАЛ медикаменти, съдържащи Валсартан. От аптечната мрежа са изтеглени над 60 продукта, използващи активна съставка, произведена от фармацевтичните заводи в Китай. Същевременно, на пазара се предлагат и продукти, чиято активна съставка Валсартан е на други производители, за които няма данни за съдържание на примеси от N-нитрозодиметиламин, уточни проф. Георгиев. При необходимост, те могат да бъдат използвани като директни заместители на изтеглените от аптечната мрежа. Като част от семейството на сартаните, Валсартан може да бъде заменен и с медикаменти от същата група, притежаващи много близки характеристики, съдържащи като активна съставка кандесартан, телмисартан, олмесартан, ирбесартан и лозартан. Общо алтернативите са над 100, успокоява специалистът. Освен това, патологичната верига, водеща до повишени нива на ангиотензин II (чиито ефекти се стремим да неутрализираме) може да бъде блокирана на по-ранен етап и с други медикаменти – инхибитори на ангиотензин-превръщащия ензим, които са даже по-широко разпространени в клиничната практика и в редица случаи са първи избор на лечение. Кардиолозите са категорични, че паниката сред болните е излишна. Единственото, което пациентите трябва да направят е да се консултират със своя личен лекар и лекуващ кардиолог, за да се избере най-удачната алтернатива във всеки конкретен случай. В УМБАЛ „Св. Марина“ Варна, като едно от най-големите здравни заведения в България, има 36 кардиолози, които са на разположение да реагират по възникналия казус във всеки един момент. Болницата разполага с цялата необходима апаратура (3 велоергометъра, 5 ехокардиографа, 2 скенера, 2 магнитни резонанса и 2 ангиографа), която може да се наложи да бъде използвана при всеки индивидуален случай. Пациентите могат да се обръщат към консултативния кардиологичен кабинет, в който свекидневно има кардиолог на разположение, добави проф. д-р Светослав Георгиев.", "date": "2018.07.10", "title": "Експерти: Паниката с изтеглените лекарства за сърце е излишна!"}
{"url": "https://www.monitor.bg:443/bg/a/view/djoni-dep-e-obvinen-v-poboj-105019", "text": "В Лос Анджелис беше подаден съдебен иск срещу актьора Джони Деп заради побой над един от участниците в снимачния екип на филма „City of Lies“ (“Град на лъжи“). Пострадалият ищец е Грег Брукс, който участвал заедно с Деп в заснемането на филма, който трябва да излезе на екран през месец септември тази година, съобщи интернет изданието Пейдж сикс.. Инцидентът е станал през месец април 2017 година. Тогава Брукс е работил като мениджър локация – специалистът, който избира местата за снимки. Той твърди, че Джони Деп на два пъти го ударил в гърдите и го нагрубил. Това станало след критична забележка на Брукс за сцена, в която се снимали приятели на актьора. Потърпевшият бил принуден да се обърне към полицията. С подадения иск Брукс сега държи да получи и парична компенсация от холивудския екранен идол, чийто размер не се уточнява.", "date": "2018.07.10", "title": "Джони Деп е обвинен в побой"}
{"url": "https://www.monitor.bg:443/bg/a/view/avarija-v-podstancija-na-eso-ostavi-bez-tok-desetina-kvartala-v-sofija-105018", "text": "Прекъснат кабел 110 kV, собственост на държавния Електроенергиен системен оператор (ЕСО), наложи изключване на подстанция \"Железница\" на ЧЕЗ, съобщиха от ерепето. Без ток останаха Студентски град, Драгалевци, Симеоново, Витоша, Киноцентър, Бояна, Ярема, Железница, Бистрица, Малинова долина и др. ЧЕЗ. По-късно захранването бе електрозахранването бе възстановено. От ЕСО по-късно поясниха, че причина за аварията става работа на строителна фирма, несъобразена с нормите за безопасност. От системния оператор допълниха, че строителите са нарушили габарита на кабела подаващ ток с напрежение 110kV. Несъобразените с изискванията за безопасност действия на строителната фирма водят до принудителното изключване на електропровода. Пострадалият човек, в следствие на неправомерната манипулация, довела до изключването на съоръжението на ЕСО, не е служител на дружеството. Междувременно КЕВР поиска от ЧЕЗ обяснение за влошеното качество на електроснабдяването в село Врачеш, община Ботевград. От друго ерепе - \"Енерго-Про\" пък се иска да бъде предоставена информация  за причините за влошеното качество на доставяната електроенергия на жителите на с. Поликраище, община Горна Оряховица.", "date": "2018.07.10", "title": "Авария на кабел на ЕСО остави без ток десетина квартала в София"}
{"url": "https://www.monitor.bg:443/bg/a/view/naj-efektivnija-zadvijvasht-mehanizym-za-velosiped-105017", "text": "От всички артикули, на тазгодишното изложение за велосипеди, Eurobike в Германия, най-голямо внимание привлича задвижващия механизъм с кардан на CeramicSpeed, DrivEn. Според дизайнерите, DrivEn създава с 49% по-малко триене, отколкото верига и дерайльор, от висок клас, като Shimano Dura Ace.   В двата края на този кардан, са монтирани керамични лагери с много ниско съпротивление, общо 21 на брой, които зацепват в зъбите на предния венец и касетата отзад. Когато колоездача върти педалите, лагерите прехвърлят въртенето на предния венец през кардана, завъртайки задното колело.     „CeramicSpeed ​​гордо постигна това, което мнозина казваха, че не може да бъде направено”, казват от компанията. „Постигнахме 99% ефективен многоскоростен задвижващ механизъм, като елиминирахме веригата и сложния заден дерайльор.”   DrivEn е разработен в партньорство с факултета по машинно инженерство в университета в Колорадо и получи наградата Eurobike 2018.", "date": "2018.07.10", "title": "Най-ефективния задвижващ механизъм за велосипед"}
{"url": "https://www.monitor.bg:443/bg/a/view/stajantite-v-evroparlamenta-s-zaplata-1250-evro-105027", "text": "Стажантите в Европейския парламент и в офисите на евродепутатите в бъдеще ще получават по 1250 евро на месец с включена здравна осигуравка. Както завършилите, така и студентите, ще имат възможност да се възползват от платени стажове в офисите на евродепутатите в ЕП за период до шест месеца. Евродепутатите ще могат да имат само един стажант наведнъж. Преди седмица Бюрото на Европейския парламент прие ключови принципи за преразглеждане на рамката за стажантите в офисите на евродепутатите. В момента близо 25 на сто от стажантите в офисите на евродепутатите получават под 600 евро на месец, което е двойно по-малко в сравнение със заплащането в стажантските програми на администрациите на Европейските институции. В бъдеще стажантите ще бъдат наемани пряко от Европейския парламент и техните условия ще бъдат в съответствие със стажа в администрацията на Европарламента. \"В Европейския парламент трябва да даваме пример и се надявам, че с премахването на безплатните стажове ще дадем тон скоро да няма такива не само в публичния сектор в Европа, но и в частните компании“, заяви българският евродепутат от ГЕРБ/ЕНП Ева Майдел, която е член на борда на Младежката интегрупа в Европарламента, която работи за по-добри младежки политики в Европа, се посочва в съобщение на ПЦ на ПП ГЕРБ. „С колегите ми от Младежката интегрупа в Европарламента работихме много в последната година, за да наложим като правила принципът за честни и справедливи условия за стажантите в Европейския парламент, защото вярвам, че всеки труд трябва да бъде възнаграден. Така възпитаваме у младите чувство за справедливост, стимулираме ги да ценят и развиват уменията си и ги мотивираме да правят стажове, които ще са им безценен опит за професионална реализация\", допълва Майдел.", "date": "2018.07.10", "title": "Стажантите в Европарламента със заплата 1250 евро"}
{"url": "https://www.monitor.bg:443/bg/a/view/galena-stana-shefka-na-toni-storaro-105026", "text": "Нова звездна колаборация заформиха Тони Стораро и Галена. Изненадващият дует носи закачливото заглавие „Шефката“. „Имам шефка за милиони, най-добрата на земята. Аз за нейната усмивка бачкам здраво без почивка“, пее Стораро. „Щом съм шефката любима, работи - за мен да има, пара на тебе не ти трябва, а мене скъпото ме радва“, отговаря му гласовитата брюнетка. Песента е кавър на хит на албанския композитор и изпълнител Флори Мумайези. Първоначално Фики бил харесал парчето и се обажда на Флори да го помоли да му даде правата да го направи на български език заедно със своя баща. Но после решава да заложи на песен за абитуриентите и пуска „Брой до 12“, като оставя тази за Тони Стораро. смее се Стораро. Текстът е дело на Мариета Ангелова, а аранжиментът - на Даниел Ганев. „Вече е почти средата на сезона и нямаше време да снимаме клип, но аз никога не съм залагал на това. Моите песни стават хитове в дискотеките, където се забавляваме с хората“ допълва певецът. споделя пък Галена.", "date": "2018.07.10", "title": "Галена стана шефка на Тони Стораро"}
{"url": "https://www.monitor.bg:443/bg/a/view/v-ruse-zasedavat-izvynredno-zaradi-afrikanskata-chuma-po-svinete-105015", "text": "Заради опасността от навлизане в територията на страната на болестта африканска чума по свинете областният управител на Русе Галин Григоров свиква извънредно заседание на областната междуведомствена епизоотична комисия. Тревожно е, че едно от последните регистрирани огнища на заразата в Румъния е на 100 километра от границата. В Русенска област се намират три големи свинекомплекса, в които се отглеждат общо около 85 000 животни. Румънски медии съобщават, че в окръг Тулча, който е най-засегнатият в северната ни съседка, огнища на заразата са установени в 29 от общо около 140 населени места. Само през юни т.г. в селища край делтата на Дунав са унищожени 1715 прасета от малки стопанства и е започнало евтаназирането на 44 580 свине в голяма ферма. На 6 юли бе потвърден случай на заболяването в село в окръг Бихор, а ден преди това – в стопанство с едно прасе в село Истрия в окръг Констанца. Това е най-близкото огнище на заразата до границата ни с Румъния. Първият случай на африканска чума по свинете е потвърден в северната ни съседка през август 2017 г., а броят на огнищата нарасна значително през юни т.г. Няма ваксина и лечение на това заболяване.", "date": "2018.07.10", "title": "В Русе заседават извънредно  заради африканската чума по свинете"}
{"url": "https://www.monitor.bg:443/bg/a/view/pogrebvat-na-centralnite-grobishta-ubitija-v-plovdiv-docent-105009", "text": "Жестоко убитият с бейзболна бухалка на 2 юли вечерта край Пловдив доцент Стефан Нейков ще бъде погребан на централните гробища в града тази сряда. Поклонението пред тленните му останки е от 13 часа, съобщиха негови близки. За зверството бе арестуван неосъжданият до момента Илия Стоичков, чиято съпруга Иванка във фаталната вечер е имала среща с учения край спортната зала в близкото до Пловдив село Оризари. Жената е присъствала на побоя, по време на който жертвата е бил изнасилен с дръжката на бухалката и му е бил взет златният синджир. Ден по-късно Иванка е продала бижуто в заложна къща в Стамболийски. Тя е познавала доцента от 2005г., когато е била студентка в Аграрния университет в Пловдив, въпреки че Нейков не й е преподавал. След като завършила тогава бакалавърска степен, искала сега да продължи с магистърска. Преди време записала да учи за магистър, но прекъснала и потърсила доц. Нейков за съдействие. Искала да се възползва от контактите му в научната общност, за да си взема по-леко изпитите. Според прокуратурата ученият й поискал в замяна секс и пари. Уговорили си среща край Спорната зала до село Оризари, но там се появил съпругът Илия и последвал побоят с гаврата. Според експертна справка доц. Стефан Нейков е имал множество наранявания по цялото тяло и главата. Тези рани са в пряка причинно-следствена връзка със смъртта му, каза по време на мярката за неотклонение на задържания Стоичков прокурор Георги Пенев. Жертвата е имал множество кръвонасядания по цялото тяло, кръвоизлив в меката мозъчна обвивка, две големи рани на главата, счупени множество ребра, разкъсване на аналния отвор на правото черво и много други. Убитият е бил учен с дългогодишен стаж и доказан авторитет в областта на растениевъдството. Доц. Стефан Нейков е създател на два сорта: салата „Ира” и алабаш „Ники”, които е кръстил на съпругата си Ирена и на сина си Николай. Всеки един от хората, които са го познавали приживе, е категоричен, че ученият е бил всеотдаен към работата, семейството и приятелите си.  ", "date": "2018.07.10", "title": "Погребват на централните гробища убития в Пловдив доцент"}
{"url": "https://www.monitor.bg:443/bg/a/view/firma-predostavi-dron-za-izdirvane-na-delka-105012", "text": "Панагюрската фирма „ Оптикс“ предостави дрон, оборудван с камера с висока разделителна способност, с помощта на който да се проследи протежението на река Луда Яна за изчезналата 6-годишна Делка. Това съобщи говорителят на Областната дирекция на МВР в Пазарджик Мирослав Стоянов. Устройството ще бъде на разположение на спасителните екипи заедно със специалисти, които да го управляват. Почти 48 часа продължава издирването на малката Делка, за която се предполага, че е паднала в буйните води на Луда Яна, след като в неделя по обяд бе намерено тялото на 8-годишната й сестра Зоя. Майката Йорданка оставила за първи път децата на грижите на по-голямата им сестра и отишла на работа, но двете момичета решили да отидат до магазина и тръгнали да пресичат реката. Именно там, на нестабилен бетонен панел, се предполага, че са се подхлъзнали и паднали в реката. В момента 16 екипи от полицаи, пожарникари, доброволци и ловци от ловно-рибарското дружество „ Глиган“ в Панагюрище обхождат поречието на реката от средногорския град до село Попинци и по-надолу, за да търсят следи от изчезналото момиченце.", "date": "2018.07.10", "title": "Фирма предостави дрон за издирване на Делка"}
{"url": "https://www.monitor.bg:443/bg/a/view/treti-den-ot-spasitelnata-operacija-decata-ot-peshterata-v-tajland-s-opasna-infekcija-105010", "text": "Операцията по изваждането на последните петима души, блокирани в тайландската пещера от 23 юни, бе подновена в сряда и приключи с щастлив край. Първо бяха извадени останалите 4 деца, а последен пещерата напусна учителят им.   В първите два дни на операцията бяха извадени 8 деца, които са в добро физическо и психическо състояние, но са гладни и всички са с признаци на инфекция, съобщиха властите. Те са оставени за наблюдение в болница за цялата седмица. В спасителната операция участваха над 100 души. Малко преди това американският милиардер и изобретател Илон Мъск обяви, че вече е със своята миниподводница край пещерата в Тайланд, където оставаха още петима души, предаде АФП. \"Току-що се връщам от Пещера 3. Миниподводницата е готова, ако има нужда\", написа в Туитър шефът на компаниите Спейс Екс (SpaceX) и Тесла (Tesla). Мъск публикува в Инстаграм видеозапис със спасители от вътрешността на наводнена пещера. Там е била изпробвана миниподводницата, сглобена от части за космическата ракета Фалкон 9 (Falcon 9) на Спейс Екс. Мъск кръсти миниподводницата, която вече бе изпробвана в Съединените щати през уикенда, \"Дивият глиган\", по името на футболния отбор на блокираните момчета. \"Оставям я тук, в случай че може да послужи в бъдеще. Тайланд наистина е красив\", написа още Мъск в Туитър. Премиерът на Тайланд Прают Чан-оча заяви, че трябва да се въведат допълнителни мерки за безопасност на туристите, които искат да посетят пещерата, посочва Ройтерс. Той каза, че достъпът до пещерата за посетители ще бъде временно преустановен до обезопасяването й. Тайландските власти очевидно нямаха намерение да използват миниподводницата, отбелязва АФП. Спасените от тайландската пещера деца, които са част от местен детски футболен отбор, няма да могат да се възползват от поканата на Международната футболна федерация (ФИФА) и да гледат финала на Мондиала в Москва на 15 юли. ФИФА покани децата миналата седмица. \"Те не могат да отидат. Те трябва да останат в болница за известен период\", каза днес високопоставен представител на тайландското министерство за здравеопазването, който даде пресконференция относно здравето на децата. \"Вероятно те ще гледат телевизия\", допълни той пред представители на медиите, дошли в болницата в град Чианг Рай, където бяха приети осемте спасени досега деца от пещерата. Две деца се лекуват заради симптоми за пневмония. Всички деца носят слънчеви очила, за да свикнат с дневната светлина.  ", "date": "2018.07.10", "title": "Щастлив край - Измъкнаха всички деца и треньора им от пещерата в Тайланд (ОБНОВЕНА)"}
{"url": "https://www.monitor.bg:443/bg/a/view/piroman-podpali-avtomobil-na-televizija-105014", "text": "22-годишен младеж от Пещера е подпалил лек автомобил, собственост на пазарджишката частна  телевизия „ Телекабел“. Освен „Дачия“-та на медията огънят се е прехвърлил и върху „ Пежо“, притежание на семейство от родопското градче. Пострадали от палежа са и прозорците на две къщи, както и дървен навес. Пироманът е действал в ранните часове през уикенда. След като щракнал клечката, алармата на служебния автомобил се задействала и събудила семейството, в чийто двор се намирала леката кола. Возилото била цялото обхванато в пламъци, които се прехвърлили и върху личния автомобил на фамилията. За щастие, при огнената стихия няма пострадали хора, а в резултат на бързата намеса на криминалистите от местното Районно управление на МВР подпалвачът е бил установен и задържан. По неофициална информация това не е първият палеж на 22-годишния мъж от Пещера. В родопския град той вече е познат на органите на реда, а за среднощното си деяние е направил признания.  ", "date": "2018.07.10", "title": "Пироман подпали автомобил на  телевизия"}
{"url": "https://www.monitor.bg:443/bg/a/view/pyrzaljat-ni-s-niski-ceni-na-skypi-stoki-104989", "text": "Зачестяват случаите на зарибяване на потребители с ниски цени на луксозни стоки в различни сайтове, предупреждават от Европейския потребителски център (ЕПЦ). Най-често това става с китайски сайтове, които се представят, че се намират в държава от Европейския съюз (ЕС), като използват разширение .co.uk, .de или .it, като така клиентите смятат, че съответните магазини са английски, немски или италиански и най вече, че предлагат качествена стока. Накрая обаче се оказва, че въпросните интернет страници Експертите от ЕПЦ обясниха, че получават сигнали за поръчани и платени, но недоставени поръчки. Понякога дори търговецът изпращал тракинг номер, според който стоката е доставена на адреса или на съседите, но потребителите твърдят, че нищо не са получили. „Преди 2-3 месеца имахме няколко случая на поръчани детски колички за по около 600 евро, които обаче в последствие изобщо не пристигат при потребителите. В някои от случаите от клиентите се иска плащане на митнически такси, при което те разбират, че става дума за пазаруване извън ЕС. Част от сайтовете месец или два след поръчката спират да работят“, категорични са от потребителския център. От ЕПЦ забелязали, че а цените са значително по-ниски от други места в мрежата. В съответните сайтове има всички видове маратонки във всички размери. Ако предлага дрехи - то предлага всякакви варианти във всички размери. Когато сайтът е за домакински уреди или инструменти - те са безброй. И най-важното - всяка една от стоките е намалена. Плащането пък е възможно само с кредитна и дебитна карта или в краен случай - по банков път, т. е. опцията за наложен платеж е изключена. Ако обаче все пак пристигне нещо, то идва от Китай – най вече Хонконг, Шънджън. Често по време на доставката потребителят получава имейл с искане за допълнителни плащания - разходи за митница или куриер. Като друга индикация за измама е, че на сайта има само контактна форма за връзка с продавача, но липсва информация за фирма, нито пощенски или друг адрес. От потребителския център съветват, Така ще научим кой е продавачът, а може да открием и коментари на други потребители за него. Важно е да обърнем внимание и на това, което фирмата разказва за себе си. Според законодателството в ЕС трябва да обяви физически адрес за връзка, телефон, имейл. Ако сайтът е на български език, проверете за правописни и смислови грешки, съветват експертите. Изключително ниската цена, особено за по-луксозните продукти, също често е индикация, че артикулът е фалшификат. Добре е да проверим на какви цени се предлага същата стока в мрежата на официалния доставчик или производител. Попаднат ли на фалшив портал за е-търговия, то потребителите могат да се обърнат към банката, чиято карта са използвали за плащане, и да поискат оспорването му.", "date": "2018.07.10", "title": "Пързалят ни онлайн с ниски цени на скъпи стоки"}
{"url": "https://www.monitor.bg:443/bg/a/view/lyskat-deputatskite-koli-dva-pyti-mesechno-104993", "text": "Депутатските коли минават през комплексно почистване поне два пъти в месеца. От администрацията на НС са обявили обществена поръчка за избор на автомивка, където служебните коли към парламента да бъдат почистване. Тя е на стойност 78 000 лева, а договорът с бъдещата фирма ще е за две години.   Колите, за които трябва да предоставят пълно обслужване, са 98. От тях 78 са леки коли, а 22 – микробуси и джипове. От документацията става ясно, че почистването трябва да включва външно миене, вътрешно – прахосмукачка, почистване на стъкла, табло, пране на стелки, врати, седалки, включително и на багажника, както и миене на двигател и машинно пастиране. Така сметките показват, че на година за чистотата на една депутатска кола ще се изразходват близо по 400 лева. Справка сред ценоразписа на столичните автомивки показа, че едно комплексно обслужване варира между 14 и 20 лева. Сред другите изисквания е услугата да се извършва денонощно – 24 часа, включително събота и неделя. Служебните автомобили на НС се приемат за почистване без предварителна заявка и с приоритет до 10 минути след пристигането на колата. Изпълнителят трябва да осигури и място, където шофьорите нормално да изчакат. Крайният срок за подаване на оферти от страна на фирмите изтича на 17 юли.", "date": "2018.07.10", "title": "Лъскат депутатските коли два пъти месечно "}
{"url": "https://www.monitor.bg:443/bg/a/view/mladite-majki-da-rabotjat-pochasovo-105008", "text": "Трябва да се съкрати срокът на платеното майчинство и да се даде възможност на младите майки да работят почасово. Това заяви в ефира на Нова ТВ икономистът Владимир Каролев. Според него, тази мярка се налага, защото има майки, които са превърнали раждането в професия. Коментарът му е по повод новия план за стимулиране на раждаемостта, изготвен от правителството. Според стратегията семействата трябва да бъдат поощрявани, така че у нас да се родят 65 500 бебета до края на 2018 г. Други цели на държавата е да намалеят бащите, които не признават децата си, както и 20 000 души да обявят, че имат български произход, въпреки че живеят в чужбина. „По-сериозен демографски срив имаше само през 90-те години. Сега, ако няма достатъчно майки в детеродна възраст, каквото и да направи държавата, раждаемостта не може да се увеличи значително”, каза още Каролев. Според бившия социален министър Иван Нейков пък „тезата, че хората създават повече деца, когато им се дадат повече пари, не е вярна”. Според него, лошата демография не се бори успешно, защото има „дефицит на идеи“. “Защо, когато един учител се пенсионира, да не започне работа като детегледач и да помага на млади семейства”, пита бившият социален министър.", "date": "2018.07.10", "title": "Младите майки да работят почасово"}
{"url": "https://www.monitor.bg:443/bg/a/view/tereza-mej-naznachi-zdravnija-ministyr-za-vynshen-105011", "text": "Британският премиер Тереза Мей назначи снощи Джереми Хънт за министър на външните работи на мястото на Борис Джонсън, предадоха световните агенции, като се позоваха на съобщение на нейната канцелария. Хънт, който досега бе министър на здравеопазването, е верен човек на Мей, отбелязва Асошиейтед прес.  Ройтерс посочва, че тази смяна може да промени баланса по въпроса за Брекзита в екипа на британския премиер. Хънт, който е депутат консерватор и оглавяваше от 2012 г. министерството на здравеопазването, е близък съюзник на Мей за разлика от самоволния Джонсън.  По-рано вчера британското правителство бе разтърсено от оставките на министъра за Брекзита Дейвид Дейвис и на колегата му на външните работи. Причина за тях станаха разногласията в кабинета за предстоящото излизане на Великобритания от Европейския съюз, отбелязва АП.  Джонсън и Дейвис са за ясна и категорична раздяла с ЕС, т. нар. \"твърд Брекзит\". Хънт, който на референдума през 2016 г. се обяви за оставане на Великобритания в съюза, подкрепя запазването на близки икономически отношения с блока, след като страната го напусне догодина, припомня АП.   През октомври обаче той увери пред радио Ел Би Си, че е променил мнението си по въпроса за Брекзита, отчасти заради разочароващата, по думите му, арогантност на ЕС в преговорите с Великобритания, отбелязва Ройтерс.  Джонсън изрази недоволство от предложението на британското правителство за създаване на зона за свободна търговия с ЕС след Брекзита. Според него Великобритания е заплашена да се превърне в колония на Европейския съюз.  Премиерът Тереза Мей е останала \"малко изненадана\" от оставката на външния министър, предаде Ройтерс.  В писмо до Джонсън Мей пише, че той се е съгласил с представения от нея миналата седмица нов план за Брекзита.  \"Аз съжалявам - и съм малко изненадана - да получа (писмото с вашата оставка) след продуктивните разговори, които имахме в (резиденцията) Чекърс в петък, и всеобхватното и подробното предложение, което договорихме като кабинет\", пише британският премиер в своя отговор до вече бившия външен министър. \"Ако вие не сте в състояние да предоставите подкрепата, от която се нуждаем, за да си осигурим тази сделка в интересите на Обединеното кралство, е правилно да подадете оставка\", казва още Мей на Джонсън.  Джереми Хънт ще бъде заменен като министър на здравеопазването от Мат Ханкок. Досегашният главен прокурор Джереми Райт пък ще наследи Ханкок като министър на цифровите технологии, културата, медиите и спорта.  За нов главен прокурор бе назначен Джефри Кокс.  Подалият оставка министър за Брекзита Дейвид Дейвис, който е убеден евроскептик, бе заменен на поста от друг привърженик на излизането на Великобритания от ЕС - Доминик Рааб, до този момент държавен министър за жилищното строителство. Рааб бе наследен на досегашния си пост от Кит Малтхаус.", "date": "2018.07.10", "title": "Тереза Мей назначи здравния министър за външен "}
{"url": "https://www.monitor.bg:443/bg/a/view/bionse-i-djej-zi-shte-pejat-za-nelsyn-mandela-105013", "text": "Чернокожите звезди Бионсе и Джей Зи ще бъдат хедлайнери на фестивал, организиран от \"Глоубъл ситизън\" в Южна Африка в чест на Нелсън Мандела. Гастролите на 2 декември в Йоханесбург са част от мероприятията, с които се отбелязва 100-годишнината от рождението на бореца срещу апартейда и носителя на Нобелова награда за мир Нелсън Мандела. Сред другите големи имена, включени в афиша, фигурират тези на Ед Шийран, Ъшър, Фарел Уилямс. Слово за заветите на Мандела ще произнесе Опра Уинфри. Сред поканените ВИП гости са Наоми Кембъл, Форест Уитакър, Тайлър Пери.", "date": "2018.07.10", "title": "Бионсе и Джей Зи ще пеят за Нелсън Мандела"}
{"url": "https://www.monitor.bg:443/bg/a/view/dve-sledovi-kucheta-izdirvat-izcheznalata-6-godishna-delka-ot-panagurishte-105004", "text": "Две следови кучета от тази сутрин участват в издирването на изчезналата 6-годишна Делка Антонова от Панагюрище, като в екипите се включиха и служители от пазарджишкото Районно управление на МВР и отдел“ Охранителна полиция“, съобщи говорителят на местната Областна полицейска дирекция Мирослав Стоянов. Те ще претърсват реката срещу течението от района на село Цар Асен към село Попинци. Детето е в неизвестност от неделя, след като към 12,30 ч. във водите на река Луда Яна в средногорския град бе намерено тялото на по-голямата му сестричка Зоя. Двете деца излезли от дома си и са се опитали да пресекат реката, преминавайки по бетонен панел-мост, но най-вероятно са се подхлъзнали и са паднали във водата. 16 екипи от полицаи, пожарникари и доброволци са сформирани, за да издирват 6-годишната Делка и продължават да обхождат река Луда Яна по поречието й в посока село Попинци. Групите ще акцентират на части от река Луда Яна където, има образувани заливи или места, обрасли с повече растителност по цялото протежение от Панагюрище до Попинци. В резултат на падналите обилни валежи от снощи и през цялата нощ нивото на реката се е покачило, което заедно с пресечения и обрасъл с растителност терен създава допълнително затруднение на групите за издирване.", "date": "2018.07.10", "title": "Две следови кучета издирват изчезналата 6-годишна Делка от Панагюрище"}
{"url": "https://www.monitor.bg:443/bg/a/view/kavarnensko-s-naj-visok-dobiv-na-pshenica-105007", "text": "580 килограма от декар ожънват зърнопроизводителите в Каварненско, съобщава БТА. Там е и най-висок добивът, а средният е по 549 килограма.   Миналата стопанска година, която бе рекордна в производството на пшеница в Добричка област за последното десетилетие, средният добив достигна 598 килограма, 300 комбайна прибират зърнената реколта в Добричкия регион, съобщават от областната дирекция \"Земеделие\". От масивите с пшеница, които надхвърлят 1 200 000 декара, досега са ожънати 28.8 на сто. Произведеното зърно достига 193 526 тона, според последните обобщени данни.", "date": "2018.07.10", "title": "Каварненско с най-висок добив на пшеница"}
{"url": "https://www.monitor.bg:443/bg/a/view/drejk-otvja-the-beatles-105016", "text": "Рапърът Дрейк направи истинско чудо, след като вкара 7 песни в челната десетка на най-престижната класация за сингли Хот 100 на списание „Билборд“. На всичкото отгоре всичките 25 песни от последния му албум \"Scorpion\", който излезе на 29 юни, са в чарта. Хитът \"Nice for What\", който по-рано заемаше първо място в класацията, сега отново я оглавява, докато на второ място дебютира песента \"Nonstop\". Останалите песни на Дрейк в челната десетка са \"God's Plan\", \"In My Feelings\", \"I'm Upset\", \"Emotionless\" и \"Don't Matter to Me\", която включва записани по-рано вокали на Майкъл Джексън. Новият успех на Дрейк подобрява рекорд на The Beatles от 1964 г., когато 5 песни на ливърпулската четворка бяха в челната десетка в една и съща седмица. До момента Дрейк е вкарал 31 сингъла в топ 10, като изравнява постижение на Риана. Пред него във вечната статистика са само The Beatles с 34 песни и Мадона с 38. От албума му \"Scorpion\" са продадени 732 171 еквивалентни албумни единици, базирани върху продажби и стриймвания на албум, и това му отрежда и златния медал в класцията за албуми на списанието - Билборд 200. Освен това тавата му е стриймвана рекордните над 1 милиард пъти през първата седмица след излизането. От 2009 г. 186 песни на Дрейк са били в класацията Хот 100. Той е на второ място след сериала \"Клуб Веселие\", 207 песни от който са били в същия чарт.", "date": "2018.07.10", "title": "Дрейк отвя The Beatles"}
{"url": "https://www.monitor.bg:443/bg/a/view/prof-mihail-konstantinov-ot-tri-godini-bylgarija-ima-tochna-pozicija-po-migrantskija-problem-104979", "text": "Очаквам Австрия да доразвие идеите на нашето председателство, казва анализаторът в интервю пред \"Монитор\". - Председателството е наистина успешно и това не е просто моя оценка. Казаха го и Жан-Клод Юнкер, Доналд Туск и Антонио Таяни. Тримата ръководители на най-важните институции в ЕС бяха единодушни в това. Ние обикновено сме доста лицемерни в това отношение и когато ни е изгодно за нещо, се оправдаваме, че на Запад е така. Темата за Западните Балкани е подходяща и тя определено ще бъде доразвита. Отношенията с Македония започнаха да се развиват добре и ако не друго, то тя поне ще бъде поканена за присъединяване в НАТО и ЕС. Това, разбира се, не може да бъде казано за Сърбия и Косово, защото те имат много тежък неразрешен конфликт. Но благодарение на българските усилия казусът „Македония“, който е много важен за България, започна да се разрешава. - Политиката, общо взето, се базира на приказки. Но след определени разговори се постигат и резултати. От три години насам България има изключително точна позиция по мигрантския проблем. И тя е ясна и проста - затваряне на външните граници, всички, които търсят убежище у нас, да минават законно през КПП-тата. Страшното в момента е не толкова, че страната ни се напълни с хора със съмнително минало, а някои от тях са дори и терористи, а че европейските граждани вече не вярват в законите. Една група хора продължават да лъжат и да не си дават документите. 200 000 души обикалят Германия и никой не знае къде са и какво правят. За разлика от това България постоянно казваше да се затворят границите през КПП-тата. Как може да пускаш хора, които са погазили закона и лъжат, това е малоумие! Сега има идея за изграждането на центрове за изолация в Германия. В момента, в който това стане, веднага някой ще се сети да им напомни например за „Дахау“ и „Освиенцим“. В истеричното си усилие да избягат от нацисткото си минало, за трети път може да имаме катастрофа. Нека да вземат пример от нас. България е на път да се примири със своето минало и да гледа само напред. Затова трябва непрекъснато да се изтъква, че не бива да се минава през оградата, а само през КПП-тата. И който наруши закона, да бъде осъден на пет години затвор. Има наказателен кодекс. Но да сте чули някой да е вкаран в затвора? Аз не съм. - Естествено, това е проблемът на проблемите. Нищо че се чуват малоумни коментари, че на 500 милиона граждани в ЕС 2 милиона мигранти са нищо. Това показва тотално неразбиране на темата. Затова европейците не вярват на законодателството. Искам да припомня, че всяка година населението на Африка се увеличава с около 50 милиона души. Някои си мислят, че като влязат тук 1 милион души, ще решат проблема на Африка ли? Ако унищожим Европа, няма как да й помогнем. - Очаквам да доразвие българските идеи. Има си закони, според които всеки може да търси убежище, работа. Много българи навремето бягаха и търсеха препитание на Запад. Там стояха в лагери по една година, но отиваха със своите документи, дипломи. Проучваха ги с месеци, докато им дадат разрешение да се заселят някъде. Днес тези българи представят достойно своята родина. Това е миграцията, а тук идват хора, които лъжат, че няма документи. - В началото наистина имаше големи опасения, че може да се провалим. - Нека да има, в това няма нищо лошо. Правата се търсят чрез протестите. Но те трябва да са мирни. Опасенията бяха, че ще има пробив в сигурността. Такъв обаче нямаше - и слава богу. Смяташе се, че ще има и чисто технически гафове, но нищо подобно не се случи. Така отсъствието на гафове, поставянето на важна тема като „Западните Балкани“ и най вече опитите да се наложи правилно решение на мигрантския проблем не е никак малко постижение за страната ни. - Европейският съюз трябва да остане единен, но, от друга страна, се видя, че идеята за обезличаване на националните държави пропадна. Европейският съюз не е САЩ. Те са изкуствено създадена държава преди около 240 години. Една нова държава може да стане единна - да има единна външна политика, единна армия. В ЕС има държави с хилядолетна национална история. Тя не може да бъде обезличена. Това беше грешката на брюкселските чиновници - че се опитаха да обезличат това нещо. Трябва обаче да се запазят националните особености и ЕС да бъде обединение на национални държави, а не Европейски съединени щати. Това ще доведе до разпад. - Винаги може да има. Първо, не знаем какъв ще бъде резултатът от Brexit. Нека да мине малко време и да видим какво ще последва. Не само в Испания има вътрешно напрежение, има го в Италия, в Белгия... Има опасност и Шотландия да се отдели. Нека изчакаме и да видим ефекта от напускането на Великобритания. Важното е на първо място да се поставят интересите на хората. Проф. Михаил Константинов е роден на 5 март 1948 г. в София През 1986 г. става доктор по математика в Института по математика и механика към БАН Автор е на близо 600 научни труда, включително десетки книги Заместник-ректор на УАСГ от 1999 до 2003 г. Член на централните избирателни комисии (ЦИК) за парламентарни, европейски, президентски и местни избори от 1991 до 2011 г. Заместник-председател на ЦИК за парламентарни, европейски и местни избори от 2003 до 2009 г.  ", "date": "2018.07.10", "title": "Проф. Михаил Константинов: От три години България има точна позиция по мигрантския проблем"}
{"url": "https://www.monitor.bg:443/bg/a/view/malkijat-sezon-na-sfumato-izlychi-pobediteli-104964", "text": "Вече са ясни номинациите от поредния, 19-и Малък сезон на Театрална работилница „Сфумато“, представящ проекти на млади творци от всички сфери на изкуството. Пръв в списъка на отличените е гостуващият италиански спектакъл без думи „Виктор“, инспириран от „Франкенщайн“ на Мери Шели. Това е проект на театралната компания DispensaBarzotti, базирана в Парма, с режисьор Алесандра Вентрела и с участието на актьорите Рикардо Калабро, Консуело Джирети и Роко Манфреди. Тъй като наградата се състои във включване на заглавието в големия сезон на „Сфумато“, предстоят разговори между идеолозите на събитието проф. Маргарита Младенова и проф. Иван Добчев с италианците под каква форма може да бъде реализирана тя и дали великолепната постановка ще може евентуално да бъде играна отново на сцената творческата лаборатория. Създателите на „Виктор“ са любопитни към тайните на битието, към присъствието на магичното в така наречената наша „реалност“, и поставят въпроса доколко човекът без онова „друго“ отвъд бита е изобщо човек. Другата номинация е за „11:27“ („Единадесет и двадесет и седем“) с режисьор Елица Йовчева и с участието на Александър Евгениев, Елена Иванова, Славена Зайкова и Цветан Пейчев. Проектът е театрален експеримент върху авторски текстове на участниците. От „Сфумато“ изразяват готовност да предоставят пространство за доработване на проекта „Настане вечер“ с режисьор Весела Василева и с актьорите Явор Борисов, Никола Мутафов и Мак Маринов, който бе показан в работен вариант. Организаторите определят завършилия Малък сезон като един от най-интересните и качествени през последното десетилетие, показателен с повече лабораторна работа (ателиета, театрализирани четения на най-нови български пиеси, дебати и обсъждания, перформативни идеи в процес на постигане). В него се включиха над 200 млади български творци от всички изкуства и впечатляваща група драматурзи, режисьори и актьори от Италия, Германия, Австрия, Испания, Гърция, Литва, Австралия. Публиката на събитията (над 50 в цялата свръх интензивна фестивална програма) надхвърли 4400 зрители – интелигентни и отворени за срещи и дискусии млади хора.", "date": "2018.07.10", "title": "Малкият сезон на \"Сфумато\" излъчи победители"}
{"url": "https://www.monitor.bg:443/bg/a/view/sa-sht-i-kndr-ne-uspjaha-da-se-razberat-za-grupa-za-denuklearizacija-105001", "text": "САЩ и КНДР не успяха да създадат работна група по денуклеаризацията на Корейския полуостров, заради различие в позициите, съобщи агенция Киодо. По думите на представителя на пресслужбата на държавния департамент Хизър Науърт, американската страна е подготвила такава група, но КНДР не е. САЩ настояват за бърза денуклиаризация на полуострова, а КНДР - за поетапна.  Преди дни Ким Чен Ун отказа среща с държавния секретар на САЩ Майк Помпео.", "date": "2018.07.10", "title": "САЩ и КНДР не успяха да се разберат за група за денуклеаризация"}
{"url": "https://www.monitor.bg:443/bg/a/view/trypm-syvetva-putin-da-ne-se-vryzva-na-gluposti-105002", "text": "Президентът на САЩ Доналд Тръмп е посъветвал руския си колега Владимир Путин да не се връзва на глупостите, съобщи \"Ню Йорк таймс\". Тръмп е нарекъл изказванията срещу разговорите с Путин на неговите подчинени като глупости.   Това е станало през март по време на телефонен разговор с Путин, когато Тръмп го е поздравил за победата в изборите.", "date": "2018.07.10", "title": "Тръмп съветва Путин да не се връзва на глупости"}
{"url": "https://www.monitor.bg:443/bg/a/view/instituciite-prikluchvat-s-hartijata-da-kraja-na-godinata-105003", "text": "Институциите да спрат да комуникират помежду си с хартия. Такива са амбициите на вицепремиера Томислав Дончев, който отговаря за административната реформа. Според него, това може да се случи до края на годината, но все още имало проблемни общини, които не могат да се включат онлайн. „Другата цел е всички документи да се издават по електронен път, но там има известна съпротива. Трета цел, която е свързана с втората, е да имаме право да наказваме всеки, който изостава от електронната реформа. Наказанията могат да бъдат административни, но и премиерът Бойко Борисов обяви, че някой може да се раздели с креслото си\", каза още Дончев. Според вицепремиера, управляващите са се справили с европредседателството повече от добре. Той определи бъдещите отношения с Китай с думата „пазар“.  \"Срещата 16+1 беше много полезна. Скоро този формат може да стане 17+1, защото Гърция проявява интерес. Китай е огромна и мощна икономика. Ние искаме да работим с тях на пазарен принцип, който не противоречи на европейските правила. На срещата говорихме за пътно строителство, включително и за строежа на АЕЦ \"Белене\". Опитваме се да форматираме отношенията си с китайските ни партньори чрез една дума - пазар\", разкри вицепремиерът.", "date": "2018.07.10", "title": "Институциите приключват с хартията до края на годината"}
{"url": "https://www.monitor.bg:443/bg/a/view/chastichno-bedstveno-polojenie-v-mizija-105005", "text": "Частично бедствено положение е обявено в Мизия. Поройният дъжд, който се е излял снощи е наводнил мазетата на къщи и дворове. Изцяло е изровена настилката на улици в централната част на Мизия, съобщиха от Областния кризисен щаб във Враца. Река Скът е в коритото си и не е преляла. Засега няма данни за пострадали хора в града, уточниха от щаба. Няма данни за наводнения от дъжда или за пострадали хора в други общини и населени места. Обилните превалявания продължиха през цялата нощ във Враца и други места в областта. По разпореждане на министъра на регионалното развитие и благоустройството Николай Нанков екипи на Агенция „Пътна инфраструктура“ и на пътноподдържащата фирма помагат на община Мизия за по-бързо справяне с тежката обстановка. Второкласните републикански пътища II-11 и II-15 Мизия - Оряхово са почистени от калта и наносите и движението на леките коли се пропуска от пътна полиция. В следобедните часове се очаква да бъде възстановено движението на камионите над 12 тона по път II-15 в участъка между Крушовица и Оряхово, което рано тази сутрин бе ограничено поради наводнен участък. АПИ ще съдейства на Мизия за почистване на уличната мрежа и на общинските пътища от калната маса и за възстановяването на банкетите край пътя, които са отнесени от проливните дъждове, за да може общината по-бързо да се справи и преодолее пораженията.", "date": "2018.07.10", "title": "Частично бедствено положение в Мизия"}
{"url": "https://www.monitor.bg:443/bg/a/view/4-g-zatvor-za-anglichanin-ubil-abiturient-105006", "text": "Англичанинът Мейсън Кристофър е осъден на 4 г. затвор за убийството на абитуриента Емил Ботев, гласи окончателното решение на ВКС. Той е потвърдил присъдата на Софийския апелативен съд, съобщиха от институцията. Момчето бе наръгано смъртоносно от постоянно пребиваващия у нас чужденец  на 10 юни 2014 г. в столичния кв. „Горубляне\". Убийството стана след свада между две компании. Кристофър наръга Ботев 4 пъти с нож в сърцето и корема. Англичанинът бе признат за виновен, че е извършил престъплението при превишаване на пределите на неизбежната отбрана. През март 2015 г. Кристофър, който е със статут на постоянно пребиваващ у нас, застана пред Софийския градски съд. Той поиска съкратен процес, но не призна вината си. Кристофър обяви, че Емил Ботев и негови приятели са го нападнали и са го били с метални пръти, а той извадил ножа при самоотбрана. СГС му даде 4 г. затвор. Апелативните магистрати потвърдиха решението на СГС. ВКС обаче отмени изцяло въззивното решение и върна делото на Софийския апелативен съд за ново разглеждане от друг състав и от етапа на допускане на доказателства. При новото разглеждане обаче апелативните магистрати отново постановиха 4 г. \"лишаване от свобода\" за британеца.  Прокуратурата отново обжалва пред ВКС, тъй като счита, че решението е неправилно и незаконосъобразно. Споре държавното обвинение Емил Ботев не е участвал в нападението, а в един по-късен момент излязъл от автомобил и хукнал след отдалечаващия се Мейсън Кристофър, като бил гол до кръста и не носел нищо в ръцете си. Ако Мейсън действително е бил уплашен и се страхувал за живота си, остава без отговор въпроса защо не е продължил на бяга, а се е обърнал, изчакал е Ботев като насочил нож към него, след което му нанесъл четири удара. Два от тях - в жизнено важни части на човешкото тяло (коремната и гръдната област), се оказали смъртоносни, а другите били нанесени в гърба на пострадалия.     ", "date": "2018.07.10", "title": "4 г. затвор за англичанин убил абитуриент"}
{"url": "https://www.monitor.bg:443/bg/a/view/otlagat-deloto-sreshtu-bratja-galevi-104998", "text": "Делото слещу Пламен Галев и Ангел Христов, известни като братя Галеви да бъде спряно, поиска защитата на едно от дружествата, с които те са имали бизнес отношения. Адвокатите обясниха, че спиране не означава прекратяване. Процедурата се искала заради питане до Европейския съд в Люксембург. “След като претендираме да сме част от Европа, ние следва да ползваме модерните способи за постигане на европейски резултати в правораздаването. Така делото ще бъде насочено към правилна посока“, каза пред БНР един от адвокатите. Следващото заседание е насрочено за 29 октомври. Досега по делото са разпитани и свидетели в Кипър, предстои да бъдат разпитани и партньори на братя Галеви на Сейшелските острови. Самите Галеви са в неизвестност от 8 май 2012 г., когато се укриха и са обявени за международно издирване. Искът за отнемане на тяхно и на семействата им имущество на т. нар. \"Комисия Кушлев\" е от 800 страници. На братята са назначени служебни защитници.  ", "date": "2018.07.10", "title": "Отлагат делото срещу братя Галеви"}
{"url": "https://www.monitor.bg:443/bg/a/view/robin-rajt-progovori-za-skandala-s-kevin-spejsi-104977", "text": "Робин Райт – актрисата, която ще замести Кевин Спейси начело на Белия дом в рамките на шестия сезон на „Къща от карти“, се разграничи от поведението на колегата си, което се превърна в публичен скандал в края на миналата година. „Познанството ни се разпростираше единствено между дублите, когато се кикотехме“, призна носителката на „Златен глобус“ пред NBC, като наруши за първи път мълчанието си по темата. „Не познавах човека, познавах невероятния му талант“, продължи още Райт, която след уволняването на Спейси от поредицата ще изнесе цялата тежест на шести сезон на политическата драма върху гърба си. Припомняме, че скандалът около култовия актьор се развихри, след като неговият колега Антъни Рап го обвини в опит за сексуално посегателство. Ситуацията се развила през 1986 г., когато вторият бил на едва 14-годишна възраст. Въпреки че бе категоричен, че не си спомня инцидента, Спейси се извини. По-късно с обвинения срещу актьора излязоха и членове на екипа на „Къща от карти“, заради което от Netflix взеха решението да прекратят отношенията си с него. Общо 15 мъже вече проговориха за подобни сблъсъци със Спейси, като към момента срещу него се водят най-малко три дела в Лондон. Самият актьор пък се покри след разпространяването на инцидента от Рап, като чрез адвоката си отрече всички слухове. Междувременно фенове вече залагат как ще бъде отписан героят му Франк Ъндърууд в „Къща от карти“. Живот зад решетките и смърт са сред опциите, които вещаят бъдещето на персонажа в поредицата. Шестият сезон на сериала ще се завърти по Netflix наесен.", "date": "2018.07.10", "title": "Робин Райт проговори за скандала с Кевин Спейси"}
{"url": "https://www.monitor.bg:443/bg/a/view/hljabyt-njama-da-poskypne-105000", "text": "Няма да има шоково поскъпване на хляба, заради скока на тока и газа. Това заяви  Мариана Кукушева, председател на Националния браншови съюз на хлебарите и сладкарите. По думите й, хлябът е пазарен продукт, не се субсидира от държавата и понякога се продава под себестойността си. Затова и цената на енергията влияе при формиране на пазарната цена. \"Известна е формулата за ценообразуването и тя е 1 към 5 към 4, но в България тя не е достигната“, каза още Кукушева пред бТВ. Според нея, ако се въведе диференцирана цена с 5% ДДС, насъщният може да поевтинее. Тя посочи, че жътвата в момента е приключила наполовина и още 50% реколта очаква да бъде прибрана. „От наводненията има засегнати площи, но и всяка година на полето има някакво бедствие. Миналата година имаше суша. Реколтата се очаква да е над 5 млн. тона. Зърнопроизводството е един от сериозните бизнеси на България”, посочи тя в ефира на бТВ. Кукушева посочи, че в хлебопроизводството има огромен сив сектор. Произвежда се през нощта и се реализира по обяд. Според отделни търговци все пак е норамално да има увеличение на цената на хляба заради няколко предпоставки - повишени цени на електричеството и газта. Основен фактор обаче е цената на брашното, като повечето дъждове предполагат по-лоша реколта на пшеница и внос от други държави, коментира хлебопроизводителят Димитър Бакалов пред БНТ. Увеличение се очаква или от 1 август или 1 септември, каквато е била практиката през миналите години, каза Бакалов. Добивите са по-ниски от миналата - при пшеница и ечемика - 10 процента, при рапицата над 30%, коментира зърнопроизводетлят Иван Караиванов от Русе.", "date": "2018.07.10", "title": "Поскъпване на хляба не се очаква, твърди браншът"}
{"url": "https://www.monitor.bg:443/bg/a/view/41-litra-na-se-izljaha-v-sofija-104999", "text": "Най-много валя снощи в София, съобщиха от НИМХ. 41 литра на квадратен метър са се изляли над столицата. За днес жълт код обявяват синоптиците за осем области в страната. Това са областите Плевен, Русе, Стара Загора, Габрово, Велико Търново, Ловеч, Търговище и Сливен. От НИМХ предупреждават, че ще има краткотрайни, временно интензивни валежи и гръмотевични бури. Значителни количества ще има през първата половина от денонощието, в отделни райони от областта те ще достигнат до 30 л/кв.м. Атмосферното налягане ще бъде по-ниско от средното за месеца. През деня ще остане почти без промяна. Ще духа слаб северозападен вятър. Максимални температури между 23° и 28°, в София около 23°. Над Черноморието облачността ще е по-често значителна, на места с краткотрайни валежи и гръмотевици. Ще духа слаб до умерен вятър от северозапад. Максималната температура на въздуха ще е 26-28°. Температурата на морската вода е 24-25°. Вълнението на морето ще бъде 1-2 бала. Над планините облачността също ще е значителна. Ще има краткотрайни валежи с гръмотевици. Ще духа слаб вятър от северозапад, по най-високите върхове на Рила и Пирин от запад. Хладно, с максимална температура на височина 1200 метра – около 18°, на 2000 метра – около 12°. От сряда въздушната маса над страната временно и относително ще се стабилизира. Ще има повече слънчеви часове; но около и след обяд все още са възможни и превалявания, вече на малко места и краткотрайни. Температурите ще се повишат и максималните ще са около и над 30°. В петък ще духа умерен северозападен вятър.", "date": "2018.07.10", "title": "41 литра на квадрат се изляха в София"}
