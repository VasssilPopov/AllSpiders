{"url": "http://www.monitor.bg/a/view/75084-%D0%92%D1%80%D0%B0%D1%86%D0%B0-%D1%81-%D0%BB%D0%BE%D0%B7%D0%B5-%D0%B2-%D1%86%D0%B5%D0%BD%D1%82%D1%8A%D1%80%D0%B0/", "text": "\n                    Враца се сдоби с лозе в самия център на града. На крачки от общината владиката Григорий, кметът Калин Каменов и още няколко отбрани мъже засадиха лози от прочутия сорт „Врачански мискет“, прославил местни производители още в началото на миналия век на европейски изложения. Така беше спазена традицията лози да се садят само от мъже. Врачанският митрополит Григорий, в съслужие със свещеници от епархията, освети насажденията.\n\n„Щастлив съм, че днес създаваме нещо, свързано с един от символите на града ни – Врачанския мискет. Така, в центъра на Враца ще бъде обособен кът, където жители и гости на града да видят как изглеждат насажденията от популярния винен сорт грозде “, отбеляза кметът.\n\nСъбитието сложи началото на Великденските празници в града и завърши с дегустация на вино от ароматния сорт.\n                    ", "date": "2018.03.26", "title": "Враца с лозе в центъра"}
{"url": "http://www.monitor.bg/a/view/40934-%D0%A2%D1%80%D0%BE%D0%B5%D0%BD-%D1%81%D0%BF%D0%B0%D0%B4-%D0%BD%D0%B0-%D0%BF%D1%80%D0%BE%D0%B4%D0%B0%D0%B6%D0%B1%D0%B0%D1%82%D0%B0-%D0%BD%D0%B0-%D0%B1%D0%B8%D0%BB%D0%B5%D1%82%D0%B8-%D0%B2-%D0%B3%D1%80%D0%B0%D0%B4%D1%81%D0%BA%D0%B8%D1%8F-%D1%82%D1%80%D0%B0%D0%BD%D1%81%D0%BF%D0%BE%D1%80%D1%82/", "text": "Годишната карта бележи най-висок интерес сред пътниците\n                    \nТроен спад на продажбата на еднократните билети в столичния градски транспорт отчитат от Центъра за градска мобилност (ЦГМ). През 2015 г. в столицата са продадени над 9,5 млн. билети, а за миналата година - 3,8 млн. На 1 юни 2016 г. влезе в сила решението на СОС за увеличаването на цената на билата от 1 на 1,60 лв. От ЦГМ отчитат и спад в продажбите на талоните за десет пътувания, на които също бе променена цената от 8 на 12 лв. - през 2015 г. са продадени 1,2 млн. талони, а през 2017 г. 700 хиляди. В същото време обаче продажбата на абонаментните карти бележи над 68% ръст. През 2015 г. ЦГМ са продали 3,8 млн бройки, а през изминалата над 5,7 млн. лв. При всички видове карти се наблюдава близо двукратно увеличаване на продажбата. Годишната абонаментна карта бележи най-висок интерес сред пътниците. Срещу сумата от 365 лв. на година столичани могат да използват цялата градска мрежа. През 2015 г. От нея са се възползвали 226 човека, година по-късно – 16 808, а през 2017-а броят на издадените карти достига 25 018.\n\nКакто „Монитор“ вече писа през 2020 г. в София се очаква да заработи и електронна система за таксуване в градския транспорт. След поредица от обжалвания на обществената поръчка преди дни се стигна до получаването на оферти и стана ясно, че 10 кандидата искат да изградят тикет система. Все още не е ясно дали пътниците ще бъдат таксувани спрямо времето, което са прекарали в градския транспорт, или на изминало разстояние. Всеки пътник ще може да зарежда превозния си документ от компютър, мобилен телефон или банкова карта. Транспортните средства пък ще бъдат оборудвани с камери. Всичко това ще струва на ЦГМ 88 млн. лв, които ще бъдат изплащани в продължение на 10 години на фирмата одобрена да я изгради. „В цифри това звучи така - 15 000 компонента, които трябва да бъдат инсталирани в над 1300 превозни средства, оборудване на 11 депа и над 50 метростанции“, обясни шефът на ЦГМ.\n\n                    ", "date": "2018.03.26", "title": "Троен спад на продажбата на билети в градския транспорт"}
{"url": "http://www.monitor.bg/a/view/5418-%D0%9C%D0%B8%D0%BD%D0%B8%D1%81%D1%82%D1%8A%D1%80%D1%8A%D1%82-%D0%B7%D0%B0-%D0%B5%D0%B2%D1%80%D0%BE%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%92%D1%8A%D0%B2-%D0%92%D0%B0%D1%80%D0%BD%D0%B0-%D0%B4%D0%BD%D0%B5%D1%81-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D0%B1%D1%8A%D0%B4%D0%B5-%D0%B2%D1%8A%D0%B7%D1%81%D1%82%D0%B0%D0%BD%D0%BE%D0%B2%D0%B5%D0%BD-%D0%B4%D0%B8%D0%B0%D0%BB%D0%BE%D0%B3%D0%B0-%D0%BC%D0%B5%D0%B6%D0%B4%D1%83-%D0%95%D0%A1-%D0%B8-%D0%A2%D1%83%D1%80%D1%86%D0%B8%D1%8F/", "text": "\n                    Основната задача на предстоящата днес във Варна среща на високо ниво е възстановяване на диалога и доверието между лидерите в Европа и между ЕС и Турция. Фокусът безспорно е сигурността и бежанците, темата която е изключително важна - изпълнението на споразумението, интеграцията, ангажиментите на двете страни и най-вече на Турция по интеграцията на бежанците и оставането им на територията й, както и поетият от Европа ангажимент за осигуряване на финансов ресурс. Това заяви пред БНТ министърът за европредседателството Лиляна Павлова от Евксиноград, където премиерът Бойко Борисов, ще посрещне по-късно председателя на Европейската комисия Жан-Клод Юнкер, председателя на Европейския съвет Доналд Туск и президента на Турция Реджеп Ердоган.\n\n\"Темата с финансирането е безспорна, защото е ясен ангажиментът, който евролидерите поеха в осигуряването на този ресурс и първият транш от 3 млрд.евро е факт. Има необходимост от изясняване каква сума е договорена, какви са дейностите и обхватът. По отношение на втория транш още миналата седмица се проведе заседание, на което той се обсъди. Той се дели на хуманитарна и нехуманитарна помощ. Важно е разпределението. Хуманитарната помощ е пряко насочена към бежанците\", коментира предстоящите преговори за споразумението за мигрантите между Брюксел и Анкара, което по думите на Борисов трябва да бъде продължено на всяка цена, за да си гарантира Европа спокойствие.\n\n\"Още в петък, когато се договаряше днешната среща, това бе голямо усилие и се радвам, че получихме мандат и подкрепа за провеждане на тази среща. В рамките на председателството е много важна стъпка в тази насока. Тя е от национален интерес и за България, и за Европа. За нас е много важно добрият диалог и добросъседските отношения да са пренесени по добър начин в отношенията Европа-Турция-диалог, който видимо бе затруднен. Днес поставяме условия и създаваме рамка за нормализиране на диалога\", каза още Павлова. В отговор на въпроса кои ангажименти трябва да се изпълняват, за да се състои вторият транш, тя добави: \"Основните ангажименти на Турция са изпълненията на споразумението от 2016 година по отношение на бежанците. Важно е да се знае, че няма нови условия към Анкара\".\n                    ", "date": "2018.03.26", "title": "Министърът за европредседателството: Във Варна днес трябва да бъде възстановен диалогът между ЕС и Турция"}
{"url": "http://www.monitor.bg/a/view/12065-%D0%A2%D1%83%D1%81%D0%BA-%D0%B8-%D0%AE%D0%BD%D0%BA%D0%B5%D1%80-%D0%B7%D0%B0-%D1%81%D1%80%D0%B5%D1%89%D0%B0%D1%82%D0%B0-%D0%B2%D1%8A%D0%B2-%D0%92%D0%B0%D1%80%D0%BD%D0%B0-%D0%95%D0%A1-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D0%BF%D0%BE%D0%B4%D0%BE%D0%B1%D1%80%D0%B8-%D0%BE%D1%82%D0%BD%D0%BE%D1%88%D0%B5%D0%BD%D0%B8%D1%8F%D1%82%D0%B0-%D1%81%D0%B8-%D1%81-%D0%A2%D1%83%D1%80%D1%86%D0%B8%D1%8F-%D1%80%D0%B0%D0%B7%D0%B3%D0%BE%D0%B2%D0%BE%D1%80%D0%B8%D1%82%D0%B5-%D0%BD%D1%8F%D0%BC%D0%B0-%D0%B4%D0%B0-%D1%81%D0%B0-%D0%BB%D0%B5%D0%BA%D0%B8/", "text": "\n                    \n„Наясно съм, че срещата няма да бъде лека. ЕС е обезпокоен не само от ситуацията в Източното Средиземноморие и Егейско море. Във Варна ще бъдат обсъдени и други, сложни въпроси, в това число и действията на Турция в Сирия. Все пак ние сме съседи и трябва да намерим начин да разговаряме открито и да си сътрудничим в области от взаимен интерес.“. Това обяви председателят на Европейския съвет Доналд Туск във връзка с предстоящата в понеделник привечер среща с турския президент Реджеп Ердоган във Варна, на която ще присъства и шефът на ЕК Жан-Клод Юнкер. Той подчерта, че с Турция трябва да се търси диалог.\n\nПреди пристигането си в България Юнкер също каза в Брюксел за организираната от премиера Бойко Борисов среща, че е необходимо сътрудничество с Турция. „Гледам на тази среща със смесени и разнообразни чувства, защото масата от конфликти между Турция и ЕС не престава да нараства. Ние обаче ще имаме откровен и открит разговор с президента Ердоган, без да крием несъгласията си с Турция, като в същото време ще изразим желание за засилване на сътрудничеството“, обясни той, цитиран от БНР.\n\nСамият Борисов, който вече каза, че цел номер 1 за него е споразумението с Анкара за мигрантите да бъде продължено, за да не залеят чужденците Европа, също е на мнение, че се очертава тежка среща, с оглед на влошените отношения.\n\nВ същото време подкрепа за предстоящите разговори България получи и от германския канцлер Ангела Меркел. „Приветствам изрично инициативата на българския министър-председател Бойко Борисов, заедно с председателите на ЕК и на съвета, да се срещне с президента на Турция и открито да говори по всички нерешени въпроси, защото имаме нужда от подредени отношения с нашия съсед, за да можем да решаваме проблемите, които възникват“, каза по повод българската инициатива Меркел.\n\nМеждувременно за четвъртата среща на високо ниво между ЕС и Турция от 2015 година насам във Варна пристигнаха първият дипломат на южната ни съседка Мевлют Чавушоглу и министърът по европейските въпроси и главен преговарящ с ЕС Йомер Челик.\n\n\n\nПо-късно през деня пък президентът на Турция даде да се разбере, че ще постави днес на масата въпроса за присъединяването на страната към ЕС. Той заяви, че по време на срещата на високо равнище във Варна ще поиска от ЕС да вдигне всички препятствия пред членството на Турция в съюза, предаде Reuters. Ердоган заяви, че също така ще обсъди това, което смята за провал при спазването на обещанията за бежанците.\n\n                    ", "date": "2018.03.26", "title": "Туск и Юнкер за срещата във Варна: ЕС трябва да подобри отношенията си с Турция, разговорите няма да са леки"}
{"url": "http://www.monitor.bg/a/view/73193-%D0%96%D0%B8%D1%82%D0%B5%D0%BB%D0%B8-%D0%BD%D0%B0-%D0%B2%D0%B5%D0%BB%D0%B8%D0%BD%D0%B3%D1%80%D0%B0%D0%B4%D1%81%D0%BA%D0%B8-%D1%81%D0%B5%D0%BB%D0%B0-%D0%B8%D1%81%D0%BA%D0%B0%D1%82-%D0%91%D0%BE%D0%B9%D0%BA%D0%BE-%D0%91%D0%BE%D1%80%D0%B8%D1%81%D0%BE%D0%B2-%D0%B4%D0%B0-%D0%B8%D0%BC-%D0%BF%D0%BE%D0%BC%D0%BE%D0%B3%D0%BD%D0%B5-%D0%B7%D0%B0-%D1%80%D0%B5%D0%BC%D0%BE%D0%BD%D1%82-%D0%BD%D0%B0-%D0%BF%D1%8A%D1%82/", "text": "\n                    Жителите на велинградските села Абланица, Цветино и Магерово поискаха помощ от премиера Бойко Борисов, за да бъде ремонтиран пътя до общинския център. Особено през зимата пътят е осеян с огромни дупки, в които колите потъват и за придвижване до града са необходими час и половина, за да се пропътува разстояние от 15 километра. Местен жител сподели пред bTV, че трябвало да повикат линейка за болния му баща, но специализираният автомобил потънал в бездните и не могъл да стигне навреме до пациента. Повечето нямат възможност да си купят джипове и в лошо време не могат да напуснат селата си. На някои се налага ежедневно да пътуват до Велинград и е цяло мъчение колите да затъват в калта и дупките. Кметът на общината д-р Костадин Коев обещал в предизборната си кампания, че ще им оправи пътя, но оттогава няма никаква промяна, освен че има изготвен проект, който в момента бил в Агенция „ Пътна инфраструктура“. Хората настояват или премиерът да ги посети, или да покани техни представители, за да поискат помощ лично от него. Кметът на Абланица и махала „Магерово” Гълъбин Мечкарски посочи, че според кмета на Велинград сумата, необходима за пътя, e непосилна за общината, тъй като по предварителни разчети били необходими около 15-20 млн. лева.\n                    ", "date": "2018.03.26", "title": "Жители на велинградски села искат Бойко Борисов да им помогне за ремонт на път"}
{"url": "http://www.monitor.bg/a/view/72591-%D0%97%D0%B0%D1%82%D0%B2%D0%B0%D1%80%D1%8F%D1%82-%D0%BF%D1%8A%D1%82%D1%8F-%D0%BF%D0%BE%D0%B4-%D0%A6%D0%B0%D1%80%D0%B5%D0%B2%D0%B5%D1%86-%D0%B7%D0%B0%D1%80%D0%B0%D0%B4%D0%B8-%D1%81%D0%B2%D0%BB%D0%B0%D1%87%D0%B8%D1%89%D0%B5/", "text": "\n                    \nЗаради активизирало се от дъждовете и снеготопенето свлачище и предстоящи сондажни и укрепителни дейности, улица \"Свети Климент Охридски\", намираща се под хълма Царевец и свързваща квартал \"Асенова махала\" с останалата част на Велико Търново, ще бъде временно затворена за движение на автомобили.\n\nА за безопасното движение на пешеходците върху част от пътното платно са монтирани предпазни парапети, ограждения и пътни знаци. Ремонтът е причина за промяна и на маршрута на движение на движещите се до Асенова махала автобуси, които временно няма да стигат до последната си спирка. Пътниците за квартала ще трябва да слизат на площада пред портите на Царевец и да вървят още 300-400 м. пеш. Пътуващите за Арбанаси пък ще трябва да удължат значително маршрута си. Те трябва да излязат на главния път София – Варна и да карат 5-6 км. до село Шереметя, откъдето да завият вляво и изминат още 3-4 километра за да стигат до Арбанаси.\n\nОт общината във Велико Търново вчера апелираха към пешеходците и към водачите на моторни превозни средства да преминават с повишено внимание в района и да се съобразяат с въведената временна организация на движение. Според съобщението от общината въведената временна промяна в организацията на движението ще бъде във вторник до приключване на ремонтните дейности в района на свлачището.\n\nСвлачището под хълма Царевец се активизира миналата седмица, в навечерието на празника на Велико Търново, 22 март. Като последица от него пропадна тротоарът в района край два средновековни църковни обекта: манастирския комплекс „Великата лавра” и църквата „Св. 40 мъченици”. Със заповед на кмета на Велико Търново, Даниел Панов, тротоарната площ веднага беше обезопасена. Комисия от експерти от общината и Регионалния исторически музей извърши оглед на засегнатата зона, след което беше изготвен спешно проект за авариен ремонт.\n\n\n \n                    ", "date": "2018.03.26", "title": "Затварят пътя под Царевец заради свлачище"}
{"url": "http://www.monitor.bg/a/view/18003-%D0%98%D0%B7%D0%B1%D0%B8%D1%80%D0%B0%D1%82-%D0%B7%D0%B0-%D0%B4%D0%B5%D1%81%D0%B5%D1%82%D0%B8-%D0%BF%D1%8A%D1%82-%D0%AE%D1%80%D0%B8%D1%81%D1%82-%D0%BD%D0%B0-%D0%B3%D0%BE%D0%B4%D0%B8%D0%BD%D0%B0%D1%82%D0%B0/", "text": "\n                    \nЗа десета година най-авторитетният сайт на юридическа тематика \"Правен свят\" ще връчи наградите \"Юрист на годината\". За юбилея на конкурса се въвеждат допълнителни пет категории за номинации и награди.\n\nЗа разлика от предишните години, всеки който желае има възможността да номинира участниците и в шестте категории. До 5-ти април 2018 г. на специално създадения за целта сайт juristnagodinata.bg се приемат номинации в следните категории: \"Юрист на годината\", \"Кантора на годината\", \"Нотариус на годината\", \"Частен съдебен изпълнител на годината\", \"Млада кантора на годината\", \"Дело на годината\". След обявяването на номинираните, желаещите да ги подкрепят ще могат да дадат своя вот до 20-ти април включително, отново на сайта juristnagodinata.bg.\n\n\n\n\n \n                    ", "date": "2018.03.26", "title": "Избират за десети път „Юрист на годината“"}
{"url": "http://www.monitor.bg/a/view/2364-400-%D1%83%D0%BD%D0%B8%D1%84%D0%BE%D1%80%D0%BC%D0%B5%D0%BD%D0%B8-%D0%B1%D0%B4%D1%8F%D1%82-%D0%B7%D0%B0-%D1%81%D0%B8%D0%B3%D1%83%D1%80%D0%BD%D0%BE%D1%81%D1%82%D1%82%D0%B0-%D0%BF%D1%80%D0%B8-%D1%81%D1%80%D0%B5%D1%89%D0%B0%D1%82%D0%B0-%D0%95%D0%A1%D0%A2%D1%83%D1%80%D1%86%D0%B8%D1%8F/", "text": "Всяка спирка с полицай, без достъп до морето около „Евксиноград\"\n                    \n\nУчастниците в срещата \"ЕС-Турция\" пристигнаха днес следобед във Варна. преди това армия от около 400 униформени беше впрегната да бди за сигурността при срещата в резиденция „Евксиноград”. Полицейското присъствие в града бе засилено, особено по основните булеварди, от където трябваше да преминат кортежите на турския президент Реджеп Ердоган, шефа на ЕК Жан-Клод Юнкер и председателя на Европейския съвет Донадл Туск. – бул. „Владислав Варненчик“, бул. „Мария Лиуза“, бул. „Княз Борисов I“. Почти на всяка спирка на градския транспорт по маршрута до резиденцията имаше по един или двама полицаи. Наред с това почти през 200 метра бяха поставени други униформени на почти всяка пресечка и кръстовище с въпросните пътни артерии.Оказа се, че достъпът до морето и плажната ивица около „Евксиноград“ е ограничен, включително до плажа на един от кварталите преди резиденцията-„Траката”. В тази връзка и повечето заведения около морето в този район не работят, тъй като около „Евксиноград“ има и жандармерия. Полицаите пък бяха снабдени с дъждобрани заради лошото време в морската столица. Това стана повод за шеги сред част от варненци, които заради качулките не можели да разпознаят част от униформените. Рибари коментираха, че сега поне не е разгара на сезона, тъй като точно до „Траката” са част от техните лодки.Подобни засилени мерки за сигурност е имало и миналата година при срещата на балканските лидери през октомври, когато премиерът Бойко Борисов събра във Варна Алексис Ципрас и Александър Вучич.Оказа се, че има наплив от чуждестранни журналисти за организираната от Борисов среща за изглаждане на отношенията между Брюксел и Анкара, като една част от тях са дошли в България, въпреки че нямат акредитрация за самата нея.Наред с това във Варна се проведоха два малки протеста. Единият бе организиран от партия „Възраждане”, а вторият-от варненските организации на „Да, България“ и ДБС, като на него се оказаха едва 7 души, което накара местните функционери на Христо Иванов да се слеят с другия протест. Патриотитчната партия „Възраждане” пък успя да събере само около 50 души пред Съдебната палата в града, за да изкаже възмущението си от визитата на Ердоган.Туск каза още, че 14 държави от ЕС ще изгонят руски дипломати заради скандала с ликвидирания бивш руски шпионин Сергей Скрипал и дъщеря му. \"Като пряко продължение на решението на Европейския съвет от миналата седмица да реагира към Русия в обща рамка, вече 14 държави-членки са решили да експулсират руски дипломати. Допълнителните мерки, включващи по-нататъшни експулсирания, не трябва да бъдат изключени през следващите дни и седмици\", коментира шефът на Европейския съвет. Сред страните, които гонят руски дипломати, били Румъния и Хърватия (ОЩЕ ПО ТЕМАТА ЧЕТЕТЕ !).След Туск, Борисов посрещна в резиденция \"Евксиноград\" Ердоган, а по-късно и Юнкер. Сътрудничеството в сферата на енергетиката, визите за Турция и вътрешното положение в страната са само част от темите, съпътстващи продължението на споразумението с Анкара, които се очакваше предварително да бъдат обсъдени на срещата на върха в „Евксиноград“. Кои точно са въпросите, които трябваше да бъдат поставени на масата за преговори, стана ясно след като от ЕК разпространиха комюнике, в което посочиха очакваните теми за разговор. Сред тях са сътрудничеството в сферата на енергетиката и сигурността, битката с тероризма, миграцията, визите и вътрешната ситуация в Турция, като от комисията припомниха, че разговорът се провежда само седмица след като Европейският съвет прие резолюция, с която остро осъди Турция и я призова да зачита суверенните права на Кипър за проучване и използване на природните ресурси в Егейско море. В комюникето си от ЕК посочиха също, че вътрешнополитическите събития и въпросът със сигурността в Турция имат пряка връзка с отпадането на визите за гражданите на страната. \n\n\n\n\n \n\n\n \n                    ", "date": "2018.03.26", "title": "Участниците в срещата „ЕС-Турция” пристигнаха във Варна, 400 униформени бдят за сигурността (ОБНОВЕНА)"}
{"url": "http://www.monitor.bg/a/view/67458-%D0%9D%D0%90%D0%9F-%D0%BF%D1%80%D0%BE%D0%B4%D0%B0%D0%B2%D0%B0-%D0%B7%D0%B0-36-%D0%B1%D0%BE%D0%BD%D0%B0-%D1%81%D1%82%D0%B0%D1%80%D0%BE-%D1%81%D0%B5%D0%BB%D1%81%D0%BA%D0%BE-%D1%83%D1%87%D0%B8%D0%BB%D0%B8%D1%89%D0%B5/", "text": "Магазинът на данъчните пълен с апартаменти по морето\n                    Националната агенция за приходите (НАП) иска 36 100 лева за старо селско училище. Това установи проверка на „Монитор“ в сайта за продажби на приходната агенция.\n\nСградата е триетажна и се намира в село Долец, община Попово. Според описанието в обявата имотът е с площ 7480 кв.м., а самата постройка по документи е 952 кв.м. Освен класните стаи, които някога са били изпълнени с детски глъч, данъчните продават и едноетажна масивна сграда с площ 120 кв.м., както и стопанска сграда, склад, навес и гараж, които вървят заедно с основната част.\n\nКметският наместник на селото Стефан Савов каза за „Монитор“, че сградата била купена преди 10-12 години от софиянка, която искала да развива селски туризъм. Идеята й обаче така и не се осъществила и сградата продължава да се руши и до днес.\n\nПрез годините различни хора са проявявали интерес, като например израелска фирма, която\n\n \n\n\n\n\n\n \n\nно и това не се сбъднало, категоричен бе Савов. Идвали и хора от Благоевград, Търговище, Русе, но училището все още пустее.\n\nПо думите му в миналото имотът е бил училище, а след това интернат. След промените обаче сградата опустява, а за местните останал само споменът по отминалите години.\n\n„Едно време и аз ходех там на училище до 4 клас, но сега разграбиха всичко“, жали се кметският наместник. Той заяви още, че в момента в селото са останали много малко хора – лятото имало 60 човека, а зимата 40. Най-младият жител на селцето пък било 15-16 годишно момче, което живеело само с баща си. „Ако изключим него обаче останалите по-млади са на по 50-60 години. Няма работа, няма поминък – кой да седи тук“, казва Савов.\n\nТой добави още, че селото се намира на 20 километра от Попово, а пътят бил хубав – асфалтиран. На снимките в сайта на НАП обаче се вижда, че цялата мазилка е напукана, а на места дори липсва такава. Единствената функция, която изпълнява в момента е като\n\n \n\n\n\n \n\n„Покривът е здрав. Тече тук-таме, но не е пропаднал“, заключи селският управник като изрази надежда, че някой ден, ако не деца, които да търчат из двора, то поне ще е добре нещо друго да се развива там.\n\nВ електронния магазин на НАП в момента има и доста апартаменти по морето. Така например жилище в Каварна с площ от 53 квадрата се предлага за 61 800 лева.\n\nСрещу 102 хил. пък можем да се сдобием с голям апартамент в морския ни курорт Слънчев бряг. Имотът се състои от дневна с кухненски бокс, две спални, баня с тоалетна, антре и тераса.\n\nДанъчните искат и 85 хил. за апартамент в Равда. Общата площ е 85 квадрата и се състои от кухненски бокс, трапезария-дневна, спалня, баня-тоалетна, антре, склад и две тераси. От снимките на сайта се вижда, че сградата, където се намира имотът, гледа точно към морето.\n\nВ сайта на приходната агенция доста често се срещат и\n\n\n\n\n\nГоляма част от мобифоните са отнети от така наречените каналджии на незаконно преминаващи страната ни мигранти, а данъчните ги продават на символични цени.\n\nВ електронния магазин на НАП може да се търси по ключова дума, цена, населено място, категория на вещта, номер на търга и други критерии. Освен това желаещите да участват в търговете вече могат да платят депозита си за участие онлайн. Всеки, който проявява интерес да купи имот от НАП, трябва да знае, че за да се включи в наддаването, трябва да преведе депозит за участие в размер на 20% от първоначално обявената тръжна цена. Списъкът с вещите, които НАП продава, се актуализира всеки ден. В момента най-голям е броят на обявите за продажба на недвижими имоти и на автомобили.\n                    ", "date": "2018.03.26", "title": "НАП продава за 36 бона старо селско училище"}
{"url": "http://www.monitor.bg/a/view/23043-%D0%A2%D0%B0%D0%BA%D1%81%D0%B8%D0%B4%D0%B6%D0%B8%D1%8F-%D0%BF%D1%80%D0%B5%D0%B1%D0%B8-%D0%B8-%D0%B8%D0%B7%D0%BD%D0%B0%D1%81%D0%B8%D0%BB%D0%B8-%D1%82%D0%B8%D0%B9%D0%BD%D0%B5%D0%B9%D0%B4%D0%B6%D1%8A%D1%80%D0%BA%D0%B0/", "text": "\n                    \n\n45-годишният таксиметров шофьор от благоевградския квартал „Грамада“ Янко Тренчев отвлякъл, пребил и изнасилил брутално 15-годишна ученичка.Завчера той подлъгал момичето да се качи в колата с него, Спрял пред жилищна кооперация на улица „Шар планина“ -10 в квартал „Освобиждение“ и с ритници качил 15-годишната в таванско помещение. В продължение на 3 часа разгоненият насилник блудствал с момичето, като му нанасял междувременно удари в главата и корема. Момичето успяло да се отскубне и в този си вид дошло на пропуска в Първо РУП, като подало жалба. Съдебен лекар освидетелствал състоянието на пребитата и насилвана девойка.\nТаксиджията бил бързо издирен и арестуван, с прокурорско постановление е тикнат в килията за 72 часа. „Днес Районна прокуратура-Благоевград внесе в Районния съд искане за налагане на постоянна мярка задържане под стража на таксиметровия шофьор, който в петък вечерта, на 23 март, изнасили 15-годишно момиче в Благоевград\", съобщи междувременно административният ръководител на районната прокуратура Борислав Ковачки. Пострадалото момиче била приятелка с дъщерята на шофьора, а покрай нея и със съпругата му. Преди една година шофьорът се опитал да извърши блудствени действия с момичето. При инцидента в петък момичето се съпротивлявало. \"Има следи от насилие върху нея, върху китките й. Разследването по случая продължава“, допълни Ковачки.\n\n\n \n\n\n \n                    ", "date": "2018.03.26", "title": "Таксиджия преби и изнасили тийнейджърка (ОБНОВЕНА)"}
{"url": "http://www.monitor.bg/a/view/32293-%D0%A8%D0%BE%D1%84%D1%8C%D0%BE%D1%80-%D0%BD%D0%B0-%D1%80%D0%B5%D0%B9%D1%81-%D0%BD%D0%B0-%D1%81%D1%8A%D0%B4-%D0%B7%D0%B0-%D0%BF%D1%80%D0%B5%D0%B3%D0%B0%D0%B7%D0%B5%D0%BD-%D0%BF%D0%B5%D1%88%D0%B5%D1%85%D0%BE%D0%B4%D0%B5%D1%86/", "text": "\n                    44-годишен шофьор на автобус от градския транспорт в Пловдив отива на съд заради прегазен пешеходец, съобщиха от окръжната прокуратура. Катастрофата станала миналия 3 февруари. Мариян Б. карал рейс„Исузу“, когато към 14,30 часа правел ляв завой на кръстовището на бул. „Източен“ и бул. „Княгиня Мария Луиза“. Скоростта на автобуса била 33 км/час. Мариян навлязъл в лентата на бул. „Княгиня Мария Луиза“, когато видял 63-годишен мъж да пресича. Според прокуратурата пешеходецът е бил в зоната на видимост на шофьора. Мариян натиснал спирачките, но въпреки това настъпил удар на рейса с пешеходеца. 63-годишният паднал и бил притиснат от предната лява гума на автобуса и починал от тежките си травми. Според техническата експертиза водачът е имал възможност да избегне удара и да предотврати произшествието със скоростта, с което се е движел при своевременна реакция и задействане на спирачната система.  Предстои окръжният съд в Пловдив да насрочи дата на процеса.\n\n \n                    ", "date": "2018.03.26", "title": "Шофьор на рейс на съд за прегазен пешеходец"}
{"url": "http://www.monitor.bg/a/view/65388-%D0%9C%D1%8A%D0%B6-%D1%81-%D0%BC%D0%B5%D1%87-%D0%BD%D0%B0%D0%BF%D0%B0%D0%B4%D0%BD%D0%B0-%D0%BF%D0%BE%D0%BB%D0%B8%D1%86%D0%B0%D0%B9-%D0%B2-%D0%9C%D0%B0%D0%BD%D1%87%D0%B5%D1%81%D1%82%D1%8A%D1%80/", "text": "\n                    Въоръжен с меч мъж нападна и рани тежко британски полицай в английския град Манчестър, съобщава БГНЕС, като се позовава на страницата на местната полиция в \"Туитър\".\n\nНападателят е задържан, той е на 23 години. Пострадалият полицай е в болница. Някои от улиците в градския район Уоли Рейндж, където е станало нападението, са затворени по време на провеждането на следствените действия.\n\nСвидетели твърдят, че полицаите забелязали мъжа да се разхожда по улицата с \"трифутов меч\" (около 90 см). Служителите на реда се опитали да го спрат, но той не се подчинил на нарежданията им и се нахвърли върху тях. Засега не е известно дали инцидентът е свързан с тероризъм.\n\nТова не е първият случай на нападение срещу полицаи с хладно оръжие с дълго острие в Англия. През август миналата година в центъра на Лондон мъж с меч нападна полицейски патрул и рани двама служители.\n                    ", "date": "2018.03.26", "title": "Мъж с меч нападна полицай в Манчестър "}
{"url": "http://www.monitor.bg/a/view/55836-%D0%A5%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-26-%D0%BC%D0%B0%D1%80%D1%82-%D0%BF%D0%BE%D0%BD%D0%B5%D0%B4%D0%B5%D0%BB%D0%BD%D0%B8%D0%BA/", "text": "\n                    \n\n\nПървата половина на деня е рискова и тежка, особено за родените в третата декада. По-добре закъснейте за работа, отколкото да ви възложат тежък и неблагодарен ангажимент. Тенденцията е както и да постъпите до обед да сбъркате, да сте недоволни и да не удовлетворите шефските очаквания. Следобед навлизаме в деня на фонтана от преливаща енергия и нещата ще се оправят. До вечерта ще направите крачка напред, ще уредите проблема, който ви мъчи, ще получите нужните пари, физическо и душевно зареждане.\n\nРабота-5\n\nПари-5\n\nЛюбов-5\n\nКъсмет-4\n\nЗдраве-4\n\n \n\n\n\nИзскването на деня е да бъдете благоразумни, да се доверите на опита си, а не на нечии прибързани заключения и желания. Не влизайте в конфликти с колеги. В този ден ви е нужна защита и приятелско рамо. Добре е да се работи в екип. Ще се скриете зад нечий гръб, който ще поеме и шефската атака. До вечерта енергията ви нараства, но и конкуренцията ще надигне глава. Съветът е да се насочат уселията към нуждите на дома, да се направят нужните ремонти и поправки и да не се започва нищо, ако не сте сигурни в себе си.\n\nРабота-5\n\nПари-5\n\nЛюбов-5\n\nКъсмет-4\n\nЗдраве-4\n\n \n\n\n\nСутринта е натоварена с тежки задачи и неприятни ангажименти. Необходима е активна самозащита от агресивната чернота наоколо, от негативните мисли и действия на колеги и шефове. Не е нужно нищо да доказвате. Не отстоявайте мнението си на всяка цена. Следобед ще получите точни и верни информации, ще усетите някаква особена лична и духовна самостоятелност и ще предприемете действия, които ще ви откъснат от неприятни връзки и ангажименти. Енергията ви се усилва, усещате прилив на ентусиазъм и заразявате другите.\n\nРабота-5\n\nПари-5\n\nЛюбов-5\n\nКъсмет-5\n\nЗдраве-5\n\n \n\n\n\nКонтролирайте емоциите. Родените в третата декада са в рискова позиция. До обед вървите по тънък лед от страсти и болезнени амбиции. Все нещо не достига, излишно влизате в разправии с хора, които ще са ви нужни за бъдещето. До обед липсва енергия, правото на достъп до важни позиции и активи е ограничено, но след това ще намерите източници на сила и финансиране, ще получете покани и желани оферти и ще надвиете страховете. Ако започнете да правите нещо несъзнателно, продължете в тази посока.\n\nРабота-5\n\nПари-4\n\nЛюбов-4\n\nКъсмет-5\n\nЗдраве-5\n\n \n\n\n\nСутринта е провокативна и заредна с конфликти. Не си превишавайте правата, не влизайте в излишни пререкания и оставете важното за следобед, когато Луната ще навлезе в Лъв, а вие в стабилизиращ период. До вечерта ще уредите нещата, които ви притесняват, ще се доберете да важни източници на сила, подкрепа и ресурс. Навлизаме в деня на фонтана от преливаща енергия. Добре е да се започнат ремонти и благоустройствени дейности не само у дома, но и в офиса и в мястото, където ще развивате допълнителна дейност.\n\nРабота-5\n\nПари-6\n\nЛюбов-6\n\nКъсмет-5\n\nЗдраве-5\n\n \n\n\n\nАко искате да си нямате главоболия и денят ви да мине успешно отложете важните разговори, преговори и делови срещи за следбед. Денят ще започне с объркана програма и невчесани мисли, с конфликти и проблеми в общуването. Не отвръщайте на обидата, простете на тези, които ви предизвикват и пререждат. Който сутринта бърза много няма да стигне далече. С напредванто на деня обстановката се разведрява, всичко си идва на мястото, проведените разговори ще са ползотворни. Чудесно е да се започне нов строеж или ремонт.\n\nРабота-5\n\nПари-5\n\nЛюбов-5\n\nКъсмет-4\n\nЗдраве-5\n\n \n\n\n\nОчертава се напрегната и рискова сутрин с разправии у дома и на работното място. Не бързайте в нищо и за никъде, ако искате да избегнете пренапрежението и нервните сривове. От обед обстановката се разведрява, намирате начин да постигнете и получите каквото сте планували и да се включите в печеливша програма. Подновете стопирана дейност, осигурете материали и квалифициран персонал за ремонтите и работата, която предстои. Всички сили да се насочат към обновяване на дейноста и обстановката у дома.\n\nРабота-5\n\nПари-4\n\nЛюбов-4\n\nКъсмет-4\n\nЗдраве-4\n\n \n\n\n\nПроблемите на другите до обед ще ви помогнат да постигнете каквото сте замислили и да се конкурирате успешно. Ден на къртовската работа. Не влагайте емоции, а хладен ум в начинанията и отношенията. С напредването на деня ще наливате вода в чужда мелница, ще помагате в проектите на друг и дано това да се близките и децата. Очертават се блъсъци на интереси, мнения и позиции на работното място. Вероятно е да намерите таен източник на сили, любов и енергия. Не бързайте да се хвалите, ще загубите всичко.\n\nРабота-5\n\nПари-5\n\nЛюбов-5\n\nКъсмет-4\n\nЗдраве-5\n\n \n\n\n\nПървата половина на деня е заредена с провокативност и болезнени амбиции. Не започвайте нови начинания. Нужна е трезва оценка на реалностите и възможностите. Важното и неотложното насрочете за следобед, когато енергията ви ще достигне високи нива, ще получите подкрепа и възможност да продължите с ремонтите и с благоустройствените дейности на работното място и у дома. Неприятностите бързо ще се разрешат и забравят. До сряда на обед ще постигнете максималното в ситуацията.\n\nРабота-5\n\nПари-6\n\nЛюбов-6\n\nКъсмет-5\n\nЗдраве-5\n\n \n\n\n\nРодените в третата декада ще бъдат подложени на натиск и засилена конкурентна атака в началото на работното време. Не бързайте с изявите, оставете другите да се изявяват, да натрупат проби и грешки. Следобед ще намерите таен източник на енергия, неочаквана подкрепа и съдействие за работата, с която трябва да се справите. Символ на деня е съзиданието и градежа. На прага сте на перспективна връзка, която ще ви помогне да закърпите бюджета, да започнете ремонти и преустройства в офиса и у дома.\n\nРабота-5\n\nПари-4\n\nЛюбов-4\n\nКъсмет-5\n\nЗдраве-5\n\n \n\n\n\nНе си поставяйте тежки и отговорни задачи и не се включвайте в нови инициативи. Този ден изисква повишено внимание и отказ от намеса в работата на другите, дори и да ви предлагат изгодни условия. Работете на свой терен и със свои средства. Към обед ще намерите изход от неприятна ситуация, но следобед шефовете ще ви засипят с допълнителна работа. Не започвайте нищо ново, на което смятате да разчитате в бъдеще. Включва се каналът на кармичната памет. Ако нещо започнете да правите несъзнателно, то може да се окаже печелившо.\n\nРабота-5\n\nПари-5\n\nЛюбов-5\n\nКъсмет-4\n\nЗдраве-5\n\n \n\n\n\nНе се опитвайте нищо на никого да доказвате и да отстоявате мнението си на всяка цена. До обед внимателно оценявайте всеки знак на съдбата и до вечерта направете своя избор. Добре е да се започнат ремонти и възстановителни дейности, да се направи оглед и преглед на наличностите, да се намерят материали и майстори и да се уточнят бъдещите инвестиции. Силата ви нерекъснато ще нараства. Ще получите подкрепа от неочаквано място и от човек, към когото трябва да проявите лоялност. Запазете връзките си в тайна.\n\nРабота-5\n\nПари-5\n\nЛюбов-5\n\nКъсмет-5\n\nЗдраве-5\n\n \n\n\n\nЛичната ви година е четворка. Отговорностите и задълженията ви напрекъснато ще нарастват. Ще съкратите лятната почивка. Може да се наложи да работите на две места или да поемете непредвиден семеен ангажимент. Планирайте за 2019 г. близки и далечни пътувания, смяна на посоката и работата. Животът ви коренно ще се промени и бизнесът ви ще потръгне. Правото и законът ще са на ваша страна.\n\nРодените днес до обед ще срещат повече трудности в живота, а родените следобед ще получават подкрепа и защита, ще имат подреден и уреден живот. Тези деца ще имат нестандартно виждане, писателски и художествен талант, ще се занимават с мода, дизайн и архтектура.\n\nНеблагоприятно за зачеване до обед. Заченатите следобед ще са свързани с кармата на страната и ще получават подкрепа от предците си.\n\n\n \n                    ", "date": "2018.03.26", "title": "Хороскоп за 26 март, понеделник"}
{"url": "http://www.monitor.bg/a/view/79380-3000-%D0%BD%D0%B0%D0%BF%D0%B8%D1%80%D0%B0%D1%82-%D0%B7%D0%B0-%D0%A1%D1%82%D0%B0%D0%BD%D0%B8-%D0%B1%D0%BE%D0%B3%D0%B0%D1%82/", "text": "Най-младият кандидат за наградата от 100 хиляди лева е 9-годишен\n                    \nНад 3000 зрители са изявили желание да изкатерят стълбата от въпроси до 100 хиляди лева в подновеното от БНТ предаване „Стани богат“. Култовото шоу, домакин на което в продължение на повече от десетилетие беше Нова тв, ще се завърне на родния ефир навръх Деня на шегата – 1 април, като ще се излъчва всеки делничен ден от 19 ч. След резкия скок на интелектуалната игра към обществената ни телевизия,\n\n \n\n\n\n \n\nпознат до този момент на феновете. 15 въпроса ще делят участниците до заветната победа, а по пътя те отново ще могат да се ползват от трите жокера „50/50“, „помощ от публиката“ и „обади се на приятел“.\n\nНационалната телевизия започна кастинга за желаещите да пробват интелектуалния си капацитет в предаването в началото на март. Над 300 от регистриралите се ентусиасти пък вече са участвали в предишни издания на „Стани богат“ или „Минута е много“, съобщават от БНТ. Според правилата на шоуто обаче всеки има право едва на един опит в съществената част на играта – тоест, до порцията от въпроси след рунда „Най-бързият печели“. Най-младият кандидат за голямата награда е само на 9 години, най-възрастният е на 86. 25% от заявилите участие са хора под 35-годишна възраст.\n\n\n\nСред големите въпросителни около трансфера на „Стани богат“ към БНТ е кой ще седне на стола на водещия.\n\n \n\n\n\n \n\nкогато ще бъде излъчен първият епизод на шоуто, обявяват от „Сан Стефано“ 29. Междувременно кадри от първите репетиции на шоуто показаха, че на стола, който до скоро седеше Ники Кънчев, се е настанил генералният директор на телевизията Константин Каменаров. Въпреки това феновете остават скептични към подобен сценарий, коментирайки че фотосите са заснети в неформална обстановка и не доказват теорията. И към момента за най-вероятния наследник на Кънчев на поста се посочва Михаил Билалов. Звездата от „Под прикритие“ все още не е коментирал слуховете, а сред евентуалните му конкуренти за водещ на „Стани богат“ са Юлиан Вергов и Димитър Павлов.\n\n\n \n                    ", "date": "2018.03.26", "title": "3000 напират за „Стани богат“"}
{"url": "http://www.monitor.bg/a/view/49694-%D0%9E%D0%BB%D0%B8%D0%BC%D0%BF%D0%B8%D0%B9%D1%81%D0%BA%D0%B8-%D0%BB%D0%B5%D0%B3%D0%B5%D0%BD%D0%B4%D0%B8-%D0%BF%D0%BE%D0%B2%D0%B5%D0%B6%D0%B4%D0%B0%D1%82-%D0%B2%D0%B5%D0%BB%D0%BE%D1%88%D0%B5%D1%81%D1%82%D0%B2%D0%B8%D0%B5%D1%82%D0%BE-%D0%A1%D0%BE%D1%84%D0%B8%D1%8F-%D0%BA%D0%B0%D1%80%D0%B0-%D0%BA%D0%BE%D0%BB%D0%B5%D0%BB%D0%BE/", "text": "\n                    \nОлимпийските легенди Йордан Йовчев и Евгения Раданова, младият талант в алпийските ски Алберт Попов и участничката на олимпиадата в Пьончан Теодора Пенчева ще поведат колоната на велошествието и велокарнавала в събота от площад Народно събрание до Южния парк. Събитието се организира за втора поредна година от София - Европейска столица на спорта, Център за градска мобилност и Столична община под мотото \"София кара колело\".\n\nУчастниците и желаещите да ги подкрепят се събират от 10.00 часа край паметника на Цар Освободител, а стартът е точно в 11.30 часа. Колоритната колона ще премине по маршрут покрай Перловската река до Южния парк, където предстоят много състезания, концерти, танци, викторини и забавни игри с награди.\n\n\"Ден преди Цветница искаме заедно да покажем как нашият град може да бъде още по-цветен, по-екологичен и чист\", заяви на пресконференция Йоана Христова, заместник-кмет на София по направление \"Зелена система, екология и земеползване\".\n\n\n\nПроявата ще бъде част от кампанията на Столична община \"Мисли чисто\", в която известни хора - общественици, спортисти, музиканти, приемат предизвикателството в рамките на ден или седмица да слязат от собствения си автомобил и да се возят с градския транспорт, като междувременно споделят своите впечатления в собствените си социални канали с единен хаштаг.\n\n\"Приветстваме всяка алтернатива на автомобилите, а велосипедите и ходенето пеша са чудесна възможност да направим нашия град по-чист и зелен. В София вече има изградени 55 км вело алеи, част от тях са в парковете, които са на площ над 22 000 дка. До края на годината очакваме пускането на системата с 33 стоянки за велосипеди из целия град\", каза още Христова.\n\nНа срещата с медиите в ИнфоЦентър София2018 присъстваха още Йордан Йовчев, Алберт Попов, Анатоли Илиев, организационен секретар на София-Европейска столица на спорта, общинският съветник Николай Николов и други.\n\nАнатоли Илиев запозна присъстващите с повече подробности около предстоящото в събота събитие.\n\n\n\n\"Като малък много боледувах и това беше причината да започна да се занимавам със спорт. Започнах да карам редовно ски, велосипед, използвах всяка свободна минута да спортувам. Оттогава почти не боледувам. За това сега с удоволствие се включвам в инициативата на Столична община и София-Европейска столица на спорта\", каза Алберт Попов, който преди два месеца спечели бронзов медал на световното първенство по ски алпийски дисциплини за младежи.\n\nАлпиецът беше подкрепен от Йордан Йовчев. Легендата на световната гимнастика по традиция повежда Велошествието в българската столица.\n\n\"Искам да благодаря на Столична община и на София 2018 за подкрепата и за ресурса не само по тази инициатива, а и в другите проекти, които предоставят на столичани и гостите повече възможности за спорт и активен, здравословен начин на живот. Очакваме ви в събота на един хубав празник край Парламента и после в Южния парк\", каза още Йовчев.\n\nОрганизаторите са осигурили много аниматори, които ще помогнат на всички желаещи да участват във Велокарнавала да украсят своите колела. След пристигането в Южния парк ще има и специални конкурси за най-добра визия, за най-атрактивно каране на велосипед и т.н. Там ще се организират и много забавни игри, състезания за децата с МТБ ХСО, екоигри за малчуганите и анимация, тестове на велосипеди и на продукти за активен живот, томболи с награди.\n\n\n\n\n\n10.00 ч. Записване за велошествието и карнавална украса\n11.30 ч. Старт на Велошествието и Велокарнавала\n12.00 ч. Пристигане на колоната в Южния парк\n12.15 ч. Състезание за децата с МТБ ХСО (БКЛ)\n12.15 ч. Планинско колоездене за децата с DRAG\n12.15 ч. Състезание по бягане 5кмRun\n12.15 ч. Спектакъл на ученици на сцената\n12.15 ч. Томбола с игри и награди за участниците\n13.30 ч. Велообучение и безопасност за деца с DRAG\n13.30 ч. Награждаване на призьорите в състезанията\nВодещи на забавната програма ще бъдат Йоана Драгнева и Илия Илиев.\n\n\n\nВ шествието ще се включат и много представители на посолства в България. Досега потвърждение има от дипломатите на Дания, Германия, Холандия и други. Събитието се организира с подкрепата на Софийска вода, DRAG, списание 360, Долчини, 5kmrun.bg и Българска колоездачна лига. Маршрутът може да си види в специалната Facebook страница на събитието с име \"Велошествие и Велокарнавал София кара колело\".\n\n\n \n                    ", "date": "2018.03.26", "title": "Олимпийски легенди повеждат велошествието „София кара колело\""}
{"url": "http://www.monitor.bg/a/view/42815-%D0%95%D0%BA%D0%B7%D0%B5%D0%BA%D1%83%D1%82%D0%BE%D1%80%D1%8A%D1%82-%D0%BD%D0%B0-%D0%93%D1%80%D0%B8%D1%88%D0%BE-%D0%9F%D0%BE%D0%B1%D0%B5%D0%B4%D0%B8%D1%85-%D0%BF%D1%80%D0%B5%D0%BA%D1%80%D0%B0%D1%81%D0%B5%D0%BD-%D0%B8%D0%B3%D1%80%D0%B0%D1%87/", "text": " Дел Потро записа 13-и пореден успех\n                    \nГригор Димитров отпадна в третия кръг на турнира от сериите \"Мастърс 1000\" в Маями с награден фонд близо $8 млн. Поставеният под номер 3 в схемата българин загуби от Жереми Шарди (Фр) с 4:6, 4:6 за 85 минути игра. За 31-годишния французин това е втора победа срещу Димитров от общо пет мача и първа от 2011 г. насам.\n\nШарди стигна до успеха, след като направи по един пробив в двата сета. Французинът, който е 90-и в световната ранглиста, завърши с 5 аса и 5 двойни грешки.\n\nСпортист №1 на България пък едва ли ще иска да си спомня дълго за този мач, в който не успя да осъществи нито един пробив и допусна куп непредизвикани грешки, както от форхенд, така и от бекхенд.\n\n\n\nНа противоположния полюс на емоциите бе Жереми Шарди: \"Изиграх наистина добър мач, от началото до края, бях стабилен. Винаги е хубаво да победиш прекрасен играч на централния корт, каза с голяма усмивка той. - Много съм щастлив, насладих се на тази вечер. Наслаждавам се да бъда на корта, да играя своята игра и да побеждавам. Бих искал просто да продължа да играя по този начин\", добави французин, който ще срещне Милош Раонич (Кан) в следващия кръг. Канадецът елиминира Диего Шварцман (Арж) със 7:6(5), 6:3, след като пласира 10 аса и записа 26 печеливши удара.\n\nДвама от фаворитите Марин Чилич (Хър) и Хуан Мартин дел Потро (Ар) също се класираха за четвъртия кръг. Чилич победи Вашек Поспишил (Кан) със 7:5, 7:6(4). Хърватинът наниза 6 аса и направи само един пробив в мача от 10 възможности. Следващият му съперник ще бъде Джон Иснър (САЩ), които елиминира Михаил Южний (Рус) с 6:4, 6:3.\n\nДел Потро победи финалиста от 2016-а Кей Нишикори (Яп) с 6:2, 6:2 и записа 13-и пореден успех, след като преди няколко дни се наложи и над №1 в света Роже Федерер на финала в Индиън Уелс.\n\nПри жените трикратната шампионка Винъс Уилямс (САЩ) също вече е в четвъртия кръг след победа над Кики Бертенс (Хол) с 5:7, 6:3, 7:5, която дойде 21 години след дебюта й в Маями. Следващата й съперничка е защитаващата титлата си Йохана Конта (Вбр), отстранила Елизе Мертенс (Бел) с 6:2, 6:1.\n\nНапред продължават и останалите фаворитки в турнира - Елина Свитолина (Укр), Елена Остапенко (Лат), Петра Квитова (Чех), Моника Пуиг (Пуерто Рико) и др.\n\n \n\n\n \n                    ", "date": "2018.03.26", "title": "Екзекуторът на Гришо: Победих прекрасен играч"}
{"url": "http://www.monitor.bg/a/view/14446-%D0%91%D0%BE%D1%8F%D0%BD-%D0%90%D1%81%D0%B5%D0%BD%D0%BE%D0%B2-%D0%BF%D1%80%D0%BE%D0%B4%D1%8A%D0%BB%D0%B6%D0%B0%D0%B2%D0%B0-%D0%B1%D0%B5%D0%B7-%D0%B8%D0%B3%D1%80%D0%B0-%D0%BD%D0%B0-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%BE%D1%82%D0%BE/", "text": "\n                    \nБългарският национал Боян Асенов спечели без игра мача си от първия кръг в категория до 56 кг от европейското първенство по бокс за мъже и жени до 22 г. в Румъния.\n\nНай-малкият от тримата братя боксьори Асенови трябваше да излезе срещу Василе Устурой от Белгия, но съперникът му се отказа преди мача. Във втория кръг 18-годишният Боян, който при дебюта си при мъжете стана шампион в категорията си от турнира „Странджа“, ще боксира срещу почивалия на старта Жордан Родригес от Франция.\n\nВъв вечерната сесия днес от 18 часа на ринга за своите първи мачове на шампионата ще излязат Даниел Асенов (52 кг) и Александър Георгиев (+91 кг).\n\n\n \n                    ", "date": "2018.03.26", "title": "Боян Асенов продължава без игра на европейското"}
{"url": "http://www.monitor.bg/a/view/31353-%D0%9C%D0%B5%D1%81%D0%B8-%D0%B2%D0%BB%D0%B8%D0%B7%D0%B0-%D0%BD%D0%B0-%D0%B6%D0%B8%D0%B2%D0%BE%D1%82-%D0%B8-%D1%81%D0%BC%D1%8A%D1%80%D1%82-%D0%B7%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%B0%D1%82%D0%B0-%D1%82%D0%B8%D1%82%D0%BB%D0%B0/", "text": "Нападателят твърдо решен да играе срещу Испания утре\n                    \nПред звездата на „Барселона“ Лионел Меси в момента съществува само една мисъл - „всичко или нищо на Мондиал 2018“. Аржентинецът е вложил всичките си усилия в подготовката преди големия форум, на който е твърдо решен да вдигне трофея. „Ако не станем шампиони, смятам, че няма да продължа да играя за националния отбор. Една от най-големите ми мечти е да спечеля световната титла и искам това да стане сега. Всички работим здраво, за да разкрием максимума от потенциала си“, сподели Меси, а за неговата нагласа потвърди и селекционерът на Аржентина Хорхе Сампаоли.\n\nТой дори стигна по-далеч, като използва доста красноречива метафора, за да определи състоянието, в което се намира голямата звезда. „Евентуално лошо представяне би се отразило изключително зле на психиката му. В главата на Меси е опрян пистолет, който носи името „Мондиал 2018“. Ако не спечелим, то спусъкът ще бъде дръпнат и куршумът ще го убие\", коментира Сампаоли. По думите му у играча се е насъбрал много негативизъм, който може да бъде преодолян само с голям успех на световната сцена. \"Това, което знам, е, че негативното отношение във футбола унищожава Меси. Осъзнавам, че съм треньор на най-добрия играч в историята. Той всъщност е най-добрият в света в последните 10 години\", сподели още наставникът на „гаучосите“.\n\nУтре Меси и съотборниците му ще се изправят срещу тима на Испания в контрола, а вероятността футболистът на „Барселона“ да се появи на терена е голяма. Нападателят тренира с общата група на Аржентина, като оплакванията с подколянното сухожилие, които го извадиха от мача с Италия, вече са отшумели. Самият Меси е изразил твърдо желанието си да излезе на стадион „Уанда Метрополитано” в Мадрид. Испания ще бъде без звездата си Давид Силва, който получи разрешение да напусне лагера на „Ла фурия“ по лични причини. Двата тима играят един срещу друг от 22:30 часа.\n\n\n \n                    ", "date": "2018.03.26", "title": "Меси влиза на живот и смърт за световната титла "}
{"url": "http://www.monitor.bg/a/view/70780-%D0%90%D0%BC%D1%81%D1%82%D0%B5%D1%80%D0%B4%D0%B0%D0%BC-%D0%B2-%D1%81%D0%BF%D0%BE%D1%80-%D0%B7%D0%B0-%D0%9A%D1%80%D0%BE%D0%B9%D1%84-%D0%90%D1%80%D0%B5%D0%BD%D0%B0/", "text": "\n                    \nТемата по преименуването на стадиона на „Аякс“ на името на легендата на световния футбол Йохан Кройф събуди сериозни спорове в Холандия. Две години след смъртта му съоръжението все още не е приело неговото име, а причините за това не са съвсем ясни.\n\nСинът на легендата Жорди Кройф припомни, че „Аякс“ подписа писмо за промяната, която бе одобрена от семейството на футболиста, и бе получена подкрепата от страна на общината, но до развитие по случая така и не се стигна. „За мен това протакане е разочароващо, защото се случва по необясними причини и дори липса на логика. Има някакви спорове по темата и никакво развитие. Мисля, че баща ми заслужаваше стадионът да се казва „Кройф Арена“. Надявам се, че това все пак ще се случи“, написа Жорди Кройф в седмичната си колонка във вестник „Де Телеграаф“. \"Баща ми е от Амстердам, от клуба „Аякс“. След смъртта на неговия баща „Аякс“ е институцията, която се грижи за него. И той точно това написа в книгата си „Моята история“, допълни Жорди Кройф, който в момента е спортен директор на „Макаби“ (Тел Авив).\n\n\n \n                    ", "date": "2018.03.26", "title": "Амстердам в спор за „Кройф Арена“"}
{"url": "http://www.monitor.bg/a/view/875-%D0%9C%D0%BE%D1%83%D1%80%D0%B8%D0%BD%D1%8C%D0%BE-%D0%B3%D0%BE%D1%82%D0%B2%D0%B8-%D1%80%D0%B5%D0%B2%D0%BE%D0%BB%D1%8E%D1%86%D0%B8%D1%8F-%D0%B2-%D0%AE%D0%BD%D0%B0%D0%B9%D1%82%D0%B5%D0%B4/", "text": "\n                    \nМениджърът на „Манчестър Юнайтед“ Жозе Моуриньо готви истинска революция в клуба, за да може да го върне на върха в европейския футбол. Специалния е не по-малко разочарован от привържениците след слабото представяне на тима в първенството и отпадането от „Севиля“ на осминафиналите в Шампионската лига. Жозе ще представи пред ръководството изцяло нов проект чрез привличането на силни имена в състава през летния трансферен прозорец, съобщава „Гардиън”.\n\nСпоред авторитетното издание португалският специалист смята да заложи на бразилеца Вилиан от „Челси“ като един от бъдещите лидери в състава. „Сините” от Лондон обаче нямат никакви намерения да се разделят с футболиста, който има и високи финансови изисквания – 300 000 паунда заплата на седмица.\n\nДругите трансферни цели на Моуриньо са защитниците Тоби Алдервейрелд от „Тотнъм“ и Самюел Юмтити от „Барселона“. За халфовата линия Моуриньо смята да насочи усилия към германския национал Тони Кроос от „Реал“ (Мадрид) и италианския халф Марко Верати от ПСЖ.\n\n\n \n                    ", "date": "2018.03.26", "title": "Моуриньо готви революция в „Юнайтед“"}
{"url": "http://www.monitor.bg/a/view/60334-%D0%91%D0%B8%D0%B2%D1%88%D0%B0-%D0%9C%D0%B8%D1%81-%D0%A0%D1%83%D1%81%D0%B8%D1%8F-%D0%B5-%D0%BB%D0%B8%D1%86%D0%B5%D1%82%D0%BE-%D0%BD%D0%B0-%D0%9C%D0%BE%D0%BD%D0%B4%D0%B8%D0%B0%D0%BB%D0%B0/", "text": "Блондинката агитира за Владимир Путин на изборите\n                    \nПосланиците обикновено носят костюми, видът им е строго официален, а спазването на правилата на протокола е повече от задължително. Това обаче не важи за посланичката на световното първенство по футбол в Русия Виктория Лопирева.\n\nНай-острото оръжие в пропагандирането на мондиала е атрактивна русокоса дама. Тя е победителка в конкурса „Мис Русия“ 2003 и безспорно има много слава в родината си, че и извън нея. Благодарение на Виктория руският президент Владимир Путин осигури и вниманието на света към световното по футбол, твърди германският в. „Билд“.\n\nПред своите над 1,8 милиона последователи в социалната мрежа Инстаграм 34-годишната Виктория се старае да се представя като просперираща бизнес дама, която по време на многобройните си пътувания ползва частни самолети и се настанява във възможно най-реномираните хотели, докато инспектира хода на подготовката на стадионите за първенството.\n\nВиктория е винаги с перфектен грим и блестяща усмивка, пред която не издържа и президентът на световната футболна централа ФИФА Джани Инфантино. Какво пък да кажем за по-нисшите чинове във футболната йерархия.\n\n\n\nБившата телевизионна водеща и не особено просперирала актриса засега се справя перфектно с функциите си. Благодарение на статута си на посланик на мондиала, тя вече обиколи повече от половината свят, като чест аксесоар от тоалета й беше марковата чанта на Hermès, струваща над 20 000 евро.\n\nСпоред запознати с нравите в Русия Лопирева е личен избор на президента Путин. Защото подобен пост не би могъл да бъде зает без неговото лично одобрение.\n\nСамата Виктория пък призова сънародниците си да гласуват за Путин на отминалите президентски избори, като се похвали, че е била и наблюдател в една от изборните секции.\n\n„Видях как безупречно бяха организирани изборите, написа тя в социалните мрежи. – След обявяването на резултатите ме обзе чувство на стабилност за следващите шест години.“\n\n\n \n                    ", "date": "2018.03.26", "title": "Бивша Мис Русия е лицето на Мондиала"}
{"url": "http://www.monitor.bg/a/view/53226-%D0%9B%D0%B5%D0%B2%D1%81%D0%BA%D0%B8-%D0%B7%D0%B0%D0%B4%D1%8A%D1%80%D0%B6%D0%B0-%D0%95%D0%B9%D0%BE%D0%BB%D1%84%D1%81%D0%BE%D0%BD/", "text": "\n                    \nИсландският национал Холмар Ейолфсон ще продължи да играе в „Левски“ и през следващия сезон. Защитникът е със статут на преотстъпен на „Герена“ до края на договора си с „Макаби“ (Хайфа), като „сините“ имат възможност да избират дали да продължават наема преди всеки следващ сезон. От израелския клуб съобщиха, че ръководството на „Левски“ е обявило, че ще се възползва от опцията и 27-годишният исландец ще остане в София и през предстоящата кампания. Според договорката „сините“ ще поемат заплатата на играча, която според информации в израелските медии е 380 хиляди евро на сезон. Ейолфсон е твърд титуляр в състава на Делио Роси, като вече записа 19 мача с 1 асистенция след пристигането си през септември.\n\nНа „Герена“ стартираха подготовката си за първия мач от плейофите срещу „Берое“ след тридневна почивка. Треньорът Делио Роси не може да разчита на Божидар Митрев, който е с националния отбор за контролата с Казахстан, Николай Кръстев и Антонио Вутов, които са при младежите за европейската квалификация със Словения утре. Димитър Шейтанов и Станислав Иванов пък са с юношите до 19 години, а Холмар Ейолфсон е с националния тим на Исландия.\n\n\n \n                    ", "date": "2018.03.26", "title": "„Левски“ задържа Ейолфсон"}
{"url": "http://www.monitor.bg/a/view/77470-%D0%AE%D0%B2%D0%B5%D0%BD%D1%82%D1%83%D1%81-%D0%B2%D0%B0%D0%B4%D0%B8-2-%D0%BC%D0%B8%D0%BB%D0%B8%D0%BE%D0%BD%D0%B0-%D0%B5%D0%B2%D1%80%D0%BE-%D0%B7%D0%B0-%D0%B2%D1%80%D0%B0%D1%82%D0%B0%D1%80%D1%8F-%D0%BD%D0%B0-%D0%A1%D0%BB%D0%B0%D0%B2%D0%B8%D1%8F/", "text": "„Аталанта“ прати оферта, иска Андреа Христов\n                    \n„Славия“ е на път отново да удари конкуренцията в България с два впечатляващи изходящи трансфера в посока Италия. Според медиите на Апенините става въпрос за юношеските национали на „белите“ Антонис Стергиакис и Андреа Христов. Най-сериозен мераклия за подписа на вратаря е шампионът „Ювентус“. Calcionews24.com твърди, че цената на играча са впечатляващите за Първа лига 2 милиона евро. Сумата обаче не е проблем за италианския гранд, като се очаква сделката да се реализира след края на сезона.\n\nСпоред италианското издание другите кандидати за подписа на Стергиакис са „Милан“, „Интер“ и „Наполи“. Новините за трансфер на вратаря се засилиха след силните му изяви в юношеския национален отбор, а освен това преди дни бе съобщено и за интерес от страна на гръцкия „Панатинайкос“ и белгийския „Стандард“ (Лиеж). Безспорно обаче „Ювентус“ е фаворит за подписа на Стергиакис. Ако сделката се финализира, това ще е втори трансфер на „Славия“ към Торино, след като преди почти 10 години „Старата госпожа“ привлече Марио Кирев.\n\nОсвен Стергиакис пред трансфер в Италия е и защитникът Андреа Христов. „Славия“ е в напреднали преговори с „Аталанта“, като елитният тим вече е изпратил конкретна оферта. Андреа е близнак на Петко Христов, който тази зима бе продаден на „Фиорентина“ и играе повече от успешно за младежката формация, като се очаква съвсем скоро да бъде интегриран и в първия отбор.\n\nСпоред медиите в Италия връзка между „Славия“ и местните клубове е бащата на вратаря на „белите“ Емануеле Джерия. Това обаче бе отречено от президента на клуба Венцеслав Стефанов. „Джузепе Джерия няма лиценз за футболен агент и няма право да се занимава с подобна дейност“, обясни Стефанов. Безспорен факт обаче е, че най-старият столичен клуб заформи сериозни връзки с италианския елит, като през зимата прати там още един играч – Калоян Кръстев в „Болоня“, който е под наем и с опция за закупуване.\n\n\n \n                    ", "date": "2018.03.26", "title": "„Ювентус“ вади 2 милиона евро за вратаря на „Славия“"}
{"url": "http://www.monitor.bg/a/view/25599-%D0%9A%D0%B0%D1%80%D0%B0%D0%BD%D0%B3%D0%B0-%D1%81%D0%B5-%D0%B8%D0%B7%D0%B2%D0%B8%D0%BD%D0%B8-%D0%B7%D0%B0-%D1%80%D1%8F%D0%B7%D0%B0%D0%BD%D0%B5%D1%82%D0%BE-%D0%BD%D0%B0-%D0%B3%D0%BB%D0%B0%D0%B2%D0%B8/", "text": "ЦСКА-София слага емблемата от 1949 г. на юбилея\n                    Нападателят на ЦСКА-София Фернандо Каранга се извини за жеста с рязането на глави, който направи на два пъти след победите над „Берое“ и „Левски“. Заради бурната си радост бразилецът бе наказан за един мач и глобен с 6000 лева, като ще пропусне домакинството на „Ботев“ (Пд) този уикенд от старта на плейофите.\n\nКаранга получи наградата си за играч номер 1 на 26-ия кръг в Първа лига, като на церемонията съжали за жестовете с рязане на глави. „Ако гледате моите голове в Бразилия, ще разберете, че винаги съм се радвал така. Не знам защо тук се обръща толкова голямо внимание на този жест. Следващия път като вкарам гол, няма да се зарадвам, ще внимавам вече. Няма да коментирам повече решението на хората, които са решили да ме накажат. Съжалявам, че стана така. Заради емоциите малко прекалих. Съжалявам, ако съм обидил някого. Извинявам се за моите постъпки”, коментира Каранга, който изрази увереност, че тимът ще се справи и без него срещу „канарчетата“.\n\nВ същото време ръководството на ЦСКА-София пусна билетите за юбилейния двубой с „Лудогорец“, с който ще се отпразнуват 70 години от създаването на „армейския“ клуб. Мачът е на 5 май от 20 часа на Националния стадион „Васил Левски“. Талоните имат символична цена – за ВИП ложата ще струват по 1948 лева, а за секторите „А“ и „В“ са по 19,48 лева. В „Б“ и „Г“ пък ще се влиза срещу 7 лева.\n\nОт клуба разкриха и емблемата, с която тимът ще излезе в юбилейния мач. След гласуване на феновете бе решено това да бъде първата документирана емблема на ЦСКА, с която тимът е играл през 1949 година. В допитването участваха над 20 хиляди души, а на емблемата има надпис „ЦДНВ – Централен дом на народната войска“. Тя ще бъде използвана единствено в юбилейния мач, а освен това „червените“ ще излязат и със специални ретро екипи.\n                    ", "date": "2018.03.26", "title": "Каранга се извини за рязането на глави"}
{"url": "http://www.monitor.bg/a/view/73745-%D0%9B%D0%B5%D1%87%D0%BA%D0%BE%D0%B2-%D1%82%D1%80%D0%B5%D0%BD%D0%B8%D1%80%D0%B0-%D1%81-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%B8%D1%82%D0%B5-%D0%B2-%D0%A3%D0%BD%D0%B3%D0%B0%D1%80%D0%B8%D1%8F/", "text": "\n                    \n\nВицепрезидентът на БФС Йордан Лечков се завърна в националния отбор. Бившият халф не пропусна възможността да повдигне настроението в държавния тим преди контролата тази вечер с Казахстан на стадион „Панчо Арена“ в Унгария, като се включи в тренировката. Авторът на победния гол срещу Германия от Мондиал '94 в САЩ показа добра форма и затрудни максимално съперниковите играчи по време на двустранната игра, като си спечели аплодисменти от треньора Петър Хубчев.\n\nИначе в часовете преди мача казахстантските медии не пропуснаха да потърсят за мнение треньора на „Лудогорец“ Димитър Димитров-Херо, който е добре познат в страната след работата си за „Иртиш“. Спецът обаче запази дипломатичност и заяви, че харесва и двата национални отбора и отказа да даде предпочитания. „Аз съм българин и е нормално да си подкрепям България, но и Станимир Стоилов ми е приятел и му желая само най-доброто. Както и да завърши мачът, проверката ще е успешна и за двата отбора“, сподели Херо пред sports.kz, който все пак заяви, че „лъвовете“ имат по-добри играчи като индивидуалности.\n\n\n \n\n\n \n                    ", "date": "2018.03.26", "title": "Лечков тренира с националите в Унгария"}
{"url": "http://www.monitor.bg/a/view/75325-%D0%94%D0%B6%D0%B8%D0%B7%D1%8A%D1%81%D0%B0-%D0%9D%D0%B5-%D1%81%D0%B5-%D1%80%D0%B0%D0%B7%D0%B4%D0%B5%D0%BB%D1%8F%D0%BC%D0%B5-%D1%81-%D0%95%D1%81%D0%BC%D0%B5%D1%80-%D0%B7%D0%B0%D1%80%D0%B0%D0%B4%D0%B8-%D1%82%D1%80%D0%B5%D1%82%D0%B8-%D1%87%D0%BE%D0%B2%D0%B5%D0%BA/", "text": "\n                    \nЕдна от най-коментираните двойки в хайлайфа Благой Георгиев и Есмер Омерова не слага край на брака си заради любовен триъгълник. Футболистът тушира спекулациите, че отново е кръшнал на съпругата си, което беше повод за многократните им раздели. „Не се разделяме с Есмер заради трети човек. Разводът е по взаимно съгласие. Разделяме се като приятели, имаме дете, няма смисъл да се караме и да създаваме интриги.“, изповяда се пред bTV той. Двамата ще подпишат документите за развод в Русия. Джизъса сподели още, че синът им Елай ще остане при татарската красавица, защото не иска да ги разделя един от друг. „Детето ще е с майка си, никога не съм искал да го разделям от нея. Имам три деца, без които не мога да живея. Едно от нещата, които няма да си простя е, че и трите ми деца растат без мен.“, допълни той.\n\nЗа поредния крах в отношенията на Джизъса и Есмер се заговори преди дни. Първата крачка направи шампионката по аржентинско танго, като изтри фотосите си с футболиста от Инстаграм.\n\nОмерова и Георгиев се разходиха до олтара през есента на 2015 г., а само година по-късно посрещнаха на бял свят малкия Елай.\n\n\n \n                    ", "date": "2018.03.26", "title": "Джизъса: Не се разделяме с Есмер заради трети човек"}
{"url": "http://www.monitor.bg/a/view/24459-%D0%9F%D0%B0%D1%80%D0%B8%D1%81-%D0%B8%D0%B7%D0%B3%D1%83%D0%B1%D0%B8-%D0%B3%D0%BE%D0%B4%D0%B5%D0%B6%D0%BD%D0%B8%D1%8F-%D1%81%D0%B8-%D0%BF%D1%80%D1%8A%D1%81%D1%82%D0%B5%D0%BD-%D0%B7%D0%B0-2-%D0%BC%D0%BB%D0%BD/", "text": "\n                    \nХотелиерската наследница Парис Хилтън изгуби годежния си пръстен, който получи като новогодишен подарък от актьора Крис Зилка. Бижуто, което струва близо 2 милиона долара, изчезнало докато блондинката се вихрила в нощен клуб. Охраната на заведението и звездата от „Невероятният Спайдърмен“ обаче открили 20-каратовия диамант в ледарник на чужда маса. Как се е озовал там, не е ясно.\n\nЗилка отправи предложението си за брак към Хилтън по време на празничната им ски ваканция в Аспен, Колорадо в края на миналия декември. „Изключително съм развълнувана да бъда сгодена за любовта на живота ми и мой най-добър приятел. Никога не съм се чувствала по-щастлива, сигурна и обичана. Крис е идеалният мъж за мен, който ми показа, че вълшебните приказки наистина съществуват.“, написа в социалните мрежи изпълнителката на Come Alive.\n\nИскрата между звездната двойка пламва преди две години. Познанството им обаче датира от 2010 г., когато двамата се срещат на парти за наградите „Оскар“.\n\n\n \n                    ", "date": "2018.03.26", "title": "Парис изгуби годежния си пръстен за $2 млн."}
{"url": "http://www.monitor.bg/a/view/11390-%D0%A8%D0%B5%D1%84-%D0%9C%D0%B0%D0%BD%D1%87%D0%B5%D0%B2-%D1%81%D0%BF%D0%B0%D1%81%D1%8F%D0%B2%D0%B0-%D0%B1%D0%B5%D0%B4%D1%81%D1%82%D0%B2%D0%B0%D1%89%D0%B8-%D1%80%D0%B5%D1%81%D1%82%D0%BE%D1%80%D0%B0%D0%BD%D1%82%D0%B8/", "text": "\n                    \nДа подаде ръка на отчаяни ресторантьори, чийто бизнес виси на една салфетка разстояние от провала – с това се заема отново шеф Иван Манчев. Кулинарният гуру тръгва на спасителен поход из България за пети пореден път с новия сезон на „Кошмари в кухнята“. „Ресторантьорството е сложен и труден бизнес, в който всяка година се хвърлят хиляди ентусиасти и хоби-кулинари. Но то изисква и спазване на много правила, невероятна дисциплина, внимателно отношение към клиентите и здравословна атмосфера в екипа.“, категоричен е Манчев.\n\nЗа четири сезона време екипът на „Кошмари в кухнята“ е обиколил повече от 30 населени места и е тествал потенциала на 45 ресторанта.\n\nЖелаещите да получат тласък в клиентелата и оборота на заведението си могат да се запишат на мейл адрес koshmari@ ntv. bg.\n\n \n\n \n\n \n\n\n \n                    ", "date": "2018.03.26", "title": "Шеф Манчев спасява бедстващи ресторанти "}
{"url": "http://www.monitor.bg/a/view/27783-%D0%9C%D0%B8%D1%81-%D0%A1%D0%B8%D0%BB%D0%B8%D0%BA%D0%BE%D0%BD-%D0%B7%D0%B0%D0%BF%D0%BB%D0%B0%D1%88%D0%B8-%D1%81%D1%8A%D1%81-%D1%81%D1%8A%D0%B4-%D0%9D%D0%B8%D0%BA%D0%BE%D0%BB%D0%B5%D1%82%D0%B0-%D0%A2%D0%BE%D0%B4%D0%BE%D1%80%D0%BE%D0%B2%D0%B0/", "text": "\n                    \nМис Силикон 2017 Виктория Петрова призова всички носителки на титлата да подадат общ иск в съда срещу Николета Тодорова, чието изказване за корупцията в конкурсите за красота предизвика скандал в средите. „Повечето конкурси у нас функционират на този принцип – участничките плащат за короните си с пари или с тяло. И по света е така, дори с Мис Вселена, който се провежда ежегодно в Америка“, обясни преди дни Николета пред bTV. Самата тя представи страната ни на въпросният конкурс Мис Вселена, а официалният представител на марката у нас агенция „Бок Стар Моделс“, обяви, че ще отнеме короната й и също ще си търси правата в съда. Причината – Тодорова уронила престижа на световния форум за красота.\n\n„Дори и не разбрах каква титла имала, но се похвали, че представяла България на световен конкурс. Добре де, Минке, и като я представи кой те забеляза, какво спечели? Най-много ме ядоса, че определи всички участнички в Мис Силикон като проститутки. Нека сега, мацките, участвали в конкурса, да се обединим и осъдим поредната „девственица“ жадна за слава, която си позволява да лепи етикети и слага квалификации“, призова от своя страна Петрова в социалните мрежи.\n\n\n\nСамата Тодорова разкри пред „Монитор“, че не е присъствала лично на опити за подкупване на жури в конкурси за красота, а твърдението й се базира на чути от първо лице истории. „Категорично заявявам, че не съм плащала нито кеш, нито с тялото си, за лентата и короната“, допълни още 19-годишната студентка по археология.\n\n\n \n                    ", "date": "2018.03.26", "title": "Мис Силикон заплаши със съд Николета Тодорова"}
{"url": "http://www.monitor.bg/a/view/86787-%D0%95%D0%B2%D1%80%D0%BE%D0%B2%D0%B8%D0%B7%D0%B8%D1%8F-%D0%BF%D0%BE%D0%BC%D0%BE%D0%B3%D0%BD%D0%B0%D0%BB%D0%B0-%D0%BD%D0%B0-%D0%96%D0%B0%D0%BD%D0%B0-%D0%B2-%D0%B1%D0%B8%D1%82%D0%BA%D0%B0%D1%82%D0%B0-%D1%81-%D0%BD%D0%B0%D1%80%D0%BA%D0%BE%D1%82%D0%B8%D1%86%D0%B8%D1%82%D0%B5/", "text": "10% от феновете на конкурса залагат на България за златото в Лисабон\n                    Жана Бергендорф определи участието си с групата Equinox на тазгодишната Евровизия като основополагащ фактор в борбата й със зависимостта към наркотичните вещества. Изпълнителката на “Самурай“ проговори за проблема си пред британското издание Metro.\n\n \n\n\n\n \n\nда започна тази нова глава в живота си. Евровизия внесе необходим баланс в живота ми. Участието ни идва след две ужасно трудни години за мен и сега съм наистина мотивирана“, обясни отличничката на X Factor, като не пропусна да сподели трънливия си път от славата в риалити формата до ден-днешен. „Определено не бях подготвена за това да съм в устата на всички. Това се отрази на личния ми живот, на семейството ми, на всичко. И то, не по добър начин. Загубих дома си и ми се наложи да спя в колата си. Дори се пристрастих към наркотиците“, откровена е Жана.\n\nНяколко месеца след като окончателно прекрати отношенията си с нея, бившият приятел на певицата – танцьорът Лео, също проговори за битката й с дрогата. По думите му, той й забранявал да излиза по клубове, да пие и да „се друса“, но тя така и не се вслушала в него. „Дори сега, след като бяхме разделени за 6 месеца, пак направихме опит да се съберем. Мислех, че тя се е променила. А и наистина ми изглеждаше различна. Говореше ми, че е видяла грешките си, разбрала е какво е загубила след раздялата ни. В момента, в който се обадиха да участва в Евровизия, тя пак стана същата. Започна да пие, да се друса. С мен се държеше грубо, крещеше, налиташе да се бие“, обясни наскоро пред LoveStyle Лео.\n\nНа фона на личните приливи и отливи в живота на Бергендорф, песента й с Equinox Bones спечели симпатиите на близо 10% от феновете, залагащи за Евровизия. Така,\n\n \n\n\n\n\n\n \n\nПред нас са единствено Португалия и Италия. Не толкова оптимистични са прогнозите според коефициента ни сред онлайн залаганията. Преди премиерата на Bones България бе сочена като основен фаворит заедно с Израел. Дни по-късно се наредихме на четвърто място, а към настоящия момент букмейкърите дават по-голям шанс за триумф на Евровизия на шест други страни – Израел, Естония, Чехия, Белгия, Австралия и Швеция. Песенният конкурс ще се състои в португалската столица Лисабон през май.\n                    ", "date": "2018.03.26", "title": "Евровизия помогнала на Жана в битката с наркотиците"}
{"url": "http://www.monitor.bg/a/view/19147-%D0%90%D0%BA%D0%B0%D0%B3%D0%B0-%D0%BF%D1%80%D0%B0%D0%B7%D0%BD%D1%83%D0%B2%D0%B0%D1%82-27-%D0%B3%D0%BE%D0%B4%D0%B8%D0%BD%D0%B8-%D0%BD%D0%B0-%D1%81%D1%86%D0%B5%D0%BD%D0%B0-%D0%B2-%D0%9D%D0%94%D0%9A/", "text": "\n                    Да вдигнат музикална наздравица с фенове – това ще направят музикантите от „Акага“ по повод своята 27-годишнина. Една от най-популярните български групи ще отбележи празника си на 9 октомври с голям концерт в зала 1 на НДК. Сред готвените изненади е присъствието на всички хора, които някога са били част от „Акага“ и са допринесли за успехите й. Сред тях са Ясен Велчев от група „Те“, Цветан Недялков от „Ку-Ку Бенд“, Кристиян Александров, някога барабанист на групата, а в момента един от най-изявените джаз пианисти в Канада и носител на „Грами“ за джаз албум, Калин Вельов и още много други. С постоянно присъствие на сцената пък ще се разпишат Красимир Куртев (бас, вокал), Иво Казасов (тромпет, вокал), Георги Велев (тромпет, вокал), К. Кирилов-Джоджо (тромбон, вокал), Димитър Митев-Дънди (барабани), Петър Главанов (китари) и Калин Петров (клавишни). Шоуто на 9 октомври ще обхване отделни периоди в развитието на групата, а феновете на терен ще могат да закупят и новия й албум, който ще бъде издаден на винил специално за годишнината.\n\nБилети за концерта вече могат да бъдат намерени на цени между 15 и 50 лв. в мрежата на Eventim.\n                    ", "date": "2018.03.26", "title": "„Акага“ празнуват 27 години на сцена в НДК"}
{"url": "http://www.monitor.bg/a/view/51154-%D0%A3%D0%BD%D0%B8%D0%BA%D0%B0%D0%BB%D0%BD%D0%B0-%D0%B8%D0%B7%D0%BB%D0%BE%D0%B6%D0%B1%D0%B0-%D0%BD%D0%B0-%D0%9C%D0%B5%D1%80%D0%B8-%D0%95%D0%BB%D1%8A%D0%BD-%D0%9C%D0%B0%D1%80%D0%BA-%D0%B2-%D0%A1%D0%BE%D1%84%D0%B8%D1%8F/", "text": "\n                    \n\n47 черно-бели фотографии на една от най-влиятелните жени зад камерата Мери Елън Марк могат да бъдат видени за пръв път у нас от утре,27 март, до 22 април в Софийска градска художествена галерия. Уникалната изложба гостува в България като част от платформата „Майстори на фотографията“ и събира някои от най-емблематичните кадри в 50-годишното й творчество. Експозицията ще бъде представена лично от Хауърд Грийнбърг – един от 25-имата най-влиятелни хора в съвременната фотография. Снимките пристигат директно от неговата галерия в Ню Йорк.\n\n\n\n„Не мога да кажа коя е най-важната фотография в тази изложба. Всички имат в себе си много от Мери Елън. Може би двете снимки на Малката (Tiny) са най-силни, защото имат много история. Това дете е свързано с Мери Елън лично и заедно с нейния съпруг ѝ помагат много. Може би не е най-важната фотография, но носи доста интересна история в себе си, което я прави ценна“, разказа пред „Монитор“ Грийнбърг, който е бил и личен приятел с именитата фотографка. Той ще проведе и отворена лекция за творчеството на Мери Елън Марк на 28 март от 18.30 часа в галерията. Самият Грийнбърг е специалист по фотографско изкуство от XIX и XX век и е признат авторитет в определянето на неговата стойност на пазара на изящни изкуства. Галерията му притежава ненадмината колекция от повече от 30 000 фотографии.\n\n\n\nМери Елън Марк получава признание още приживе не само заради своите детайлни изследвания върху живота на социалните маргинали по цял свят, но и благодарение на особения си поглед към едни от най-големите имена в артистичния свят. Пред обектива й застават Марлон Брандо, Джони Деп, Шон Пен, Уди Алън, Федерико Фелини, Джеф Бриджис, Сара Джесика Паркър, а тези кадри вече може да видим и у нас. В същото време Марк документира мисии на Майка Тереза, минава зад завесата на едни от най-големите индийски циркове, отразява начина на живот в отделение за душевноболни жени в САЩ. Фотоесето й за избягали от домовете си деца в Сиатъл се превръща в основата на номинирания за „Оскар“ филм Streetwise, чийто режисьор и оператор е нейният съпруг Мартин Бел.\n\nТова е 136-ата самостоятелна изложба на Мери Елън Марк. Автор е на 21 книги, множество изложби, публикува фотоесета и портрети в издания като LIFE, New York Times Magazine, The New Yorker, Rolling Stone и Vanity Fair.\n\n\n \n\n\n \n                    ", "date": "2018.03.26", "title": "Уникална изложба на Мери Елън Марк в София"}
{"url": "http://www.monitor.bg/a/view/80933-%D0%9F%D1%83%D1%81%D0%BA%D0%B0%D1%82-%D0%B4%D0%BE%D0%BF%D1%8A%D0%BB%D0%BD%D0%B8%D1%82%D0%B5%D0%BB%D0%BD%D0%B8-%D0%B1%D0%B8%D0%BB%D0%B5%D1%82%D0%B8-%D0%B7%D0%B0-%D0%BA%D0%BE%D0%BD%D1%86%D0%B5%D1%80%D1%82%D0%B0-%D0%BD%D0%B0-%D0%A1%D0%B8%D0%BB%D0%B2%D0%B8-%D0%92%D0%B0%D1%80%D1%82%D0%B0%D0%BD/", "text": "\n                    Големият интерес към прощалния концерта на френската звезда с български корен Силви Вартан в София на 21 април, провокира организаторите на събитието да пуснат допълнителни билети. Вече могат да бъдат закупени пропуски и за втори балкон на зала 1 на НДК.\n\nСилви Вартан пристига за два спектакъла - във Варна на 19 април в Двореца на културата и спорта и на 21 април в София в зала 1 на НДК. Турнето Forever Sylvie обещава да бъде най-грандиозното до момента. Концертите ще продължат близо два часа и ще покажат иконата на френската музика такава, каквато сцената винаги ще я помни – неотразима. Силви Вартан ще разкаже личната и откровена история на живота си пред българските фенове, като изпълни любими, както френски, така и български песни. Произведенията са селектирани от всичките ѝ албуми досега, а специално визуално шоу ще допълни вълнуващата музика на Вартан.\n                    ", "date": "2018.03.26", "title": "Пускат допълнителни билети за концерта на Силви Вартан"}
{"url": "http://www.monitor.bg/a/view/25718-%D0%94%D0%BE%D0%BA%D1%82%D0%BE%D1%80-%D0%9E%D0%B3%D0%BD%D1%8F%D0%BD%D0%BE%D0%B2%D0%B0-%D1%81%D1%82%D0%B0%D0%B2%D0%B0-%D0%BC%D0%BE%D0%B4%D0%B5%D0%BB/", "text": "\n                    \nАктрисата Диана Димитрова, която успешно влиза в ролята на доктор Огнянова, ще се преквалифицира в модел в предстоящите епизоди на „Откраднат живот: Критична точка“. Очарователната брюнетка ще облече ефирни рокли, превръщайки се в зашеметяваща муза, а мястото на снимките ще бъде повече от нетипично. „Красотата на д-р Огнянова не може да остане незабелязана дори и в лекарска престилка. Необичаен посетител ще я провокира да излезе от познатото амплоа“, коментират от продукцията.\n\nДоктор Калин Генадиев (в ролята Димо Алексиев) пък ще се сблъска с последствията от инцидента, който го оставят неподвижен. Съпругата му Наталия (в ролята Дария Симеонова) ще се изправи пред огромната трудност в овладяване на емоциите му, а инвалидната количка ще се окаже труден, но неизбежен избор в неясното бъдеще на младото семейство.\n\n\n \n                    ", "date": "2018.03.26", "title": "  Доктор Огнянова става модел"}
{"url": "http://www.monitor.bg/a/view/30148-%D0%9A%D0%B8%D1%82%D0%B0%D0%B9%D1%81%D0%BA%D0%B0-%D0%BE%D1%80%D0%B1%D0%B8%D1%82%D0%B0%D0%BB%D0%BD%D0%B0-%D1%81%D1%82%D0%B0%D0%BD%D1%86%D0%B8%D1%8F-%D0%BF%D0%B0%D0%B4%D0%B0-%D0%BD%D0%B0%D0%B4-%D0%95%D0%B2%D1%80%D0%BE%D0%BF%D0%B0/", "text": "\n                    Отломките от падащата китайска космическа станция „Тянгун 1“ може да се посипят над Европа и по-специално над Испания, Португалия, Франция и Гърция, пише в неделя американското издание вестник „Хил“, като се позовава на калифорнийската изследователска организация „Аерокосмическа корпорация“.\n\nСпоред изчисленията падането на „Тянгун 1“ ще започне между 29 март и 4 април. Учените предполагат, че станцията ще се разпадне при влизането си в плътните слоеве на атмосферата и по-голямата част от парчетата ще изгорят, но все пак е възможно такива с маса до 100 кг да стигнат до земната повърхност. Най-вероятно те ще рухнат в океана, но учените предупреждават Испания, Португалия, Франция и Гърция, че част от тях може да достигнат до територията на тези страни. Както подчертават експертите вероятността да пострада човек е изключително малка.\n\nСтанцията „Тянгун 1“ тежи 8,5 тона и има дължина 12 м и диаметър 3,3 м. Тя е изведена на орбита през септември 2011 г. През следващите две години с нея се скачваха два пъти космически кораби. След това полетът премина в неуправляем режим. Според професора от Университета на Централна Флорида Роджър Хендбърг контролът върху станцията е изгубен заради изчерпано гориво за корекционните двигатели.\n\nСпоред Eвpoпeйcĸaтa ĸocмичecĸa aгeнция вpeмeтo, ĸoгaтo „Tянгyн-1“ щe cлeзe oт opбитa, ще е в пepиoдa мeждy 30 мapт и 3 aпpил.\n\nЗaceгa e пpecмeтнaтo, чe „Tянгyн-1“ щe пaднe нa тepитopиятa, paзпoлoжeнa мeждy 42,8 гpaдyca южнa шиpинa и 42,8 гpaдyca ceвepнa шиpинa. Ceгa c пo-гoлямa тoчнocт ce изчиcлявa нaĸлoнa нa opбитaтa, и пo-ĸoнĸpeтни дaнни и ĸoopдинaти щe бъдaт oпpeдeлeни c нaближaвaнeтo нa тeзи дaти. Aгeнциятa също заяви, чe нямa oпacнocт ĸocмичecĸият oбeĸт дa пaднe въpxy xopa.\n\nKитaй плaниpaшe дa извeдe „Tянгyн-1“ oт opбитa и дa я пoтoпи в oĸeaнa. Ho пpeз 2016 гoдинa изгyби yпpaвлeниeтo и възмoжнocттa зa зaдeйcтвaнe нa двигaтeлитe нa ĸocмичecĸaтa cтaнция.\n                    ", "date": "2018.03.26", "title": "Китайска орбитална станция пада над Европа"}
{"url": "http://www.monitor.bg/a/view/22823-%D0%A1%D0%90%D0%A9-%D0%BF%D0%BB%D0%B0%D0%BD%D0%B8%D1%80%D0%B0%D1%82-%D0%B4%D0%B0-%D0%B2%D0%B7%D1%80%D0%B8%D0%B2%D1%8F%D1%82-%D0%B0%D1%81%D1%82%D0%B5%D1%80%D0%BE%D0%B8%D0%B4-%D0%B7%D0%B0%D0%BF%D0%BB%D0%B0%D1%88%D0%B2%D0%B0%D1%89-%D0%97%D0%B5%D0%BC%D1%8F%D1%82%D0%B0/", "text": "\n                    Петстотинметровият астероид 101955 Bennu може да затрие живота от лицето на нашата планета, ако се блъсне в нея.\n\nАстероидът 101955 Bennu, чиито размери са по-големи от тези на Емпайър стейт билдинг в Ню Йорк, може да се блъсне в Земята през 2135 г. По преценки на учените, енергията от кинетичния удар на огромния космически обект ще е не по-малко от 1200 мегатона, т.е. ще е 80 пъти по-голяма от мощността на хвърлените над Хирошима и Нагасаки атомни бомби.\n\nЗа да може астероидът да бъде отклонен от траекторията на сблъсъка с нашата планета, учени от националната лаборатория \"Лорънс Ливърмор\" в Калифорния създадоха своеобразна космическа стенобойна машина - свръхмощна ракета HAMMER (Hypervelocity Astoid Mitigation Mission Emergency Response vehicle), която може да носи ядрен заряд. По мнението на учените, тя може да отклони астероида и дори частично да го разруши.\n\nПри това компютърни симулации на специалисти от НАСА въз основа на показатели за траекторията на потенциално опасни космически тела показват, че 2500 големи космически обекта се намират в зона, от която Земята е достъпна за тях.\n                    ", "date": "2018.03.26", "title": "САЩ планират да взривят астероид, заплашващ Земята"}
{"url": "http://www.monitor.bg/a/view/19074-%D0%98%D0%BD%D0%B4%D0%B8%D1%8F-%D1%89%D0%B5-%D1%81%D1%82%D1%80%D0%BE%D0%B8-%D0%B6%D0%B8%D0%BB%D0%B8%D1%89%D0%B0-%D0%B7%D0%B0-%D0%B0%D1%81%D1%82%D1%80%D0%BE%D0%BD%D0%B0%D0%B2%D1%82%D0%B8-%D0%BD%D0%B0-%D0%9B%D1%83%D0%BD%D0%B0%D1%82%D0%B0/", "text": "\n                    Индийската организация за космически изследвания има всички шансове да стане строител в космоса - нейни специалисти в сътрудничество с инженери по безопасността разработват жилища за астронавти на Луната.\nТрябва да се отбележи, че първото лунно селище изобщо няма да прилича на Москва или Ню Йорк. То няма да претендира за званието най-хубава архитектурна столица извън пределите на нашата планета. Първите ескизи на жилищата показват, че местата, където ще живеят колонизаторите на Луната, ще приличат до голяма степен на иглу - ледено жилище за ескимоси.\nПредставители на Индийската организация за космически изследвания отбелязват, че експериментите с лунните жилища са свързани на първо място с проверка на свойствата на материали и разтвори, които са нужни за сглобяването на здрави и надеждни конструкции. Данни за животоподдържащи системи обаче засега няма. Индийските учени смятат, че ще се търси решение на този въпрос, след като концепцията за бързо строителство в условия, при които при липсва кислород и вода, намери своето приложение.\n\nМеждувременно Индийската организация за космически изследвания отложи изпращането на безпилотна мисия до Луната от април за октомври. Това съобщи в публикувано днес интервю за в. \"Таймс ъв Индия\" ръководителят на организацията Каиласавадиву Сиван.\n\nПланирано е да се изстреля към Луната автоматична междупланетна станция \"Чандраян-2\" с малък луноход на борда. Но \"с оглед трудностите, съпътстващи мисията, по време на която ISRO за пръв път ще използва орбитален апарат, всъдеход и спускаем модул, експертите препоръчаха да отложим изстрелването, докато приключат всички необходими изпитания\", каза Сиван.\n\nПо думите му стартът е пренасрочен за първата седмица от октомври.\n\nДо момента единствено САЩ, Русия и Китай са успявали да изпратят спускаеми апарати на лунната повърхност. Общата стойност на проекта \"Чандраян-2\" възлиза на 8 милиарда рупии (близо 125 милиона долара).\n\nПрез февруари индийският държавен министър на департамента за космически изследвания Джитендра Сингх напомни, че тази мисия идва след друга - \"Чандраян-1\", благодарение на която Индийската организация за космически изследвания откри вода на Луната. Мисията \"Чандраян-2\" е свързана с по-нататъшното развитие на проекта, който е значим колкото кацането на човек на Луната, изтъкна той.\n                    ", "date": "2018.03.26", "title": "Индия ще строи жилища за астронавти на Луната"}
{"url": "http://www.monitor.bg/a/view/82958-%D0%92%D0%BF%D1%80%D1%8F%D0%B3%D0%B0%D1%82-%D0%B1%D0%B0%D0%BA%D1%82%D0%B5%D1%80%D0%B8%D0%B8-%D0%B2-%D0%B1%D0%BE%D1%80%D0%B1%D0%B0%D1%82%D0%B0-%D1%81-%D0%B3%D0%BB%D0%BE%D0%B1%D0%B0%D0%BB%D0%BD%D0%BE%D1%82%D0%BE-%D0%B7%D0%B0%D1%82%D0%BE%D0%BF%D0%BB%D1%8F%D0%BD%D0%B5/", "text": "\n                    Микробиолози от Северозападния университет в Илинойс откриха метод за \"физическо унищожаване\" на глобалното затопляне.\nНеобичайният метод за почистване на околната среда предполага мащабно използване на микроорганизми. За целта учените решили да използват метанотрофни бактерии, които да погълнат тежките метали и вредните газове в атмосферата.\nИзползването на специални протеини и различни видове бактерии ще позволи в бъдеще да се произвеждат промишлени \"бактериални\" филтри. С тяхна помощ дори големи заводи ще се превърнат екологични предприятия, които не изхвърлят тежки метали в атмосферата.\nЗа пречистването на въздуха ще допринесе особеният, но не докрай изследван и отделян от бактерии пептид метанобактин.\nУчените смятат, че въз основа на поглъщащия тежки метали пептид може да се създаде уникален механизъм за почистване на околната среда, който ще може да се използва не само от големи промишлени предприятия, но и от малки фирми.\n\nСъвсем неотдавна бе съобщено, че затопляне от два градуса Целзий на глобалната температура може да остави 5 милиона души в света без домове.\n\nРамковата конвенция на ООН по изменение на климата поставя две главни цели за предотвратяване на глобалното затопляне. Едната е държавите да не позволяват температурите да се покачат с повече от 2 градуса Целзий. Парижкото споразумение за климата постави още по-оптимистичен таргет - от 1,5 градуса до края на века. Оказва се, че разликата от 0,5 градуса никак не е маловажна.\n\nУчени от Принстънския университет проведоха изследване и установиха, че този половин градус ще предизвика допълнително покачване на нивото на океана, наводнения на крайбрежни райони и острови, които към настоящето обитават около 5 милиона души.\n\nИзследователите използваха най-съвременните модели за предвиждане на морското равнище и бурите, за да измерят точно последиците от три различни сценария на затопляне - с 1,5, с 2 и с 2,5 градуса Целзий. Покачване на температурата от 1,5 градуса ще доведе до повишаване на океанското равнище с близо 50 сантиметра, а от 2 градуса - с 55 сантиметра.\n                    ", "date": "2018.03.26", "title": "Впрягат бактерии в борбата с глобалното затопляне "}
{"url": "http://www.monitor.bg/a/view/47278-%D0%90%D0%B4%D1%8A%D1%82-%D0%B2-%D0%9A%D0%B5%D0%BC%D0%B5%D1%80%D0%BE%D0%B2%D0%BE-64-%D0%B7%D0%B0%D0%B3%D0%B8%D0%BD%D0%B0%D0%BB%D0%B8-%D0%B4%D0%B5%D1%86%D0%B0%D1%82%D0%B0-%D1%81%D0%B5-%D0%BF%D1%80%D0%BE%D1%89%D0%B0%D0%B2%D0%B0%D0%BB%D0%B8-%D1%81-%D1%80%D0%BE%D0%B4%D0%B8%D1%82%D0%B5%D0%BB%D0%B8%D1%82%D0%B5-%D1%81%D0%B8-%D0%BF%D0%BE-%D1%82%D0%B5%D0%BB%D0%B5%D1%84%D0%BE%D0%BD%D0%B0-%D0%BC%D0%BE%D0%BB%D1%8A%D1%82-%D0%B8%D0%B7%D0%B3%D0%BE%D1%80%D1%8F%D0%BB-%D0%BA%D0%B0%D1%82%D0%BE-%D0%B1%D1%83%D1%80%D0%B5-%D1%81-%D0%B1%D0%B0%D1%80%D1%83%D1%82/", "text": "\n                    \n64 души загинаха в огнения ад в руския град Кемерово, където в неделя буквално като буре с барут изгоря молът „Зимна вишня“. Част от жертвите на инцидента са деца на възраст между 2 и 13 години. Министърът на извънредните ситуации на Русия Владимир Пучков заяви в понеделник на обяд, че това е окончателният брой на загиналите при трагедията. По данни на властите, пострадалите са 44.\n\n          Най-тежко е състоянието на 11-годишно момче, което скочило от 4-тия етаж на горящата сграда. То е с поражение в гърдите, със счупена кост на таза и многобройни травми на вътрешните органи. Медиците са въвели в изкуствена кома детето, което при трагедията изгуби цялото си семейство – родителите и малката си сестричка, пише в. „Комсомолска правда“.  Сред жертвите е и 11-годишна роднина на губернаторе на Кемеровска област Аман Тулеев. Две от телата на загиналите са били открити от спасителите в едни от асансьорите на мола, пише Лента.ру. Агенциите посочват, че по време на пожара асансьорът работел, което противоречи на нормите за безопасност.\n\nСпоред една от версиите първата искра на пожара е пламнала от детска игра с огън в игрална зала край батут, обезопасен с дунапренови частици, които пламнали като факла. Оказва се, че облицовката на мола била от леснозапалими силно отровни горивни материали. По случая е заведено наказателно дело за „причиняване на смърт по невнимателност, нарушаване на изискванията на пожарната безопасност и оказване на услуги, неотговарящи на нормите. В рамките на делото вече са задържани четирима души – единият от тях е Игор Полозиненко, ръководител на компанията, разработвала системата за пожарна безопасност на търговския център. Останалите трима са собственичката на мола Надежда Судденок, нейният заместник по сигурността Соболев и още един мениджър /Никитин/. На огнеборците бяха нужди 19 часа да потушат огнената стихия в мола, чиито покрив в понеделник рухна заради високата степен на изгаряне.   \n\n          В понеделник медиите разкриха кошмарни подробности от случилото се в неделния ден в „Зимна вишня“. В една от кинозалите, където прожектирали анимационен филм, децата се задушили като в газова камера. Според пресата, след началото на сеанса администраторката заключила залата и отишла да си почива. В салона се намирала група от 12 ученици от  местното селце Трешевский. В чест на началото на пролетната им ваканция децата били заведени на кино в „Зимна вишня“, пише в. „Комсомолска правда“. Учениците били съпровождани от класната си ръководителка и двама родители. Те обаче успели да се спасят, тъй като решили да не присъстват на прожекцията, а вместо това да се разходят из мола.\n\nИзданието пише, че след като кино залата била обхваната от пламъци, блокираните в нея деца започнали да звънят на своите близки по телефона, за да се простят с тях. „Към 16,11 ч местно време се обади племенницата ми Вика, която каза, че всички врати в залата за заключени“, разказа пред „Комсомолска правда“ нейната леля, чието име не се уточнява. „Не мога да изляза, не мога да дишам. Предай на мама, че я обичах. Предай на всички, че ги обичах…“, разказва роднината на момиченцето. След това Вика престанала да вдига телефона си…\n\n\n\n          Очевидци на пожара в търговския център в Кемерово разказват, че 40 минути след началото на пожара никой не е реагирал. Анна Заречнева, която била заедно с роднини в една от кинозалите, пише в Instagram, чe никой не е организирал евакуацията на хората, противопожарната сигнализация не се задействала. \"Някъде в средата на прожекцията вратата се отвори и в светлината, идваща от фоайето, се раздаде вик \"Пожар! Пожар!\" Не прекъснаха прожекцията, така и не запалиха светлините в залата. Нямаше сигнализация. Тълпата се втурна през една тясна врата. Втори изход по някаква причина не бе отворен (а и имаше ли такъв?) А и второто крило на тази врата не бе отворено\", пише тя.\n\nСпоред Заречнева в търговския център е започнала паника - хората бързали да се спуснат надолу, при което възникнала блъсканица. Тя разказва, че някои от хората в мола, като разбрали, че в една от залите са останали деца, са се опитали да стигнат до тях. Но гъстотата на отровния дим е била такава, че не е можело да се диша. Опитът да се стигне до децата се оказа напразен\", отбелязва тя. Друг посетител - Павел Андросов - също отбелязва отсъствието на сигнал за пожар и бездействието на персонала на центъра. \"Ако бе сработила пожарната тревога, никой нямаше да пострада, аз разбрах за пожара едва когато видях всичко в дим и чак тогава тръгнах да излизам, а тези, които бяха в сауната или в киното? Аз бях в зоомагазина, там дори охранителят не предупреди никого, добре че някой започна да крещи, иначе щеше да има още жертви\", казва Андросов.\n\n\n\nДруг свидетел на трагедията е Дмитрий Хорошавцев. Той отбелязва, че вратите на кинозалите, оказали се в епицентъра на пожара, са били блокирани и хората не са могли да се измъкнат. \"Хората разбиваха прозорците и скачаха. Никой от администрацията не предупреди за пожара, нямаше никакви сирени, въобще нищо. И дори аварийният изход на първия етаж се оказа затворен. И досега не мога да разбера как успяхме да се измъкнем от огнения капан\", разказва той за преживяното.\n\n          Местните власти обявиха, че всяка едно от семействата на загиналите при пожара ще получат по 1 млн. рубли или около 14 000 евро помощ. Това е един от 7-те най-големият пожар в Русия за последните 100 години, констатират агенциите.\n\n\n \n                    ", "date": "2018.03.26", "title": "Адът в Кемерово: 64 загинали; децата се прощавали с родителите си по телефона, молът изгорял като буре с барут"}
{"url": "http://www.monitor.bg/a/view/1939-%D0%A1%D0%BF%D0%B8%D1%80%D0%B0%D1%82-%D1%81%D1%82%D0%B0%D1%80%D0%B5%D0%B5%D0%BD%D0%B5%D1%82%D0%BE-%D0%BD%D0%B0-%D0%BC%D1%83%D1%81%D0%BA%D1%83%D0%BB%D0%B8%D1%82%D0%B5/", "text": "\n                    Учени от университета на Нов Южен Уелс в Австралия и Харвардския медицински институт в САЩ разработиха нов метод за борба със стареенето на мускулите, съобщи Лента.\nМетодът е базиран върху използването на комбиниран препарат от две химични съединения.\nС напредването на възрастта притокът на кръв в тъканите и органите намалява и това влошава функционирането им. При това се понижава нивото на окислената форма на коензима никотинамидадениндинуклеотид (НАД) и в резултат се забавя клетъчният метаболизъм.\nВкарването на никотинамид мононуклеотид и сероводород в миши организми позволило физическата издръжливост да се увеличи с 60 процента както у младите, така и у възрастните гризачи.\nРезултатите показали, че 32-месечни животни, които 4 седмици били подложени на комбинираната терапия, са два пъти по-издръжливи физически от събратята си в контролната група. Показателите на гризачите с повишено ниво на никотинамид мононуклеотид се подобрили 1,6 пъти. По мнението на учените, причината за това е, че двете съединения стимулират активността на протеина SIRT1, който участва в образуването на кръвоносни съдове.\n                    ", "date": "2018.03.26", "title": "Спират стареенето на мускулите"}
{"url": "http://www.monitor.bg/a/view/29932-%D0%91%D1%80%D1%8A%D0%BC%D0%B1%D0%B0%D1%80%D0%B8%D1%82%D0%B5-%D1%81%D0%B5-%D0%BE%D0%BA%D0%B0%D0%B7%D0%B0%D1%85%D0%B0-%D0%BF%D0%BE%D0%B4%D0%BE%D0%B1%D1%80%D0%B8-%D1%80%D0%BE%D0%B4%D0%B8%D1%82%D0%B5%D0%BB%D0%B8/", "text": "\n                    Шотландски учени установиха, че бръмбарите с физически увреждания полагат допълнителни старания да бъдат добри родители, предаде агенция ЮПИ.\nЕкипът от Единбургския университет откри, че насекомите, претърпели травми за цял живот, дори надминават старанията на здравите представители.\nЗа целите на изследването специалистите прикачиха миниатюрни тежести към крачката на бръмбари гробари, които имат деца, и наблюдаваха поведението им. Експериментите доказаха, че онези екземпляри с тежестите прекарваха повече време в обгрижване на поколението си, отколкото другите.\nДали тази промяна в поведението е продукт на биохимична реакция на тялото не е ясно. Според експертите, усещането, че се грижат за последното си поколение, кара насекомите да се стараят толкова. Проучването доказа, че бръмбарите са способни да променят подхода си към разпределяне на ресурсите в движение.\n\"Бяхме изненадани да установим, че насекомите с увреждания полагат повече грижи, вместо по-малко. Това е обратното на очакваното от нас\", каза биологът Том Рац.\n                    ", "date": "2018.03.26", "title": "Бръмбарите се оказаха по-добри родители"}
{"url": "http://www.monitor.bg/a/view/13327-%D0%9A%D1%8E%D1%80%D0%B8%D0%BE%D1%81%D0%B8%D1%82%D0%B8-%D0%BE%D1%82%D0%B1%D0%B5%D0%BB%D1%8F%D0%B7%D0%B0-2000%D0%B8%D1%8F-%D1%81%D0%B8-%D0%B4%D0%B5%D0%BD-%D0%BD%D0%B0-%D0%9C%D0%B0%D1%80%D1%81/", "text": "\n                    Марсоходът \"Кюриосити\" на НАСА отбеляза 2000-ия си ден на Червената планета, съобщи АП. Всъщност става въпрос за 2000 дни по марсианските стандарти. Едно марсианско денонощие се равнява на 24 часа, 39 минути и 35 секунди. Следователно 2000 денонощия на Марс се равняват на 2055 денонощия на Земята.\n\nТова е важно събитие за учените, които с нетърпение очакват марсоходът отново да вземе проби от почвата, този път от богатите на глина склонове на планината Шарп.\n\n\"Кюриосити\" изследва Марс от 2012 г. и досега е преодолял 18,7 км.\n                    ", "date": "2018.03.26", "title": "„Кюриосити“ отбеляза 2000-ия си ден на Марс"}
{"url": "http://www.monitor.bg/a/view/69603-%D0%94%D0%B5%D0%B9%D0%B2%D0%B8%D0%B4-%D0%91%D0%B0%D1%83%D0%B8-%D1%81%D0%B5-%D0%BF%D0%BE%D1%8F%D0%B2%D0%B8-%D0%B2-%D0%95%D0%B9%D0%BB%D1%81%D0%B1%D1%8A%D1%80%D0%B8/", "text": "\n                    Първата в света статуя на известния британски певец и композитор Дейвид Боуи беше открита в английския град Ейлсбъри, съобщи Би Би Си.\n\nБронзовата скулптура \"Земен пратеник\" (\"Earthly Messenger\") беше издигната в самия център на града, с който е свързана творческата кариера на изпълнителя. Точно там, в Ейлсбъри през 1971 г., той представя своя четвърти студиен албум \"Hunky Dory\", а през 1972 г. - петия \"The Rise and Fall of Ziggy Stardust and the Spiders from Mars\".\n\nБоуи беше увековечен заедно със своите сценични образи, които са включени в скулптурната композиция. На преден план певецът е представен с най-популярното си алтер его Зиги Стардъст. За радост на почитателите на британския музикант неговите песни ще звучат на всеки час от монтираните над статуята колонки.\n\nПаметникът е дело на скулптора Андрю Синклер, който е използвал маската от лицето на Боуи, направена по време на снимките на \"Човекът, който падна на Земята\", за да възпроизведе действителна прилика. Композицията представя Дейвид Боуи, който небрежно наблюдава своите превъплъщения през годините.\n\nСтойността на произведението е близо 142 хиляди щатски долара. Средствата са събрани с дарения по инициатива на музикалния промоутър Дейвид Стопс.\n\nДейвид Боуи почина на 10 януари 2016 г. на 69-годишна възраст в Ню Йорк от рак на черния дроб. Продал е над 136 милиона албума и е включен в топ 10 на най-успешните музиканти в историята на популярната музика във Великобритания. През 2004 г. сп. \"Ролинг стоун\" го постави на 39-о място в списъка на 100-те най-велики рок-музиканти на всички времена и на 23-о място в класацията на 100-те най-велики певци на всички времена.\n                    ", "date": "2018.03.26", "title": "Дейвид Боуи се появи в Ейлсбъри"}
{"url": "http://www.monitor.bg/a/view/89143-%D0%9F%D0%BE%D0%BB%D1%88%D0%B0-%D0%9B%D0%B8%D1%82%D0%B2%D0%B0-%D0%9B%D0%B0%D1%82%D0%B2%D0%B8%D1%8F-%D0%B8-%D0%95%D1%81%D1%82%D0%BE%D0%BD%D0%B8%D1%8F-%D0%BF%D1%80%D0%B8%D0%B2%D0%B8%D0%BA%D0%B0%D1%85%D0%B0-%D1%80%D1%83%D1%81%D0%BA%D0%B8%D1%82%D0%B5-%D0%BF%D0%BE%D1%81%D0%BB%D0%B0%D0%BD%D0%B8%D1%86%D0%B8/", "text": "\n                    \nРуските посланици в Полша, Литва, Латвия и Естония бяха привикани във външните министерства на тези страни. Причината за това не се съобщава. Във Варшава и Талин са заявили, че на посланиците ще бъдат съобщени ответни мерки за отравянето на руско-британския агент Сергей Скрипал и дъщеря му в британския град Солсбъри.\n\nПрез уикенда британският в. \"Гардиън\" писа, че 10 държави от ЕС смятат да гонят руски дипломати, в списъка освен въпросните Полша, Литва, Латвия и Естония, бяха и Франция, Германия, Ирландия, Холандия, Чехия, Дания и дори България (според официалната информация в София не е вземано такова решение).\n\nВ събота бе съобщено, че американският президент Доналд Тръмп обмисля експулсиране на руски дипломати в САЩ в знак на солидарност с Лондон, но това зависело от това как европейските столици ще реагират на атаката с нервнопаралитично вещество, извършена в Солсбъри.\n\n\n \n                    ", "date": "2018.03.26", "title": "Полша, Литва, Латвия и Естония привикаха руските посланици"}
{"url": "http://www.monitor.bg/a/view/11971-%D0%9C%D0%B8%D0%BB%D0%B8%D1%82%D0%B0%D1%80%D0%B8%D0%B7%D0%B8%D1%80%D0%B0%D1%82-%D0%A0%D0%B8%D0%BC-%D0%B7%D0%B0-%D0%92%D0%B5%D0%BB%D0%B8%D0%BA%D0%B4%D0%B5%D0%BD/", "text": "\n                    Опасения за терористични атаки по Великден срещу свети за католиците места в Рим и срещу религиозни церемонии накараха италианските сили за сигурност да разработят нов план за противодействие на нажежената от поверителна информация иначе постоянна заплаха. Мерките включват разполагането всеки ден на 2000 полицаи, карабинери, войници, командоси и агенти под прикритие със съответната бойна техника, оръжие и средства за комуникации на смятаните за уязвими над 4000 исторически паметници, катедрали, площади, дворци и т.н. Направо пък милитаризирани ще бъдат района покрай Колизеума, където на Разпети петък ще бъде възпроизведено ходенето по мъките на Господ Исус Христос и площад „Свети Петър“ във Ватикана, където на връх Великден папа Франциск ще отслужи празничната литургия.\n\nИзключителните мерки за сигурност са предизвикани и от зачестилите напоследък вдигания под тревога на силите на реда в цяла Италия с цел предотвратяването на евентуални терористични действия. Така например в неделя в центъра на Рим бяха за нула време опразнени и двата МОЛ-а на веригата за луксозни стоки „Ринашенте“, тъй като глас с местен акцент бе известил по телефона в. „Месаджеро“, че единият от големите магазини ще бъде вдигнат във въздуха от бомба, но без да уточнява в кой от тях тя е поставена. В намиращия се южно от италинската столица пък град Анцио полицията и карабинерите бяха вдигнати на крак за да търсят смятан за потенциален терорист чужденец, който разпитвал къде се намира местния стадион, препълнен с народ за важна футболна среща. Все още продължава и търсенето под дърво и камък на тунизиеца, който според писмо, получено в посолството на Италия в африканската страна, подготвял атентат срещу важен обект в центъра на Рим.\n\n \n                    ", "date": "2018.03.26", "title": "Милитаризират Рим за Великден"}
{"url": "http://www.monitor.bg/a/view/35032-%D0%9D%D0%B0%D0%B9%D1%81%D1%82%D0%B0%D1%80%D0%B0%D1%82%D0%B0-%D0%BE%D1%80%D1%8A%D0%B6%D0%B5%D0%B9%D0%BD%D0%B8%D1%86%D0%B0-%D0%B2-%D0%A1%D0%90%D0%A9-%D0%B1%D0%B0%D0%BD%D0%BA%D1%80%D1%83%D1%82%D0%B8%D1%80%D0%B0/", "text": "\n                    Най-старата компания производител на оръжия в САЩ „Ремингтън“ е подала документи за банкрут поради лоши продажби и големи кредити, съобщи Би Би Си. Това се случва след като от началото на годината в Щатите са извършени над дузина престрелки със стотици жертви, най-скорошното от които беше в училище във Флорида. Освен това в събота се състоя един от най-големите протести в историята на страната – над 800 000 се събраха във Вашингтон за затягане на мерките за притежание на оръжия. Митингът носеше името „March for Our Lives“ (от англ. „Походът на живота ни“).\n\nФирмата „Ремингтън“ е основана през 1816 г. в Ню Йорк и е известна с пушките и двуцевките си.\n\nФинансовият отговорник на фирмата Стивън Джонсън коментира, че продажбите са започнали да спадат драстично преди година.\n\nПоради общественото напрежение някои от търговците на огнестрелни оръжия са затегнали контрола и вече изискват детайлна проверка на купувача, някои дори са преустановили продажбите изцяло.\n\n \n\n \n\n921803\n\n \n\n„Ремингтън“ има история от над 200 години.\n                    ", "date": "2018.03.26", "title": " Най-старата оръжейница в САЩ банкрутира"}
{"url": "http://www.monitor.bg/a/view/34971-%D0%9F%D1%83%D1%87%D0%B4%D0%B5%D0%BC%D0%BE%D0%BD-%D0%BA%D0%B0%D1%80%D0%B0-%D0%92%D0%B5%D0%BB%D0%B8%D0%BA%D0%B4%D0%B5%D0%BD-%D0%B2-%D0%93%D0%B5%D1%80%D0%BC%D0%B0%D0%BD%D0%B8%D1%8F/", "text": "\n                    \nБившият каталунски премиер Карлес Пучдемон остава в Германия до Великден. Това съобщи германският в. „Шпигел“. Католическият празник се пада на 1 април. Пучдемон бе задържан в германската провинция Шлезвиг-Холщайн в неделя. Според европейските правила Германия има 60 дни да реши дали да го върне в Испания. Ако бъде признат за виновен по обвиненията за бунт и подстрекаване към размирици, повдигнати от испанския съд, сепаратисткият лидер може да получи присъда до 25 години затвор.\n\nПучдемон ще бъде преместен в ареста за лица, подлежащи на екстрадиция, пише британският в. \"Гардиън\", цитирайки Ралф Дьопер, заместник-прокурор на провинцията. Според германски медии арестът е бил резултат от схемата за споделяне на информация между испанското разузнаване и германската федерална полиция.\n\nИспания отмени първоначалната международна заповед за арест, издадена през ноември миналата година, поради опасения, че Белгия няма да екстрадира Пучдемон, за да бъде съден по обвиненията в бунт и подстрекаване към размирици, които не са част от белгийското право, припомня британското издание. Ако Брюксел го екстрадираше само по обвинението в злоупотреба с обществени фондове, Испания нямаше да може да му предяви по-сериозните обвинения.\n\nВ петък Испания поднови заповедта за арест срещу Пучдемон и петима други сепаратистки лидери. Германия обаче може да екстрадира заподозрени само ако престъплението е наказауемо според германския закон, който не включва престъпление като бунт или подстрекаване към размирици.\n\nВ германското право съществува престъплението държавна измяна, но то е дефинирано като използването на сила или заплаха със сила за подкопаване на конституционния ред. Едностранното обявяване на независимост в Каталуния беше напълно мирно, макар и забранено според испанските закони. Испанските власти биха могли да претендират, че е имало мълчалива заплаха със сила.\n\nВ нощта срещу понеделник около 50 000 души излязоха на протест по улиците на Барселона. Полицията даде предупредителни изстрели във въздуха и използва палки срещу протестиращите, които замеряха полицаите с бутилки, яйца, метални предмети и отпадъци. Протестно шествие премина от представителството на Европейската комисия до германското консулство. Ранени бяха над 50 души, включително осем полицаи, четирима души бяха арестувани.\n\n\n \n                    ", "date": "2018.03.26", "title": "Пучдемон кара Великден в Германия "}
{"url": "http://www.monitor.bg/a/view/19566-%D0%91%D0%B8%D0%B2%D1%88-%D0%BA%D0%BC%D0%B5%D1%82-%D1%81%D1%8A%D0%B4%D0%B8-%D0%B0%D0%B4%D0%B2%D0%BE%D0%BA%D0%B0%D1%82-%D0%B7%D0%B0-%D0%BA%D0%BB%D0%B5%D0%B2%D0%B5%D1%82%D0%B0/", "text": "\n                    Бившият кмет на септемврийското село Семчиново Пламен Темелков, който бе отстранен от поста преди месец заради дълго отсъствие от работа и разследване срещу него за трафик на хора в Испания, е завел тъжба за клевета срещу адвокат Николай Баташки, председател на Инициативния комитет“ Да спасим община Септември“. Тъжбата е за това, че той бил разпространил неверни твърдения в публичното пространство. Става въпрос за интервю, дадено пред пазарджишката телевизия „ Телемедиа“, в което Баташки бил говорил за обиск в дома на управника и иззети златни накити и други вещи. Няма такова нещо, отрече Темелков и допълни, че ще си търси правата пред Темида, за да докаже истината. На първото заседание по делото бяха разпитани 3-ма свидетели, а адвокатът, набеден за клевета, обясни, че казаното от него е мнение. В тъжбата е посочена и конкретна дата – 31 октомври 2017 година, когато е излъчен и репортаж по частната медиа. Съдът не прие за съвместно разглеждане предявения иск срещу Баташки за сумата от 10 хиляди лева. За събиране на допълнителни доказателства по делото и гледане на видео запис от репортажа, излъчен по „ Телемедиа“, делото бе отложено за 12 април.\n\n \n\n \n\n \n                    ", "date": "2018.03.26", "title": "Бивш кмет съди адвокат за клевета"}
{"url": "http://www.monitor.bg/a/view/89944-%D0%A3%D0%B4%D0%B0%D1%80%D0%B8%D1%85%D0%B0-%D0%B8%D0%BC%D0%BE%D1%82%D0%BD%D0%B0%D1%82%D0%B0-%D0%BC%D0%B0%D1%84%D0%B8%D1%8F-%D0%B2-%D0%A1%D0%BE%D1%84%D0%B8%D1%8F/", "text": "Прибрали десет апартамента в квартала\n                    ГДБОП и прокуратурата разбиха люлинската имотна мафия, която успяла да отмъкне 10 апартамента от невинни граждани в квартала. До момента са задържани пет лица. Едното лице е с парична гаранция, защото е съдействало активно на държавното обвинение. Това бе обявено от административният ръководител на Специализираната прокуратура Иван Гешев по време на брифинг на прокуратурата и МВР в понеделник.\nПретърсени са били 30 адреса. По досъдебното производство има данни за над 10 апартамента, които са били присвоени чрез измами. Групата се е занимавала с имотни далавери и даване на пари на лихва. Директорът на ГДБОП главен комисар Ивайло Спиридонов обясни, за бандата е имало оперативна информация отпреди 7 месеца. През това време активно са били събирани данни за нея.\n\n„Първоначално\n\n\n\n\n\nУстановило се е, че тя се е занимавала с разнородна дейност. Активно се занимават с имотни измами. Доста жилища са придобити чрез такива измами“, обясни Гешев. В началото станало ясно, че бандитите давали дребни заеми, срещу които им били прехвърляни цели жилища. След това те искали огромни лихви, а длъжниците в безсилието си, се отказвали от имотите си.\n\n„Тази престъпна дейност е извършена чрез фалшификация на документи и прехвърляне през много лица. Към момента има достатъчно събрани доказателства за такива“, каза още Гешев. Работата по случая продължава и към момента. Ако се съберат данни за длъжностни лица, участвали в схемата, те ще бъдат привлечени като обвиняеми. Измамниците са\n\n\n\n\n\nЧрез свои познати са установявали дали лицето, живяло там е починало. След това със съдействие на общински служители са установявали дали лицето е имало наследници. Следвало е намирането на бушони, които срещу някаква малка сума са вписвани като наследници. След това при нотариус се е правело прехвърляне. Според разследващите участниците в схемата са петима. Те са привлечени кум наказателна отговорност. Единият е ръководителя, а останалите четирима са били само участници. Според разследващите групата е действала в София, основно на територията на столичния квартал „Люлин”. Има данни, че групата се е занимавала и с други незаконни дейности – лихварство, скимиращи устройства.\n\n                    ", "date": "2018.03.26", "title": "Разбиха люлинската имотна мафия (ОБНОВЕНА)"}
{"url": "http://www.monitor.bg/a/view/13932-%D0%9E%D0%9A%D0%9E%D0%9D%D0%A7%D0%90%D0%A2%D0%95%D0%9B%D0%9D%D0%9E-%D0%97%D0%BB%D0%B0%D1%82%D0%BA%D0%BE-%D0%91%D0%B0%D1%80%D0%B5%D1%82%D0%B0%D1%82%D0%B0-%D0%BD%D0%B5%D0%B2%D0%B8%D0%BD%D0%B5%D0%BD-%D0%BD%D0%B5-%D0%B1%D0%B8%D0%BB-%D1%82%D0%B0%D1%80%D1%82%D0%BE%D1%80-%D0%BD%D0%B0-%D0%BD%D0%B0%D1%80%D0%BA%D0%BE%D0%B1%D0%B0%D0%BD%D0%B4%D0%B0/", "text": "\n                    Златомир Иванов-Баретата не е ръководил наркобанда, която търгувала с дрога в София, Черноморието и Казанлък между 2011 и 2013 г. Решението е на ВКС, който потвърди присъдите от предишните инстанции.\n\nЗа невинни са признати и най-верните му хора според прокуратурата Ивайло Борисов-Ториното и Златко Гочев-Малкия от Стара Загора. По време на делото свидетели промениха показанията си в досъдебното производство. Така Баретата е невинен и по обвинението за присвояване на брониран “Мерцедес Е500”, с който се е движил в деня на покушението срещу него на 29 януари 2013 г. на стълбите на Съдебната палата в София. “Аз дадох автомобила на г-н Иванов, за да иде с него на някакво дело”, казва пред съда собственикът на колата. И отрече това, което е казал в МВР - че Баретата му взел мерцедеса с бой. Да защити Баретата показания в съда даде и соченият за наркобос Димитър Желязков-Очите преди опита за покушение срещу него в заведение в Слънчев бряг. Другите 7 дребни дилъри, подсъдими с Баретата, получиха различни наказания от ВКС - от глоба до 5 г. затвор. По време на делото стана ясно, че помежду си те наричали кокаина с кодовото име “мацка”. Обвинението не е съумяло да представи по убедителен начин доказателства за трайното сдружаване на оправданите лица, установяването на определена йерархична (което не е задължително) структура и разпределение на функциите, а съдът, въпреки положените усилия, не е успял да допълни тези съществени пропуски, поради което логично и обосновано е взел решение да потвърди оправдаването им, мотивират се за решението си върховните съдии. Баретата вече има осъдителна присъда като наркобос по шумното дело “Фирмата”, в което получи 6,5 г. затвор. А Ториното е разследван за отвличането на Андриан Златков през м.г.\n                    ", "date": "2018.03.26", "title": "ОКОНЧАТЕЛНО: Златко Баретата невинен, не бил тартор на наркобанда"}
{"url": "http://www.monitor.bg/a/view/16857-%D0%9F%D0%B8%D1%8F%D0%BD%D0%B0-%D0%B6%D0%B5%D0%BD%D0%B0-%D1%80%D1%8A%D0%B3%D0%BD%D0%B0-%D1%82%D1%80%D0%B8-%D0%BF%D1%8A%D1%82%D0%B8-%D1%81-%D0%BD%D0%BE%D0%B6-%D1%81%D1%8A%D1%82%D1%80%D0%B0%D0%BF%D0%B5%D0%B7%D0%BD%D0%B8%D0%BA/", "text": "Румяна помнела какво е пила, забравила защо е забила острието\n                    51-годишна жена от Шумен е намушкала три пъти с нож мъж, с когото си пиела ракията в компания на маса. Няма опасност за живота на ранения, нападателката му е арестувана, а полицията в Шумен изяснява случая. Засега обвинението срещу задържаната е по чл. 129 от НК за нанасяне на средна телесна повреда, след като не били събрани доказателства, че целта й е била да убие събутилника си.\n\nВ събота вечерта 47-годишният Мирослав Т. бил на гости на свой приятел в съседния блок на бул. \"Симеон Велики\". Двамата се събирали от време на време да се почерпят и към 18.30 вече били на градус. Някъде по това време към алкохолната им компания се присъединила и 51-годишната Румяна Й. Скоро се била върнала от чужбина и оттогава сядала от време на време да се почерпи с комшиите. След като и тримата били изпили солидно количество ракия, избухнало скарване, за чиито причини всички участници твърдят, че не си ги спомнят.  Румяна хванала нож, който бил в апартамента и неочаквано намушкала Миросла Т. три пъти в гърба. Домакинът на сбирката веднага се обадил на 112, оттам изпратили линейка, а след преглед в болница се оказало, че не са засегнати жизнено важни органи на пострадалия. Румяна И. е задържана първоначално за 24 часа.\n                    ", "date": "2018.03.26", "title": "Пияна жена ръгна три пъти с нож сътрапезник"}
{"url": "http://www.monitor.bg/a/view/80123-%D0%A8%D0%BE%D1%84%D1%8C%D0%BE%D1%80-%D0%BE%D0%BB%D0%B5%D0%BA%D0%BD%D0%B0-%D1%81%D1%8A%D1%81-7-%D0%B1%D0%BE%D0%BD%D0%B0-%D0%B7%D0%B0-%D0%B1%D1%83%D1%82%D0%B8%D0%BB%D0%BA%D0%B0-%D0%B2%D0%BE%D0%B4%D0%B0/", "text": "\n                    Варненски шофьор олекна със 7 200 лева, заради бутилка безплатна вода от крайпътна чешма. 46-годишният мъж станал жертва на нагли крадци, които го обрали посред бял ден, без дори да се усети.\n\nСлучката се разиграла на пътя между Каблешково и Ахелой преди ден. Варненецът пътувал със служебен камион „Мерцедес Атего“, пълен със стока. В шофьорската кабина носел и плик с над 7 бона оборотни пари на фирмата. Малко преди Ахелой, той отбил товарната кола встрани от пътя и спрял до крайпътна чешма, за да пие вода и да зареди двулитрова бутилка. Забавил се не повече от 2 минути, като оставил двигателя на камиона да работи, а вратите отключени. Когато се качил обратно в кабината с ужас установил, че плика с парите е изчезнал. Шофьорът подкарал право към районното в Поморие, където подал сигнал за пладнешката кражба.\n                    ", "date": "2018.03.26", "title": "Шофьор олекна със 7 бона за бутилка вода"}
{"url": "http://www.monitor.bg/a/view/48804-%D0%92%D0%9A%D0%A1-%D0%BD%D0%B0%D0%BC%D0%B0%D0%BB%D0%B8-%D1%81-1-%D0%B3%D0%BE%D0%B4%D0%B8%D0%BD%D0%B0-%D0%BF%D1%80%D0%B8%D1%81%D1%8A%D0%B4%D0%B0%D1%82%D0%B0-%D0%BD%D0%B0-%D0%9B%D1%8E%D0%B1%D0%BE-%D0%A2%D1%80%D0%B0%D0%B9%D0%BA%D0%BE%D0%B2-%D1%83%D0%B1%D0%B8%D0%BB-%D1%82%D1%80%D0%B8%D0%BC%D0%B0-%D1%81-99-%D0%BA%D0%BC%D1%87%D0%B0%D1%81/", "text": "\n                    \nТричленен състав на Върховния касационен съд намали с 1 година присъдата на шофьора на луксозното ауди Любомир Трайков, който на 18 ноември 2016г. през нощта уби трима на бул. „Руски” в Пловдив. На първа инстанция младият мъж, който е син на транспортен бос, получи 4г. затвор, които апелативният съд увеличи на 6г. „лишаване от свобода“, а наказанието „лишаване от право на управление на МПС“ – на 7 г. Във ВКС считат, че от фактите по делото е установено движение направо на подсъдимия Трайков и пресичане на неговата посока на движение от страна на пострадалия Ламджиев, поради което намаляват тази присъда с 1 г. Така Трайков трябва да лежи 5 години зад решетките и няма да има право да шофира 7 години.\n\n„Подсъдимият и пострадалият са се движели в едно и също платно за движение, в две насрещни ленти, напълно равнопоставено. В момента, в който разделителната ивица е прекъснала и е дала възможност на пострадалия да извърши маневрата завой наляво, равностойното движение се е променило, като това на подсъдимия е било с предимство пред извършващия маневрата пострадал“, се мотивират от ВКС.\n\n\n\nПо време на катастрофата Трайков е бил пиян – с 0,80 промила алкохол в кръвта и е шофирал с 99 км/час. Съдебният състав на ВКС приема, че наложеното от Апелативен съд – Пловдив наказание не е справедливо отмерено при посочения от въззивната инстанция баланс на смекчаващи и отегчаващи отговорността обстоятелства. Неправилно са посочени отегчаващи обстоятелства, които не съществуват или е недопустимо да се отчитат наслагващо се.\n\nПри касапницата на бул. „Руски” в Пловдив загубиха живота си бащата на три деца Атанас Ламджиев, студентката Полина Караиванова и младата майка Виолета Стоянова. Ламджиев е карал старо „Пежо 405”, с което е правел ляв завой на булеварда и не е имал абсолютно никакъв шанс срещу мощната, тежка и супер бърза кола – „Ауди А7” на бизнесменския син, казаха по време на делата в Пловдив роднините на загиналите. Според експертизата Ламджиев е правел ляв завой с 19 км/час и не е можел да види аудито заради високата му скорост. Бащата на три деца е имал само 1,1 секунда време да реагира при вида на приближаващото се със скорост от 99 км/час луксозно ауди, което не се е случило и е последвал фаталният сблъсък.\n\n\n\n \n\n\n \n                    ", "date": "2018.03.26", "title": "ВКС намали с 1 година присъдата на Любо Трайков, убил трима с 99 км/час"}
{"url": "http://www.monitor.bg/a/view/60839-%D0%9E%D0%BF%D0%BE%D0%B6%D0%B0%D1%80%D0%B8%D1%85%D0%B0-%D1%81-%D0%9C%D0%BE%D0%BB%D0%BE%D1%82%D0%BE%D0%B2-%D0%BC%D0%B0%D0%B3%D0%B0%D0%B7%D0%B8%D0%BD-%D0%BD%D0%B0-%D0%BF%D1%8A%D0%BF%D0%B0-%D0%BD%D0%B0-%D0%A1%D1%82%D0%B0%D1%80%D0%B0-%D0%97%D0%B0%D0%B3%D0%BE%D1%80%D0%B0/", "text": "\n                    \nМагазин за продажба на мобилни телефони и аксесоари към тях е опожарен на центъра на Стара Загора, сигналът за огнените езици, които стигали до четвъртия етаж на жилищната кооперация над търговския обект е бил подаден на телефон 112 към 02,00 часа в понеделник.\n\n„Беше нещо ужасно, чуваха се експлозии, в самото начало решихме че не бомбардират…“, сподели възрастна  жена, чийто апартамент  е точно над магазина на булевард „Цар Симеон Велики“ №85 в Града на липите. По ношници и бельо обитателите на входа са се изнесли на улицата, коментира неин съсед, който бил сред първите позвънили на пожарната за помощ. Близо час е продължило гасенето, засегнати освен магазина са най-вече фасадите на няколко от по-горните етажи и балконите, няма обгазени или пострадали, неофициално съобщиха от ОД на МВР – Стара Загора.\n\nПомещението от пет години е взето под наем от „Паоло“ ЕООД, уточниха двамата братя – близнаци Красимир и Станимир Балеви, които са сред първите търговци с мобилни апарати в Града на липите и имат още един аналогичен обект . Стоката не била застрахована, по първоначални пресмятания щетите надхвърлят 50 000 евро. В деня, в който е извършен палежът на близнаците предстояла среща с партньор за откриването на нов магазин. Те отричат да са получавали заплахи, не дължали никому, напротив – имали да получават от контрагенти значителни суми.\n\nПодпалвачите са полели обилни с леснозапалима течност пространството пред входа на магазина пред да хвърлят клечката.\n\nТова е втори палеж в Стара Загора за последните пет дни. На 22 март , отново с коктейл „Молотов“ бяха запалени два микробуса „Мерцедес  Спринтер“ и „Фиат Дукато“, собственост на фирмата за търговия с хляб и хлебни произведение „Зара хляб“ ЕООД на Любомир Рашев.Почти новите автомобили са били паркирани при входа на складовете на едро в индустриалния квартал на града.\n\nОбщо пет са умишлените палежи от началото на годината в Града на липите, до момента няма задържан извършител, няма и конкретизиран поръчител.\n\n\n \n                    ", "date": "2018.03.26", "title": "Опожариха с „Молотов“ магазин на пъпа на Стара Загора"}
{"url": "http://www.monitor.bg/a/view/47645-%D0%A7%D0%B5%D1%82%D0%B8%D1%80%D0%B8%D0%BC%D0%B0-%D0%BF%D1%80%D0%B5%D0%B1%D0%B8%D1%85%D0%B0-%D0%B7%D0%B2%D0%B5%D1%80%D1%81%D0%BA%D0%B8-%D0%BE%D1%85%D1%80%D0%B0%D0%BD%D0%B8%D1%82%D0%B5%D0%BB-%D0%B2-%D0%B1%D1%83%D1%80%D0%B3%D0%B0%D1%81%D0%BA%D0%B0-%D0%B4%D0%B8%D1%81%D0%BA%D0%BE%D1%82%D0%B5%D0%BA%D0%B0/", "text": "\n                    Четирима здравеняци нападнаха охранител в бургаска дискотека и го пребиха зверски. 38-годишният гард е настанен в болница със сътресение на мозъка, разбита челюст и синини по лицето и тялото. Биячите за изкъртили и няколко зъба на пострадалия охранител.\n\nСреднощното меле се е разиграло в около 4 часа сутринта в хитовата бургаска дискотека \"Дежа вю\", която се намира на централната улица \"Възраждане\". Пиянска свада е довела до побоя в заведението, съобщиха запознати. Четиримата нападатели са били клиенти в бара и яко се почерпили. Заведението вече приключило работа, но веселата компания отказала да напусне и настоявала да им сервират още по едно. Охранителят няколко пъти помолил клиентите да си тръгват, защото дискотеката затваря, но купонджиите заявили, че остават. След поредната покана да напуснат, четиримата скочили и започнали да млатят гарда. Удряли го зварски с юмруци и шутове, докато служителят паднал окървавен на пода в заведението. Негови колеги веднага позвънили в районното, което се намира на две преки от дискотеката. Минути по-късно четиримата биячи са били открити и закопчани с белезници. За едно денонощие в ареста са прибрани 24-годишният Илко П., 25-годишният Георги С., 22-годишният Жельо Т. и 22-годишният Яни. Д. Ден по-късно арестът на Яни бе удължен на 72 часа, а съдът постанови той да бъде освободен срещу парична гаранция от 1000 лева. Според очевидци на мелето, четиримата здравеняци са познати лица в града и се занимават с ММА. \n\nОт полицията съобщиха, че са разпитани свидетели, иззети са веществени доказателства, сред които и видеозаписите от охранителните камери в дискотеката. \n                    ", "date": "2018.03.26", "title": "Четирима пребиха зверски охранител в бургаска дискотека"}
{"url": "http://www.monitor.bg/a/view/64688-4%D0%BC%D0%B0-%D0%BD%D0%B0-%D1%81%D1%8A%D0%B4-%D0%BE%D1%82%D0%BC%D1%8A%D0%BA%D0%BD%D0%B0%D0%BB%D0%B8-%D0%BF%D0%BE%D0%BB%D0%BE%D0%B2%D0%B8%D0%BD-%D0%BC%D0%B8%D0%BB%D0%B8%D0%BE%D0%BD-%D0%BB%D0%B5%D0%B2%D0%B0-%D0%B2-%D0%B7%D0%BB%D0%B0%D1%82%D0%BE-%D0%BE%D1%82-%D1%81%D0%B5%D1%81%D1%82%D1%80%D0%B0%D1%82%D0%B0-%D0%BD%D0%B0-%D0%A6%D0%B0%D1%80-%D0%9A%D0%B8%D1%80%D0%BE/", "text": "Удряли я с юмруци и електрошокова палка, вързали краката и ръцете й с тиксо, за да каже къде крие златото и парите \n                    \nЧетирима отиват на съд по обвинение, че са пребили жестоко и са ограбили злато за половин милион лева от сестрата на Цар Киро. 71-годишната Елена Иванова бе нападната в дома си в пловдивското село Йоаким Груево в нощта на 27 срещу 28 май 2017 година. Тримата от извършителите са рецидивисти, а единият от тях е бил въоръжен.\n\nЗа да каже къде крие златото и парите, те удряли бабата с юмруци и с електрошокова палка, вързали краката и ръцете й с тиксо, като през това време ровели из шкафовете и гардеробите в къщата. Жената успяла да им каже, че има 300 лева в чантичка, която те намерили и взели. 58-годишният Йордан е обвинен от окръжната прокуратура в Пловдив, че е подбудител и помагач на престъплението и че е склонил Марин на 46г., Александър на 35г. и негов съименник на 36г. да нападнат дома на баба Елена и на мъжа й Марин Иванов.\n\nВъв фаталната нощ Марин и двамата Александровци влезли в къщата на царкировата сестра. В това време Йордан чакал тримата в кола до къщата. Той предварително бил събрал информация за навиците на хората в къщата.  Преди да влязат вътре Марин П., Александър К. и Александър Д.,  си сложили черни маски и ръкавици, като взели със себе си електрошокова палка, свински опашки и черно тиксо.\n\nКъм 23,30 часа те прескочили оградата и нахлули в къщата, където първо пребили 46-годишния й племенник и го вързали със свински опашки и въже, и му сложили тиксо на устата. След това мъчили 71-годишната Елена, която им признала само за 300-те лева от чантичката си. Тримата обаче намерили няколко кутии от шоколадови бонбони и бисквити със златни накити. В кутиите имало много златни медальони с нанизани златни монети, кехлибарени топчета, златни синджири с висулки, с религиозни и други изображения, мъжки златни синджири, златна корона с голям червен камък по средата и малки камъни около него, златни гривни, златни монети, златни обици, златни гердани, 40 златни английски лири и други украшения. всичко на обща стойност 457 352 лева.\n\nСлед това се метнали на колата и спрели в края на с. Йоаким Груево, в гориста местност. Там поставили в найлонова торба ръкавиците, маските и тиксото, които заровили в земята. По пътя изхвърлили телефонните апарати и електрошоковата палка. Разпределили златните накити на четири равни купчини, като всеки от тях взел по една, след което се разделили. Четиримата обвиняеми са с мярка за неотклонение „задържане под стража“ в затвора в Пловдив. Предвиденото от закона наказание за престъплението, в което са обвинени, е лишаване от свобода от 15 до 20 години, доживотен затвор или доживотен затвор без замяна.\n\n\n \n                    ", "date": "2018.03.26", "title": "4-ма на съд, отмъкнали половин милион лева в злато от сестрата на Цар Киро"}
{"url": "http://www.monitor.bg/a/view/16471-%D0%9E%D0%BA%D1%80%D0%B0%D0%B4%D0%BE%D1%85%D0%B0-%D0%BC%D0%B0%D0%B3%D0%B0%D0%B7%D0%B8%D0%BD-%D0%B7%D0%B0-%D0%B1%D1%83%D0%BB%D1%87%D0%B8%D0%BD%D1%81%D0%BA%D0%B8-%D0%BF%D1%80%D0%B5%D0%BC%D0%B5%D0%BD%D0%B8-%D0%B2-%D1%80%D0%BE%D0%BC%D1%81%D0%BA%D0%B8-%D0%BA%D0%B2%D0%B0%D1%80%D1%82%D0%B0%D0%BB/", "text": "\n                    \nМагазин за булчински премени в центъра на населения предимно с роми новозагорски квартал „Шести“ е осъмнал с взломени витрини и липсваща стока. Сигналът за грабежа е бил подаден от собственичката на търговския обект рано заранта на 25 март, след като самата тя се завърнала от продължила три денонощия сватба на роднини в Северна България.\n\nНеизвестните извършители задигнали три пищно украсени рокли, седем елегантни мъжки костюма, множество официални мъжки и дамски обувки и диадеми с камъни Сваровски, общата щета надхвърля 10 бона.\n\nБлизо 8 000 души живеят в ромската махала, край магазинчето имало три видеокамери, но и трите не работели защото било прекъснато захранването, коментираха запознати с обстановката.Според тях кражбата е дело на наети от конкуренция извършители.\n\n \n\n\n \n                    ", "date": "2018.03.26", "title": "Окрадоха магазин за булчински премени в ромски квартал     "}
{"url": "http://www.monitor.bg/a/view/78787-%D0%9F%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0%D1%82%D0%B0-%D0%BF%D1%80%D0%BE%D0%B2%D0%B5%D1%80%D1%8F%D0%B2%D0%B0-%D0%BC%D0%BE%D1%80%D0%B0-%D0%BD%D0%B0-%D0%BA%D0%BE%D0%BD%D0%B5-%D0%B2-%D0%9E%D1%81%D0%BE%D0%B3%D0%BE%D0%B2%D0%BE/", "text": "70 животни от стадото починаха от глад и студ в Кюстендилско\n                    Районна прокуратура-Кюстендил, нареди спешна проверка от полицията и Българската агенция по безопасност на храните (БАБХ) кой е изоставил стадо коне да умре в местността Бек Бунар в планината Осогово, съобщиха от държавното обвинение. Прокуратурата\n\n \n\nсе е сезирала по публикации в медиите за изоставено\n\n \n\nот собственика стадо коне, в резултат на което около 70 животни са починали. След края на проверката ще бъде преценено има ли извършено престъпление чл. 325 б от НК за проявена жестокост към гръбначни животни, от което е причинена смъртта им. Предмет на проверка е и информацията, че стадото коне е било отглеждано със средства, отпуснати по програми на ЕС. Ще се провери начинът на получаване, изразходването и отчитане на парите.\n\nВ края на миналата седмица в социалните мрежи бяха публикувани зловещи снимки на мъртви и крайно изтощени коне. В събота бе организирана акция за спасяването на животните, но те са били толкова изнемощели,\n\n \n\nче не е могло да бъдат свалени от планината\n\n \n\nСъс съдействието на Планинската спасителна служба в Кюстендил доброволци са отнесли храна на около 30 бедстващи коня – бали със слама и овес. Групата се е качила до местността Бек Бунар с 5 моторни шейни. Снегът на тази височина е около 1,5 метра. Според свидетелски разкази кончетата едва стоят на краката си, заварили са умираща кобила, която в предните дни е родила мъртво конче. Спасителите не са успели да свалят бедстващите животни в ниската част на планината. Конете, които са живи, са около 30, но не могат да ходят от изтощение, те дори нямат сили да ядат. Предполага се, че\n\n \n\nв началото на зимата броят им е бил около 100\n\n \n\nМестни хора твърдят, че собственикът им ги „отглежда“ и получава евросубсидии за това. Спасителите планират и нова акция, за да закарат с моторни шейни още храна на конете. Надеждата е снегът да се стопи по-бързо, за да могат животните да пасат и трева, а като възвърнат силите си, да бъдат свалени на безопасно място.\n\n„Натъкнахме се на потресаваща гледка. Конете се намират под връх Руен, където снегът е около 1,5 м. На върха са оцелели само 30-ина коня от около 70. Голяма част от тях лежат заринати под снега, паднали от глад, измършавели трупове със стърчащи ребра, гниещи, нежелани дори и от освирепелите вълци. В момента състоянието им е изключително критично. Сред тях има и млади, на около 1 година. Всички са изключително слаби. Нямат вода и храна“, разказаха природозащитници от областния град. „ На акцията\n\n \n\nв неделя се наложи да се качим на около 1800 метра височина\n\n \n\nИмаше много мъгла и на два-три пъти се губихме. Конете нямат сила да вървят и затова решихме ние да се качим до тях и да ги нахраним. Наши приятели дадоха сено и им подсигурихме храна за поне два дни“, коментира и председателят на Туристическо дружество „Осогово“ Христо Абаджиев.\n\n \n\nКаре:\n\n \n\nСобственикът от 7 години\n\nотглежда изчезващи породи\n\n \n\nКонете са собственост на Петър Пищалов от Кюстендил, които от 7 години се занимава с отглеждането на изчезващи породи животни.\n\nСамият той не отрича, че животните са негови. „Всяка есен ги събирам и лично аз ги вкарвам в мястото за претоварване. През миналата година обаче имах проверки и не успях да се кача. Когато отидох на третия ден, конете вече ги нямаше, а металната врата в района, където ги държа, беше отворена. Обвиняват ме, че съм ги изоставил, кой би направил подобно нещо. Аз съм пренебрегнал семейството си, за да се грижа за животните. Явно хората са знаели къде се намират животните, но никой не ме е информирал затова, въпреки че ги търсих поне два месеца“, твърди още Петър. По негови думи става въпрос за каракачански коне, които са свикнали да живеят в планината и да оцеляват при тези условия.\n\nОт своя страна Пищалов не отрича, че не е търсил съдействие от институциите по намирането на животните. „Аз не съм свикнал да орева света, сам се оправям. Не се крия, признавам, че животни са мои. Нека ме проверяват, през миналата година ме проверяваха 30 дни. Аз не обвинявам никой за случилото се. Благодарен съм на всеки, който ми помага, и съм готов да понеса отговорността си“, казва още Петър Пищалов.\n\n„Ако един човек не може да се справи сам, винаги може да потърси помощ. Който търси – намира, дали са търсени тези коне и доколко ние не можем да кажем, но фактите са налице – десетки умрели животни, други в критично състояние“, обяснява една от доброволките Елица Димитрова. Вече десетки хора от цялата страна са заявили желание да осиновят конете, в случай че бъдат отнети от собственика им.\n\n \n\n\n\n\n\n \n\nЗа всяко животно\n\nполучавал 140 евро\n\n \n\nКюстендилецът Петър Пищалов отглежда около 70 каракачански коне по програма. За всяко животно той получавал по около 140 евро годишна субсидия, разказват запознати. „Да, получавам субсидия и какво от това? Вие знаете ли, че аз всеки ден плащам на работници, за гориво и какво ли още не. Хората говорят за коне, но колко от тях гледат каракачански коне. Те обичат да ги гледат по списания или да се снимат с тях, не знаят каква е реалността“, обяснява още кюстендилецът. Очакванията на собственика на бедстващите животни са още днес (понеделник) да успее да се качи в района и да провери състоянието на конете. „Преди броени минути (б.р., вчера) направихме опит да достигнем до животните, но заради тежките метеорологични условия това беше невъзможно. Надяваме се в късния следобед да успеем да се качим с моторни шейни, в момента се проправя път до там“, заяви Пищалов.\n                    ", "date": "2018.03.26", "title": "Прокуратурата проверява мора на коне в Осогово"}
{"url": "http://www.monitor.bg/a/view/36076-%D0%92%D0%B4%D0%BE%D0%B2%D0%B8%D1%86%D0%B0%D1%82%D0%B0-%D0%BD%D0%B0-%D1%83%D0%B1%D0%B8%D1%82%D0%B8%D1%8F-%D1%82%D0%B0%D0%BA%D1%81%D0%B8%D0%BC%D0%B5%D1%82%D1%80%D0%BE%D0%B2-%D1%88%D0%BE%D1%84%D1%8C%D0%BE%D1%80-%D0%A1%D1%8A%D0%BD%D1%83%D0%B2%D0%B0%D0%BC-%D0%B3%D0%BE-%D0%B4%D0%B0-%D0%BF%D1%80%D0%BE%D1%82%D1%8F%D0%B3%D0%B0-%D0%BE%D0%BA%D1%8A%D1%80%D0%B2%D0%B0%D0%B2%D0%B5%D0%BD%D0%B8-%D1%80%D1%8A%D1%86%D0%B5-%D0%B8-%D0%B4%D0%B0-%D0%BC%D0%BE%D0%BB%D0%B8-%D0%B7%D0%B0-%D0%BF%D0%BE%D0%BC%D0%BE%D1%89/", "text": "Колеги на погубения мъж излязоха на протест, поискаха справедлив процес и повече сигурност\n                    \nСънувам съпруга си нощем да протяга окървавени ръце и да моли за помощ. За този страшен кошмар разказа днес в съдебната зала в Русе вдовицата на убития на 14 март м.г. 60-годишен таксиметров шофьор Валери Спиридонов – Лилия. На подсъдимата скамейка застанаха 18-годишните Николай В. и Деян Цв., които във фаталния ден наели таксито на Валери и поискали да ги откара в русенското село Николово с намерението да му вземат оборота. Обвинението срещу двамата тийнейджъри, които през март м.г. са били непълнолетни, е за грабеж, придружен с убийство.\n\n\n\nДелото в Окръжния съд се гледа по общия ред с разпит на свидетели. При разпоредителното заседание през януари т.г. съдията не прие предложението на защитата на Николай за съкратено съдебно следствие, тъй като адвокатите на другия подсъдим не бяха съгласни.\n\n„Майка ми и баща ми бяха страхотно семейство, споделяха си, помагаха си. Баща ми беше най-добрият ми приятел“, сподели синът на жертвата – Тони Спиридонов, който бе сред първите разпитани на днешното заседание. Майка му разказа как отчаяно е звънила на съпруга си на 14 март сутринта, за съсипания си живот, за влошеното си здраве.\n\nВалери карал такси от 20 години и никога не влизал в пререкания с некоректните си клиенти. Няколко пъти му се случвало да не му плащат, а веднъж момиче дори насъскало кучето си срещу него. „Имаше рана, но съпругът ми не се занимаваше с такива хора, защото не знаеше какво могат да му направят“, каза вдовицата.\n\nНа 14 март м.г. към 4,00 часа в таксито на Валери се качили Николай и Деян. Убийството е станало към 4,25 часа на улица „Христо Ботев“ в Николово. Пронизаният с нож шофьор успял да се обади на колегата си Венцислав Минков, с когото се чули час и половина преди това. „Заклаха ме, умирам, някъде в Николово съм“, успял да промълви само Валери. От лая на кучетата си се събудил собственикът на къщата, пред която е станало престъплението. Венислав Георгиев разказа пред съдебния състав, че мъжът бил все още жив, когато го намерил на улицата. „Извикай линейка, убиха ме“, били последните му думи.\n\nВ деня на първото съдебно заседание около 100 таксиметрови шофьори от цялата страна се събраха пред Съдебната палата в Русе и поискаха справедлив процес. Преди това с автомобилите си те преминаха по улиците на града.\n\n\n\n„Настояваме таксиметровите водачи да имат сигурност, когато работят. Призоваваме за законодателни промени и въвеждането на паник бутон в автомобилите, който да има връзка с тел. 112, и на видеорегистратори, а записите да се приемат като доказателство в съда“, каза председателят на синдикалния съюз „Сила“ Ивайло Джанати.\n\nДелото в Окръжния съд ще продължи във вторник с разпит на свидетели.\n\n\n \n                    ", "date": "2018.03.26", "title": "Вдовицата на убития таксиметров шофьор от Русе: Сънувам го да протяга окървавени ръце и да моли за помощ"}
{"url": "http://www.monitor.bg/a/view/47071-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%B2-%D1%82%D0%BE%D0%BF-10-%D0%B7%D0%B0-%D1%81%D1%82%D0%B0%D1%80%D1%82%D0%B8%D1%80%D0%B0%D0%BD%D0%B5-%D0%BD%D0%B0-%D0%BD%D0%BE%D0%B2-%D0%B1%D0%B8%D0%B7%D0%BD%D0%B5%D1%81/", "text": "Изпреварваме европейските лидери Германия и Франция\n                    \n\nБългария е сред топ 10 на страните, където може лесно да се стартира ново бизнес начинание, според анализ на експертите от британската компания Expert Market.\n\nНезависимо на какво ниво в кариерата си сте, рутината от 9 до 17 часа може да ви доскучае и да се изкушите от идеята сами да определяте сроковете и задачите си. Не навсякъде обаче хората могат лесно да започнат дейност на свободна практика или бизнес. Общо 57 страни са сравнени по различни показатели, сред които цена на живота, ниво на лихви, достъп до финансиране, скорост на интернета, транспортна инфраструктура, данъци и дори цената на чаша кафе.\n\nИзточноевропейските страни изглежда доминират в първите 10 държави, благодарение на идеалната комбинация от ниски разходи за живот и добри бизнес възможности. Естония, България и Чехия са осми, девети и десети съответно в нашия класацията.\n\nОсновното предимство на страната ни са сравнителни ниските данъци. Зависимите от кофеина трябва да смятат България за фаворит, когато става дума за създаване на бизнес, страната ни има най-евтиното капучино в света, според проучването.\n\nСтраната ни изпреварва водещите държави от ЕС. Германия (18) и Франция (12). Съседите ни Румъния и Гърция са съответно на 21 и 46-та позиция в изследването. Първенец в класацията е Хонг Конг. От Expert Market съветват да посетите бившата колония на Великобритания, ако искате да намерите повече пари в джоба си в края на всеки месец. Хонг Конг има един от най-ниските ставки на данъка върху доходите (15%) от всички проучени държави. Собствениците на бизнес в мегаполиса също така лесно успяват да финансират начинанията си, там банките предоставят едни от най-добрите условия за кредитиране в света. Световният икономически форум оценява транспортната мрежа на Хонг Конг като най-добрата в света. САЩ изпреварва Великобритания в класацията.\n\nПредприемачите, които искат да създадат собствен бизнес в Обединеното кралство, ще бъдат доволни - страната се нарежда на пето място в класацията за най-добрите места за собствен бизнес. Великобритания е в топ 10 със своята отлична транспортната инфраструктура и е в първите 20 по достъп до кредитиране и скорост на интернет връзката.\n\nВъпреки това САЩ наистина е страната на неограничените възможности - тя е на втора позиция, като предлага на предприемачите отлични възможности за финансиране, както и много голям брой безплатни WiFi точки. На другия полюс са страните от Южна Америка - Перу, Еквадор, Аржентина и Уругвай, които имат лоша транспортна инфраструктура и бавни скорости в интернет. От Expert Market са използвали източници за изследването на данни на одиторската фирма KPMG, Световната банка и Световния икономически форум.\n\n\n \n\n\n \n                    ", "date": "2018.03.26", "title": "България в топ 10 за стартиране на нов бизнес "}
{"url": "http://www.monitor.bg/a/view/20549-%D0%91%D0%B8%D1%82%D1%8A%D1%82-%D0%B3%D0%BE%D1%80%D0%B8-40-%D0%BE%D1%82-%D1%82%D0%BE%D0%BA%D0%B0-%D0%BF%D1%80%D0%BE%D0%B8%D0%B7%D0%B2%D0%B5%D0%B6%D0%B4%D0%B0%D0%BD-%D1%83-%D0%BD%D0%B0%D1%81/", "text": "7 на сто от енергията използвана в домакинствата е от дърва и въглища\n                    Крайното потребление на енергия в жилищния сектор у нас е било покрито около 40% от използването на електроенергията за битови нужди, показват данни от анализ на Евростат за видовете енергия, използвани в бита през 2016 г. от страните на ЕС.\n\nСпоред данните на Евростат на второ място по значимост е била използваната енергия в бита у нас, която идва от възобновяеми енергийни източници - близо 34 на сто.\n\nОколо 14% е бил делът на енергията за бита от производна енергия от смесени източници. Около 7% от енергията за жилищни и битови нужди у нас идва от твърди горива и едва 2,6 на сто - от природен газ. Най-нисък е бил делът на използваната енергия в бита у нас от петролни продукти - едва 1,2 на сто.\n\n\n\n(както и в целия ЕС). В Общността най-нисък дял от енергията, използвана за отопление на помещения, се наблюдава в страни с предимно южно географско разположение - Малта (16%), Португалия (20%) и Испания (43%), отчита Евростат.\n\nВторо по значимост предназначение за използваната енергия у нас е било за осветление и за работата на различните електроуреди за бита (телевизори, хладилници, компютри, прахосмукачки, кафемашини и др.) - около 20%.\n\nУ нас\n\n\n\nв домовете за битови нужди, а около 8 на сто от общата използвана енергия - за домакинско готвене.\n\nНаред с България, най-висок дял потребление на електроенергия за битови нужди е регистриран в Малта - близо 70%, Швеция - 51%, Португалия - 43%, Гърция и Кипър - по 41 на сто. По този признак - повече от две трети от домакинствата у нас са готвили на електричество, 12 процента - с енергия от възобновяеми източници и едва 2 на сто от сънародниците ни са приготвяли храната си на природен газ. На твърдо гориво са приготвяли храната си едва 1,1 на сто от българите.\n                    ", "date": "2018.03.26", "title": "Битът гори 40% от тока произвеждан у нас"}
{"url": "http://www.monitor.bg/a/view/34526-%D0%9B%D0%B8%D0%B4%D0%BB-%D0%BF%D1%83%D1%81%D0%BA%D0%B0-%D0%BD%D0%BE%D0%B2-%D1%82%D1%80%D0%B0%D0%B4%D0%B8%D1%86%D0%B8%D0%BE%D0%BD%D0%B5%D0%BD-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8-%D0%BF%D1%80%D0%BE%D0%B4%D1%83%D0%BA%D1%82/", "text": "\n                    Пушена кълбъсъ - един от продуктите, победители в кампанията на Лидл България „Съхрани родния вкус“, от днес вече е наличен във веригата магазини. Историята зад него е силно вдъхновяваща - рецептата идва от кухнята на банатските българи, които са я пренесли от Австроунгарската империя преди повече от 300 години.\n\nНай-новият артикул в линията „Родна стряха“ е произведен по рецепта на Мария Иванова от с. Асеново и ще бъде един от уникалните продукти в портфолиото на Lidl, произведени от собствена ферма. Характерното за тях е, че те са произведени със суровини от самия производител, като по този начин се осигурява изключително високо качество на продукцията и се гарантира проследяемост от съставките до крайния артикул.\n\nЕдно от най-трудните предизвикателства, през които производителите и пазителката на тривековната рецепта са преминали заедно, е естественото тройно опушване на месния продукт.\n\nКампанията на Лидл България „Съхрани родния вкус“ е естествено продължение на дългосрочната политика на веригата в подкрепа на българските производители, българските продукти и родния вкус. Пушена кълбъсъ е само един от над 10 продукта, с които Лидл България ще обогати портфолиото на линията \"Родна стряха\" през 2018 г.\n                    ", "date": "2018.03.26", "title": "Лидл пуска нов традиционен български продукт "}
{"url": "http://www.monitor.bg/a/view/51689-11-%D0%BC%D0%BB%D0%BD-%D0%BA%D0%B0%D1%81%D0%BE%D0%B2%D0%B8-%D0%B1%D0%B5%D0%BB%D0%B5%D0%B6%D0%BA%D0%B8-%D0%B8%D0%B3%D1%80%D0%B0%D1%8F%D1%82-%D0%B7%D0%B0-%D0%BD%D0%B0%D0%B3%D1%80%D0%B0%D0%B4%D0%B0%D1%82%D0%B0-%D0%BE%D1%82-50-000-%D0%BB%D0%B5%D0%B2%D0%B0/", "text": "\n                    Над 11 милиона касови бележки са регистрирани до този момент за участие в надпреварата за 50 000 лв., голямата награда във втория сезон на лотарията с касови бележки на НАП.\n\nФискалните бонове, записани в играта до сега, са на обща стойност 157 млн. лв., а средно за шестте месеца от старта на Лотарията един участник регистрира по около 200 касови бележки.\n\nЛотарията с касови бележки набира популярност и в социалната мрежа Фейсбук. На страницата на играта има близо 4500 последователи и 4130 харесвания от регистрирани потребители. Над ¼ от феновете на Лотарията във Фейсбук са от столицата, а 75% - са жени.\n\nСледващата седмична награда ще бъде изтеглена на 2 април в сутрешния блок на bTV. Късметлията ще получи чисто нов таблет с впечатляващи показатели и две камери. Четвъртата месечна награда, която е 2000 лв., ще бъде изтеглена на 16 април, отново в ефира на bTV.\n\nВ данъчната лотария имат право да участват всички български граждани, които са навършили 14 години и регистрират фискалните си бонове в интернет, на специално създадения за целта сайт – www.kasovbon.bg. Както и през миналата година, данните, които трябва да бъдат въведени за участие, са стойността на покупката, датата и часа, в който е издадена касовата бележка. Няма ограничения за минимална или максимална стойност на покупките, допълват от НАП.\n                    ", "date": "2018.03.26", "title": "11 млн. касови бележки играят за наградата от 50 000 лева"}
{"url": "http://www.monitor.bg/a/view/2576-%D0%94%D0%B0%D0%BD%D1%8A%D1%87%D0%BD%D0%B8%D1%82%D0%B5-%D0%BF%D1%80%D0%BE%D0%B2%D0%B5%D1%80%D1%8F%D0%B2%D0%B0%D1%82-%D0%B1%D0%B5%D0%BD%D0%B7%D0%B8%D0%BD%D0%BE%D1%81%D1%82%D0%B0%D0%BD%D1%86%D0%B8%D0%B8/", "text": "\n                    Инспектори на НАП и Български институт по метрология (БИМ) проверяват бензиностанции за съответствие на представената от търговците блок схема на електронната система с фискална памет (ЕСФП) с действителното състояние на място. Изискването за подаване на блок схемите в НАП бе въведено с промени в законодателството през миналата година.\n\nВ обхвата на проверките попадат обекти, при които е налице риск от укриване на оборотите или от манипулиране на данните, получени от ЕСФП. Органите на двете агенции ще подложат на проверка и обекти, за които не са отстранени нередностите в блок схемата, както и такива, за които е наложително извършването на метрологична проверка от органите на БИМ. При установени несъответствия на блок схемите с организацията на електронните системи с фискална памет, на търговците ще бъде дадено предписание за корекция, а ако такава не бъде направена, ще бъдат налагани административни санкции, допълват от двете ведомства.\n\nОт приходната агенция напомнят, че блок схемата, подписана с електронен подпис (КЕП), се подава единствено чрез електронно съобщение, подписано също с КЕП на е-адрес на териториалната дирекция на НАП по местонахождение на обекта. В случай на упълномощаване, в електронното съобщение се прилага и електронно подписано пълномощно.\n                    ", "date": "2018.03.26", "title": "Данъчните проверяват бензиностанции"}
{"url": "http://www.monitor.bg/a/view/61863-%D0%92%D0%B4%D0%B8%D0%B3%D0%B0%D1%82-%D0%B4%D0%BE-%D0%BF%D0%B5%D1%82-%D0%BF%D1%8A%D1%82%D0%B8-%D0%B3%D0%BB%D0%BE%D0%B1%D0%B8%D1%82%D0%B5-%D0%B7%D0%B0-%D0%BA%D1%80%D0%B0%D0%B6%D0%B1%D0%B0-%D0%BD%D0%B0-%D0%B2%D0%BE%D0%B4%D0%B0/", "text": "Социално слабите ще получават безплатно 50 литра на ден\n                    В проекта за новия Закон за ВиК ще бъдат заложено петкратно увеличаване на санкциите за некоректните потребители на вода. Това съобщи регионалният министър Николай Нанков.\n\nПонастоящем на места част от потребителите са незаконно присъединени към мрежата или не плащат за получаваната услуга, обърна внимание Николай Нанков.\n\nЗа тези, които не плащат и откажат да бъде монтиран водомер, ще се предвиди възможността услугата да не бъде предоставяна и те да бъдат изключвани от водопреносната мрежа. За да се обезпечи достъпът им до вода, ще бъдат осигурени алтернативни възможности – чрез обществени водоизточници.\n\n„Без нарочен Закон за ВИК трудно бихме могли да решим съществените проблеми в отрасъла“, коментира Нанков в предаването „Свободна зона“ на ТВ Европа.\n\nДостъпът до вода е обявен за изконно човешко право, а отговорност на ВиК операторите е да гарантират услугата по предоставяне на качествена вода с гарантирано количество денонощно, след което потребената вода да бъде пречистена и отведена обратно в природата, посочи министърът. Доставянето на природния ресурс до абоната е услуга, за която се генерира такса по компоненти, напомни той.\n\nВ Закона за ВиК, който се очаква да бъде готов до два месеца и ще бъде подложен на широко обществено обсъждане, ще бъде заложено осигуряването на вода за социално уязвимите потребители може да бъде обвързано и с посещаването на образователни институции от техните деца.\n\nРегионалният министър напомни, че реформата във водния сектор е заложена през 2009 г., по време на първия мандат на кабинета „Борисов“, като в нея е определен праг на социална поносимост цената на услугата по водоснабдяване от 2,5% от средните доходи на потребителите. В законопроекта за ВиК този праг се запазва и цената няма да нараства над него. За социално най-уязвимите потребители ще бъдат гарантирани безплатно до 1,5 куб. м вода на месец, което се равнява на 50 литра на ден. Ще има плавна скала с конкретни стимули и бонуси за другите социално уязвими групи, които плащат задълженията си към операторите.\n                    ", "date": "2018.03.26", "title": "Вдигат до пет пъти глобите за кражба на вода"}
{"url": "http://www.monitor.bg/a/view/44897-%D0%98%D0%B7%D0%BB%D0%BE%D0%B6%D0%B5%D0%BD%D0%B8%D0%B5-%D0%BD%D0%B0-%D1%81%D1%82%D1%83%D0%B4%D0%B5%D0%BD%D1%82%D1%81%D0%BA%D0%B8-%D0%BA%D0%BB%D1%83%D0%B1%D0%BE%D0%B2%D0%B5-%D0%B8-%D0%BE%D1%80%D0%B0%D0%B3%D0%B0%D0%BD%D0%B8%D0%B7%D0%B0%D1%86%D0%B8%D0%B8-%D0%B2-%D0%90%D0%BB%D0%BC%D0%B0-%D0%BC%D0%B0%D1%82%D0%B5%D1%80/", "text": "\n                    \nВ Софийския университет \"Свети Климент Охридски\" има над 30 клуба и организации, с които могат да се запознаят всички, които посетят изложението „Разни клубове, разни интереси“ в Ректората. Те са в разнообразни сфери - политика, биология, история, химия, бордови игри и предлагат на студенти да се заниамват с нещо различно от посещаването на лекции и подготвка за тестове и изпити. Събитието е по идея на Студенстки съвет към СУ и се провежда на 26.03 и 27.03 от 10:00 до 16:00 часа. Организаторите споделиха пред „Монитор“, че целта им е да запознаят студентите с клубовете и техните дейности, за може всеки един от тях да намери този, който отговаря на неговите интереси. Чрез събитието те не само се стремят да събудят интереса им да се включат в извънучебните дейности, но и да успеят да създадат база данни с всички клубове в университета.\n\nНа изложението студентите могат да се запознаят с дейностите и събитията, които организират различни клубове, сдружения, НПО. Един от тях е „Студенстки клуб на политолога“, който минилата седмица отбеляза своята 10-та годишнина. Той обединва политолозите на СУ, но от клуба са отворени за всички, които проявавят интерес към актуалните политически теми. Тези, които следят обстановката в страната и по света, могат да науча повече и за „Студентски дипломатически клуб“, който предлага компетентно обяснение на случващите се конфликтни събития.\n\nВсички, които се интересуват от биология, могат да се запознаят с няколко клуба. Как да се срещнат с дивата природа и различни екзотични животни ще имат възможност да научат повече от колегите си от „Клуб С.К.О.Р.Е.Ц.“. Студентите могат да се срещнат и с колегите си от „Клуб Микро“, чрез който всеки може да се запознае с невероятните неща, които се случват в света на микроорганизмите навсякъде около нас или да се включи в проекти, които подпомагат опазването и пречистването на околната среда. Всички, посетили изложението, имат възможността да разберат повече за синтетичната биология и генното инженерство и да се запознаят с орбора, който ще представя България на състезанието International Genetically Engineered Machine.\n\nВниманието на студентите, на които бордовите игри са слабост и предпочитат да разпусат от лекции с „Dixit”, “Smallworld” или „Stay away”, определно ще бъде привлечено от „Клубът за настолони игри“, към който може да се присъедини всеки един от следващите в СУ.\n\n\n \n                    ", "date": "2018.03.26", "title": "Изложение на студентски клубове и ораганизации в Алма матер"}
{"url": "http://www.monitor.bg/a/view/81307-%D0%A1%D1%82%D0%B0%D1%80%D0%B0-%D0%97%D0%B0%D0%B3%D0%BE%D1%80%D0%B0-%D1%81%D0%B5-%D0%BE%D1%82%D0%BA%D0%B0%D0%B7%D0%B0-%D0%BE%D1%82-%D0%BC%D0%BE%D0%BD%D1%83%D0%BC%D0%B5%D0%BD%D1%82-%D0%BD%D0%B0-%D0%A2%D0%B5%D1%80%D0%B2%D0%B5%D0%BB-%D0%B2-%D1%86%D0%B5%D0%BD%D1%82%D1%8A%D1%80%D0%B0/", "text": "\n                    \nСтарозагорските общинари се отказаха от идеята си да монтират 8-метров бронзов паметник на хан Тервел в центъра на града след продължило месеци наред недоволство в социалните мрежи.\n\nПреди 6 години местните старейшини решиха паметникът на владетеля да бъде вдигнат в централния градски парк „Пети октомври“, дори заради това беше съборена триетажната сграда на старото кметство. Проектът обаче на великотърновският скулптор Борис Борисов буквално взриви обществеността, от участие в журирането се отказаха от Съюза на художниците , а от Камарата на архитектите в България остро възразиха, че размерите не отговарят на никакви градоустройствени принципи.След продължило дълго умуване експертите в общината са решили да предложат на инициативния комитет с председатели проф. Божидар Димитров и кмета Живко Тодоров да приемат друго „петно“ за паметника. Предложението е това да бъде в рамките на т.нар. „кучешка поляна“, официално наречена „Зелен клин“ в близост до бъдещия парк Бедечка.\n\nПаметникът трябваше да бъде направен с дарения от бизнесмени, а лентата му трябваше да бъде прерязана т.г. по повод 1 300 –годишнината от победата на Тервел над арабите край Константинопол. За тази си битка ханът е канонизиран под името  свети Тривелий Теокстит, спасител на Европа.\n\nЗа сметка на отказания паметник на редовното си заседание съветниците ще вземат решение в съседство със сградата на регионалния исторически музей да бъде монтиран монумент „Стара Загора – център на вселената“. Идеята е на двама от местните бизнесмени и цели превръщането на града в желана туристическа дестинация.\n\n \n\n\n \n                    ", "date": "2018.03.26", "title": "Стара Загора се отказа от монумент на Тервел в центъра      "}
{"url": "http://www.monitor.bg/a/view/81832-%D0%95%D0%B2%D1%80%D0%BE%D0%BF%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0%D1%82%D0%B0-%D0%B4%D0%B0-%D1%80%D0%B0%D0%B7%D1%81%D0%BB%D0%B5%D0%B4%D0%B2%D0%B0-%D0%B8-%D1%82%D0%B5%D1%80%D0%BE%D1%80%D0%B8%D0%B7%D1%8A%D0%BC/", "text": "Холандия и Малта се присъединяват към институцията \n                    Европейската прокуратура да получи допълнителни правомощия да разследва дела за тероризъм, предложи правосъдният министър Цецка Цачева на международна конференция в София за създаването на Европейската прокуратура. Темата е сред приоритетите на българското председателство на Съвета на ЕС.\n\nНа конференцията присъстваха министри на правосъдието, главни прокурори и ръководители на европейски институции. Според общия регламент за създаването на Европейска прокуратура, който бе приет на 12 октомври 2017 г., тя ще разследва престъпления срещу финансовата система на ЕС и ще започне да действа на 1 ноември 2020 г. с централа Люксембург. Засега Европейската прокуратура ще действа на територията на 20 страни-членки на ЕС, а на конференцията стана ясно, че Нидерландия и Малта са заявили желание за присъединяване, като се очаква и други страни да направят същото.\n\n„Все по-отчетливо се очертава нуждата от\n\n\n\n\n\nна територията на ЕС, за разследването на които е подходящо предоставянето на допълнителни правомощия на Европейската прокуратура“, заяви на конференцията Цачева. Тя обоснова нуждата от разширяване на правомощията със сериозните предизвикателства по отношение на сигурността на европейските граждани. По време на неформалната среща на министрите на правосъдието на 26 януари 2018 г. е решено, че успешното сътрудничество на Европейската прокуратура с ЕВРОЮСТ, ОЛАФ и ЕВРОПОЛ, интензивното взаимодействие и взаимното допълване на дейностите с тези агенции ще бъдат определящи за безпрепятственото изпълнение на задачите на новата служба.\n\n„Създаването на Службата на европейския прокурор е едно от най-важните събития в календара на българското председателство на Съвета на ЕС. Измина много време от 2009 г., когато Лисабонският договор влезе в сила и чл. 86 от него стана основа за създаването на Европейска прокуратура. Сега е време за\n\n\n\n\n\nкато работеща институция. Предстои приемането на избор и правила на главен прокурор, назначаване на европейски делегирани прокурори и изграждане на административен капацитет на институцията“, каза пред конференцията главният прокурор Сотир Цацаров. Първите разследвания трябва да започнат през 2020 г. „Предстои изграждане на силна, ефективна и независима прокуратура и вярвам, че това ще бъде постигнато с общи усилия. Както каза Франциско Фонсека Морильо – директора на Дирекция „Правосъдие, основни права и гражданство“ на ЕК, „сговорна дружина планина повдига“. Бих казал, че планината вече е повдигната и сега е време да я задържим в такова повдигнато положение, за да е чист пътят“, каза още Цацаров.\n\n \n\n\n\n\n\n                    ", "date": "2018.03.26", "title": "Правосъдният министър Цецка Цачева предложи: Европрокуратурата да разследва и тероризъм"}
{"url": "http://www.monitor.bg/a/view/17057-%D0%9C%D0%BE%D1%80%D1%81%D0%BA%D0%B8-%D0%BA%D0%BC%D0%B5%D1%82%D0%BE%D0%B2%D0%B5-%D0%B8%D1%81%D0%BA%D0%B0%D1%82-%D0%BE%D1%82-%D0%B2%D1%8A%D1%82%D1%80%D0%B5%D1%88%D0%BD%D0%B8%D1%8F-%D0%BC%D0%B8%D0%BD%D0%B8%D1%81%D1%82%D1%8A%D1%80-%D0%BF%D0%BE%D0%B2%D0%B5%D1%87%D0%B5-%D0%BA%D0%B0%D0%BC%D0%B5%D1%80%D0%B8-%D0%BD%D0%B0-%D0%BF%D1%8A%D1%82%D1%8F/", "text": "\n                    Повече камери по пътищата и полицейски инспектори поискаха кметовете на общините от област Бургас на среща с вътрешния министър Валентин Радев и главния секретар на МВР Младен Маринов. Друга тема, поставена от управниците е била битовата престъпност и ромските набези най-вече по селата. \n\n\"Получи се пореден интересен диалог. Въпросите бяха свързани основно с битовата престъпност, с това какво сме направили ние и как можем да подобрим работата. Говорихме за камерите. Някои от кметовете казаха, че искат повече инспектори. Всички въпроси са записани и ще бъдат взети адекватни мерки\", заяви след срещата министър Валентин Радев.\n\nКметовете от Бургаска област поискаха от министъра на вътрешните работи част от средствата, събирани от нарушители по пътищата, да остават по места и да бъдат използвани за закупуване на нови видеокамери. \n\n\"Предложихме една част от средствата, които се събират от камерите за контрол на скоростта на пътя, да остават тук. При нас, особено през летния сезон, се случват най-много катастрофи с много тежки случаи. Целта е да може с тези средства да купуваме камери за видеонаблюдение и за контрол над скоростта. По този начин една част от парите на нарушителите ще остават тук, на място, и със средствата ще можем да увеличим видеоконтрола за безопасността, особено в черноморските общини. Знаете, че преди няколко години при нас се случи и терористичен акт. В момента в този фонд има 50 млн. лева, това не са малко средства. Искаме една част да отиват по места\", обясни идеята кметът на Бургас Димитър Николов. Община Бургас е готова да съдейства за синхронизация на видеонаблюдението по общини със центъра за видеонаблюдение, който се намира в областния град. Това ще улесни работата на полицията и разкриването на нарушителите, допълни бургаският кмет. \n\n\"Ясно е, че няма как до безкрайност да бъде увеличаван броя на полицаите. Затова е нужно да се надгражда системата за видеонаблюдение и да се монтират повече камери за измерване на скоростта\", каза още Николов.  Градоначалниците призоваха да се вземат мерки и за по-експедитивни и облекчени процедури по отношение на предоставянето на конфискувани автомобили на ОДП на МВР и районните полицейски управления.\n\nОт срещата стана ясно, че само в Царево в момента има 110 конфискувани автомобила, в Бургас са около 30. \n\n\"Събрахме цялата информация от областта, надявам се да бъдем полезни. От април месец започваме да мислим за лятото. Знаете, че на интерактивната карта този регион е в доста плътно червено“, коментира министър Радев. Той допълни, че това лято отново, освен наши полицаи, в морските курорти ще работят и командировани униформени от Румъния, Чехия и Полша.\n\nМинистър Радев и главният секретар на МВР Младен Маринов казаха, че са взети всички мерки за безопасността на срещата във Варна и до този момент няма никакви сигнали за нарушения. Радев посъветва  гражданите да подават сигнали за случаи с насилие срещу животни в областните дирекции на МВР и районните управления. Вече имало обучени кадри, които да работят в тази посока. Нашата работа е да търсим кой е отговорен в случай на престъпление, каза той.\n\nРадев и Маринов пристигнаха в Бургас за годишния доклад на областната дирекция и за предварително организираната среща с кметовете от региона.\n                    ", "date": "2018.03.26", "title": "Морски кметове искат от вътрешния министър повече камери на пътя"}
