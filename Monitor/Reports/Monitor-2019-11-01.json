{"url": "https://www.monitor.bg:443/bg/a/view/1149-mladeji-pred-urnite-za-pyrvi-pyt-obzor-179645", "text": "1149 младежи ще пуснат бюлетина за първи път на балотажа тази неделя. Това са тийнейджърите, навършили 18 години между двата тура на местните избори, показва справка от ГРАО за „Монитор“. Преди първият тур бройката на тийнейджърите, включени за първи път в списъците бе 28 346, а за тях по традиция ЦИК бе изработила информационни брошури. На предишни избори, от комисията изпращаха персонални писма до всеки младеж, получил право на глас, но заради новия регламент за личните данни, от ГРАО отказаха да дават техните адреси и имена. Именно затова на евровота и сега на местните избори, ЦИК прибегна до услугите на МОН и училищата, чрез които да достигне до младежите, за да ги информира как се гласува, как се сгъва бюлетината, че може да се използва само си химикал и знаците Х или V. Всички те могат да проверят в коя секция ще гласуват на сайта на ГРАО, чрез SMS или с телефонно обаждане. Иначе около 9000 полицаи ще пазят вота и ще бдят за сигурността, както в деня за размисъл, така и в самия изборен ден. Помещенията, където се съхраняват изборни материали, ще бъдат поставени под денонощна полицейска охрана. На първи тур бяха ангажирани около 14 000 служители на реда. От тези 9000 полицаи, 1659 ще бъдат в София, разясни зам.-директорът на ГД \"Национална полиция\" старши комисар Тодор Гребенаров. От думите му стана ясно, че спрямо предишните кметски избори през 2015 г. Тогава е имало 2475 сигнала, а сега те са били двойно по-малко - 1148. Досъдебните производства са били 171, докато до този момент са 77. Всички места, на които се издават лични карти ще работят събота и неделя, като ще се издават и удостоверения, валидни само за вота. Говорителят на ЦИК Александър Андреев пък увери, че комисията е готова с организацията на втория тур. В деня на размисъл всички секции ще бъдат заредени с нужните книжа и бюлетини. В 197 общини ще се провежда избори поне в едно населено място, в 105 ще има балотаж за кмет на община, в 441 за кмет на кметства и 31 района . В три кметства на балотаж ще се явят трима кандидати, тъй като вторият и третият са получили равен брой действителни гласове. Става дума за кметствата Климентово, Радиново и Александрово, обясни Андреев. Ако двама кандидати получат равен брой действителни гласове и на балотажа, тогава се насрочват нови избори. Квадратчето \"Не подкрепям никого\", което се счита за действителен глас, обаче няма да повлияе на резултата. Причината е, че за избран се счита този кандидат, който най-много гласове, подадени за него. .Андреев предупреди, че заради изписването на само двама кандидати, и избирателите трябва да бъдат особено внимателни при гласуването.\"Бюлетината е доста къса, така че трябва доста добре да се притисне или да се сгъне повторно, защото има опасност при поставяне в урната да бъде разкрита тайната на вота\", коментира той. Основните сигнали за нарушения по време на първия тур са за агитация и за публикуване на данни от социологически проучвания. И на втория тур изборните книжа за София ще се приемат в зала \"Арена Армеец\". От ЦИК очакват по-лека работата на Общинската избирателна комисия, тъй като няма да има протоколи за общински съветници, които най-често създават проблеми при отчитането и има повече грешки заради преференциите. По думите на Андреев анализът на ЦИК показва, че една голяма част от грешките са именно в отчитането на преференциите, тъй като често пъти те не са поставени правилно. На втория тур, лицата, включени в избирателните списък по техния настоящ адрес, могат да гласуват само в секцията по настоящия им адрес. Тези лица нямат право да гласуват в секцията по постоянния си адрес, припомних от ЦИК дни преди вота. От там уточняват, че на такива лица не се издава удостоверение от кмета, че имат право да гласуват по постоянен адрес, като обаче не се и заличават в изборния ден от списъка на заличените лица по постоянния им адрес. Избиратели с увредено зрение, слух или с друго увреждане, които не са в състояние сами да извършат необходимите действия при гласуването, могат по преценка на председателя на СИК да гласуват с придружител. Тези избирателят не са длъжни да представят документ от ТЕЛК или НЕЛК. Придружителят трябва да удостовери самоличността си с лична карта. Неграмотността не е основание за гласуване с придружител, уточняват от ЦИК.", "date": "2019.11.01", "title": " 1149 младежи пред урните за първи път (ОБЗОР)"}
{"url": "https://www.monitor.bg:443/bg/a/view/anise-stava-kapitan-na-madagaskar-179647", "text": "Двама футболисти на „Лудогорец“ получиха повиквателни за националния отбор на ДР Конго. Става въпрос за защитника Джордан Икоко, както и крилото Джоди Лукоки. Футболистите попаднаха в разширения състав на селекционера Кристиан Нсенжи-Биембе за предстоящите квалификации за турнира за Купата на Африка срещу Гамбия и Габон, съответно на 9 и 11 ноември. В кариерата си Лукоки има едва 2 мача за националния тим на родината си, докато неговият колега Икоко е със седем. Абел Анисе пък беше избран за капитан на националния тим на Мадагаскар. До момента лентата носеше ветеранът Фанева Андриасима, но той се отказва от отбора и ще предаде лентата на Анисе на 16 ноември, когато е домакинството с Етиопия. На миналото издание в турнира за Купата на Африка Мадагаскар стигна до 1/4-финалите, където отпадна от Тунис. Анисе пък вкара дебютния гол за Мадагаскар в турнира – срещу Гвинея. Халфът на „Лудогорец“ има 13 мача и 2 попадения за своята родина. Днес „Лудогорец“ посреща „Берое“ в среща от 15-ия кръг на Първа лига. Новият треньор на старозагорци Димитър Димитров-Херо има трудности с окомплектоването на състава за гостуването на бившия си тим. Аут за сблъсъка в Разград е Карлос Охене. Лечението на защитниците Иван Бандаловски и Виктор Генев върви добре, но едва ли ще могат да вземат участие в мача. Главен съдия на срещата ще бъде Радослав Гидженов.", "date": "2019.11.01", "title": "Анисе става капитан на Мадагаскар"}
{"url": "https://www.monitor.bg:443/bg/a/view/eliten-refer-otreche-za-korupcija-i-natisk-179649", "text": "Временният шеф на Съдийската комисия Костадин Стоичков привика на среща всички главни и странични рефери от Първа и Втора лига. Главните съдии се видяха с новия си бос в Националната футболна база в Бояна, като срещата продължи около 90 минути. Веднага след това беше и втората среща, която беше между Стоичков и страничните рефери. Част от съдиите обявиха, че събирането е било заради появилите се информации през последните седмици, че част от тях участват в уговорени мачове. Както е известно, когато Борислав Михайлов подаде оставка преди 15 дни, ГДБОП извърши акция в БФС, когато разпита тогавашния шеф на съдиите Йордан Сталев. \"Причината за срещата са тези неистини, които излязоха в медийното пространство, че едва ли не всички съдии сме корумпирани, взимали сме пари, коментира след сбирката един от най-добрите ни арбитри Ивайло Стоянов. - Всички сме против това нещо, защото никой няма право да обвинява когото и да било, без да има реални доказателства. Тези обвинения ни дойдоха като гръм от ясно небе. Според мен последният полусезон всичко от съдийско естество е наред. Не е имало натиск, поне според мен. Ако това се е случвало с някой от колегите, той трябва да си каже. Ако има доказателства срещу някои съдии, да ги посочат и те да си носят отговорността. Ако трябва и в затвора да влязат. Това нещо трябва да се изчисти един път завинаги\", заяви Стоянов. Той допълни, че не е бил привикван за разпит от ГДБОП по темата. „Лично за мен не е правилно махането на съдийския шеф Йордан Сталев, но не е моя работа да коментирам. Липсата на ВАР в България е проблем за мен и останалите международни съдии, тъй като УЕФА не ни дава мачове от топ ниво. Новият шеф иска това, което са искали и останалите преди него. Да бъдем обективни и да свирим това, което виждаме\", завърши Стоянов. Изненадващо Илонка Джалева пък е оттеглила оставката, която подаде като мениджър на съдиите преди 10 дни. След Изпълкома на БФС от централата обявиха, че са приели оставката на Джалева и са взели решение временно да отстранят шефа на съдиите Йордан Сталев.", "date": "2019.11.01", "title": "Елитен рефер отрече за корупция и натиск"}
{"url": "https://www.monitor.bg:443/bg/a/view/chukche-levche-napravo-v-djoba-179651", "text": "Още по време на соца, когато калниците на колите бяха изцяло от метал, тенекеджиите в сервизите бяха сред най-богатите хора по тогавашните стандарти. Като виц се говореше, че за изправяне на изкривена ламарина на личното возило вземаха едва ли не по левче за всеки удар с чука. Направо в джоба, разбира се. В последните 30 години традициите се запазиха и доразвиха. Според статистиката на една от работодателските организации 70% от автосервизите са в сивата икономика. Интересното в случая е и това, че те много трудно могат да бъдат проверени за неспазване на трудовото законодателство именно защото са незаконни. На практика тях ги има в материалния свят, но начините да бъдат инспектирани са сведени почти до нула. Така е и в малките населени места, където я е останал един майстор да оправя коли, я - не. Дори да има начин, никой не би тръгнал да го проверява, защото после ще трябва да вика пътна помощ да му тегли разваленото 30-годишно возило до най-близкия автосервиз. Сред рекордьорите по недекларирани плащания са и в строителството. Работодателите от отрасъла успяха да издействат всички градежи над 100 квадрата РЗП да се изпълняват само от регистрирани фирми, но това едва ли променя нещата с нелегалното наемане. Всеки решил да строи къща разбира, че работниците са основно от гетата и предприемачът се е пазарил не с тях директно, а с неформалния тартор на съответната махала. При това положение за какви трудови договори и осигуровки може да се говори? За това не е чудно защо, когато тръгне проверка на някой строеж изведнъж 90% от бачкерите побягват, сякаш е обявена въздушна тревога. Останалите на обекта се кълнат, че не знаят кой е шефът, а книжата на техническия ръководител се оказват изядени от плъховете и тепърва трябва да се ходи до офиса да се носят нови. Освен това работещите на по-малките строежи, дори насред големите градове, нерядко са без каски и други предпазни средства. Сивата пелена на нелегалния труд е разпростряла пипалата си и по хотели и кръчми. Там също делът на наетите без договор е висок, както и в земеделието. Преди време обаче на фермерите им бе дадена възможност да наемат аргатите и на еднодневни договори за кампанията по прибиране на реколтата. Всички обаче опира пак и до манталитета ни и липсата на мисъл за бъдещето. При ниското ниво на доходите всеки гледа да вземе някой лев повече сега, но не се замисля за старините. Или може би се надява да удари джакпота от тотото и да няма нужда да се надява на мизерната пенсия. Щастливците от игрите на късмета обаче са единици, а бедните пенсионери - милиони. На много от нас обаче тази подробност убягва и 30 години след т. нар. промяна все още не сме се научили да отстояваме социалните си права, а предпочитаме да се спасяваме поединично. Най-често ходим на гурбет в богатите държави. Там стандартът на живот е висок и пенсионерите не ровят по кофите за боклук именно, защото там знаят как да защитават интересите си и го правят винаги, когато се наложи.", "date": "2019.11.01", "title": "Чукче - левче направо в джоба"}
{"url": "https://www.monitor.bg:443/bg/a/view/jena-ot-letnica-s-uslovna-prisyda-za-kupuvane-na-glasove-179652", "text": "67-годишна жена от Летница е осъдена на 10 месеца условно с три години изпитателен срок за купуване на гласове в Летница преди първия тур на местните избори, съобщи БНР. От Окръжната прокуратура в Ловеч съобщиха, че до първия тур на изборите за местна власт в Районните прокуратури в Ловешка област са образувани 30 преписки за нарушения на изборния кодекс и две досъдебни производства. По едното от тях вече има осъден, а по другото се води разследване.", "date": "2019.11.01", "title": "Жена от Летница с условна присъда за купуване на гласове"}
{"url": "https://www.monitor.bg:443/bg/a/view/gerb-gotvi-se-neshto-gnusno-no-njama-da-vlizame-v-kompromati-179650", "text": "\"Няма да влизаме в компромати и битки. Само преди няколко дни, ние за пореден път се убедихме, че се готви нещо гнусно, нещо некоректно и нещо абсолютно, но ние няма да влизаме в тази война“. Това заяви председателят на предизборния щаб на ГЕРБ Цветомир Паунов на брифинг в централата на партията. Депутатъ от ГЕРБ Тома Биков пък обясни, че от предизборния щаб на политическата сила следят изявите на Мая Манолова. За всички нейни срещи имало прессъобщение, само за Волуяк инфото се появило едва днес, когато възникнали въпроси. \"Надяваме се изборите да бъдат честни и хората да кажат кой иска да ги управлява\", допълни Биков. И вицепремиерът и член на Изпълкома на ГЕРБ Томислав Дончев изтъкна, че целта на кампанията на партията за местния вот била, не да се маскарят противниците, а да се представят идеите и програмите на кандидатите.", "date": "2019.11.01", "title": "ГЕРБ: Готви се нещо гнусно, но няма да влизаме в компромати"}
{"url": "https://www.monitor.bg:443/bg/a/view/netflix-puska-pyrvija-si-podkast-179640", "text": "Стрийминг гигантът Netflix се впуска и в света на подкаста. Това стана ясно, след като компанията нареди спин-оф продукция на новия си сериал Daybreak. Общо 10-те епизода бяха излъчени на платформата на 24 октомври. Те се фокусират върху група гимназисти, които са оставени да управляват пустошта, в която се е превърнал света, след като възрастните са станали безмозъчни зомбита. Спин-оф продукцията пък проследява именно децата. Тя носи името The Only Podcast Left (Единственият оцелял подкаст – букв. превод) и ще се състои от 6 епизода, чийто сценарий продължава да следи темите от Daybreak. И сега те правят шоу за това, докато жонглират и със собствената си лична драма и се опитват да останат живи“, гласи част от синопсиса на подкаста, който вече е наличен в Spotify. “Netflix са страхотен творчески партньор. Когато ни помолиха да направим сценария на подкаста от света на Daybreak, ние им отговорихме с възможно най-откачената идея, за която можехме да се сетим. Те дори не мигнаха. Даже се развълнуваха повече от това, което искахме да създадем“, обясняват пред Variety продуцентите на сериала.", "date": "2019.11.01", "title": "Netflix пуска първия си подкаст"}
{"url": "https://www.monitor.bg:443/bg/a/view/avariral-tir-promeni-dvijenieto-na-trakija-179654", "text": "Временно се ограничава движението в крайната дясна лента в тунел \"Траянови врата\" на автомагистрала \"Тракия\" в посока София, съобщиха от Агенция \"Пътна инфраструктура\". Причината е аварирал ТИР. Трафикът се регулира от \"Пътна полиция\". Шофьорите да се движат с повишено внимание и съобразена скорост.", "date": "2019.11.01", "title": "Аварирал ТИР промени движението на „Тракия“"}
{"url": "https://www.monitor.bg:443/bg/a/view/tiho-i-slynchevo-shte-e-utre-temperaturite-se-pokachvat-179658", "text": "През нощта облачността ще продължи да се разкъсва. Ще е почти тихо с минимални температури 1° и 6°. Утре ще е предимно слънчево, с разкъсана висока облачност, съобщава НИМХ за \"Фокус\". Вятърът ще се ориентира от юг-югоизток и ще е слаб до умерен. Ще се затопли. Максималните температури ще са между 11° и 16°. По Черноморието ще е предимно слънчево. Ще духа слаб до умерен югоизточен вятър. Максимални температури на въздуха: 14°-16°. Температурата на морската вода е 18-19°. Вълнението на морето ще бъде 2-3 бала.  Над планините преди обяд все още ще се задържи предимно облачно, по билата и мъгливо. На отделни места ще превалява слаб дъжд, над 1300 метра – сняг. След обяд облачността ще се разкъсва и намалява до предимно слънчево. Ще духа до умерен вятър от запад-югозапад. Максималната температура на височина 1200 метра ще е около 7°, на 2000 метра – около 1°. В неделя и понеделник повишението на температурите ще продължи. Ще духа умерен, в Източна България и на места северно от планините и силен вятър от юг-югозапад; там дневните температури ще достигнат до 25-27°, в останалите райони ще са между 15-20°. Облачността ще е разкъсана, на места и до слънчево. По-значителни временни увеличения на облачността ще има в понеделник след обяд над югозападните райони, през нощта срещу вторник - над югоизточните; на места там и ще превали. Във вторник и облачността отново ще намалее, в по-голямата част от страната до слънчево време.", "date": "2019.11.01", "title": "Тихо и слънчево ще е утре, температурите се покачват"}
{"url": "https://www.monitor.bg:443/bg/a/view/skandaldjijata-shopski-se-zavyrna-vyv-fermata-179656", "text": "Три седмици след като напусна  „Фермата“  журналистът- патриот Ивайло Шопски се появи изненадващо в шоуто. Облечен като хайдутин, с чифте пищови на пояса и пушка под мищница, той влезе по тъмно в стопанството заедно с камерния си оркестър. Участниците наскачаха около лагерния огън на двора и посрещнаха с аплодисменти бившия тартор на „Фермата“ и годеницата му – победителката в „Пирин Фолк Сандански“ Светла Дукатева. Подкрепен от акордеон, тъпан и гайдар, собственикът на пътуващо читалище сподели, че е тук, за да илюстрира всяка една от фолклорните области в България с песен. Жена му извика сълзи в очите на всички с изпълнение на „Излел е Дельо Хайдутин“ като химн на Родопите. Няколко сърцати изпълнения по-късно народната певица стигна до Шопския край и раздели фермерите на мъже и жени. За това мъжете ще пеят „Нема“, а жените „Има“, даде наставления тя. Двугласието на фермерите бе оценено с отличен от Дукатева, която ги поощри да си направят хор в шоуто. Шопски и оркестърът му сложиха край на неочакваната си визита в шоуто с едно кръшно хоро. Припомняме, че Ивайло Шопски отпадна от състезанието за 100 000 лева в дуел с най-големия си дразнител, софтуерният милионер Митко Караиванов. По време на престоя си в риалитито той показа добри умения на организатор и строител, но авторитарният му характер и глад за скандали бързо го превърнаха в персона нон-грата за участниците.", "date": "2019.11.01", "title": "Скандалджията Шопски се завърна във „Фермата“"}
{"url": "https://www.monitor.bg:443/bg/a/view/sedmichen-monitoring-28-oktomvri-1-noemvri-179646", "text": "Един лъже, друг маже. Традициите бяха и са това, което са. Все още има хора, които не са осъзнали защо голяма част от десните избиратели в София не припознаха архитекта с провокативния стил. Няма общо нито с вибратора, нито с тапетите. Разни джуджета създават проблеми. Преди, около и след Хелоуин. Понякога и метлите трябва да правят завои. За да не катастрофират. Който го е страх от мечки, да не ходи в гората за... гъби. Има един музикант – Ицо Хазарта. Тези дни извади най-якия си хит, докато група моралисти го разпъваха на кръст. Знаменосецът на четата „ДеБъ“ излезе от евродрямката си и се напна по адвокатски да замаже резила на едни хайдути. Още се опитвам да осмисля предложението му втората в София да се откаже от балотажа, а срещу първата да се изправи четвъртия. Какво биха пожертвали неговите хора в случая, освен егото си? И още един – неприличен въпрос: Г-н Кънев защо не даде личен пример и не направи компромис с евродепутатското си място? Тази голяма работа с морала на чужд гръб понамирисва. Музикален поздрав от Ицо Хазарта към онези с мегафоните, които се имат за голямата работа. Както добре знаем, този израз има и друг смисъл. След първия тур на изборите е сигурно едно – някой ще трябва да претапицира дома си, ако продължава да има политически амбиции. И не е архитектът този някой. Дори и най-крещящият дизайн е за предпочитане пред стерилитета. Вглеждането в интериора е механичен процес. Гледаш, гледаш, а в един момент картината се размива и губиш реална преценка за себе си. Редник Иванов докладва на старшина Атанасов как е минала нощната смяна. - Господин старшина, тая нощ нямаше никакви произшествия, само дето счупихме чепа на лопатата - Че какво сте правили с лопатата през ноща? - Ами погребахме коня ви, гус'ин старшина. - Моят кон??? Че той си беше здрав? - Е, да. Ма му падна навеса на главата. - Новият навес? - Ми, при тая ударна вълна... - Каква ударна вълна бе, редник? - Ми, гръмна склада с мунициите. - Как така?! Защо?! - Ами, редник Кънев си изпуснал цигарата вътре. - Че редник Кънев откога пуши? Той ни пиеше, ни пушеше. - Е да, ама откакто му откраднаха знамето, пропуши... - Какво?! Лежащ флашмоб на „Дондуков“. Велосипедисти протестират пред Министерския съвет, че никой не ги уважавал – нито шофьорите, нито полицаите. Те дюдюкат, а гражданите, на които пречат с лежащия си флашмоб, още по-силно. И в двата случая – нарушение. Едните нямат право да протестират където и както им падне. Другите нямат право да натискат клаксоните, където и когато им падне. Това е забранено по правилник в населените места, освен, ако не се прави с цел предотвратяване на ПТП. Въпросът е чие нарушение е по-голямо в случая и къде, по дяволите, е родната полиция?! Музикален поздрав за лежащите велосипедисти, които накараха и онези, които нямаха никакво отношение към тях, да проявят неуважение. Песента е „Полегнала Тодора“... за всички, които я пожелаха. В центъра на София няма градски тоалетни. Ако са изчерпали исканията си за велосипедистите, флашмобаджиите могат ли да организират един клечащ протест на „Дондуков“? Със смъкнати гащи, разбира се. Егаси кефа. Ако те налегне нуждата, клякаш, където те свари. И протестираш. Протестърски фолклор: „Един протест пролет не прави“, „Времето е най големият критик, то ще покаже кой е прав, кой е крив“, „Ако искаш да вземаш, научи се да даваш“, „Акъл – море, глава – шамандура“, „Апетитът идва с яденето“, „Гладна мечка хоро не играе (и протест не прави), ама като се нахрани и ляга да спи“, „Вади си вода от новия кладенец (“Америка за България“), но не плюй в стария“, „Всяко чудо за три дни“, „Дават ли ти - еж, гонят ли те – беж!“, „Залудо работи (не на площада), залудо не стой (на площада)“, „Кажи ми какви са ти приятелите, за да ти кажа какъв си“, „Лесно е да развалиш, мъчно е да направиш“, „Пилците се броят наесен“, „Тъпанът е голям, но е празен“. В седмицата, в която всички говорят за политика, да си поговорим за Лозан и страха да поемаш отговорност. Шефът на ВКС можеше да си вземе отпуск, за да участва в предизборната кампания спокойно или да се присъедини към Методи Лалов, където му е мястото. За чиста съвест в случая не говорим. Страх лозе пази! Преглеждайки архива на медиите бухалки на олигарха Прокопиев, човек изпада в недоумение. Това оня Лозан ли е, срещу когото толкова рипаха и протестираха? Как стана „от нашите“? Е няма такова превъртане. Цирк „Капитал“ на вашето внимание: тройно кълбо напред, превъртане, пирует, салто мортале и плонж. Попитали малкия Иванчо какъв ще стане като порасне. - Акробат! - уверено отговорил той. - Така ли?! И защо? - Тате вика, че за нищо друго не ме бива, освен да се катеря по главите на хората. Софийско правило: оставиш ли си метлата без надзор, ще ти я вдигнат за неправилно паркиране. Страшна дискусия в социалните мрежи – за и срещу Хелоуин. Точно толкова съществена, колкото да се спори рождените или именните дни да се празнуват. Който каквото ще, в крайна сметка. Имате си глави на раменете. Не за украса. Топ идиотски лаф на деня – коментар по водеща телевизия: А за колебаещите се между Хелоуин и българските традиции, остава утрешния Ден на будителите. Новата журналистика понякога такива ги плещи. - Мамо, как се запознахте с тате? - Дълга история. Беше в нощта срещу Вси светии през 1650 година. Той ме изгори на кладата. А аз се заклех, че ще го намеря и ще му отмъстя. - Огледалце, огледалце коя е най-красивата жена на света? - Егати тъпата вещица си, ми естествено, че е мис Свят… - Какво се е случило? - попита Спящата красавица. - Ваше Величество, една вещица Ви прокле преди 100 години навръх Хелоуин и оттогава спите. - Кой ме събуди? Някой принц? - Ми не точно. Здравей, аз съм Иван от Мтел. Желаете ли да се запознаете с нашите нови абонаментни планове? След празника на Хелоуин някои не можаха да се събудят, за да отпразнуват Деня на будителите. Догодина пак. Страховита новина, ехо от Хелоуин, от компания за бръснарски принадлежности, която призова всички дами да си пуснат мустаци през ноември в знак на солидарност с месеца на мъжкото здраве. Може и да не знаете, но имало и такава традиция - през единадесетия месец на годината представителите на силния пол спират да се бръснат, като по този начин отбелязват месеца на мъжкото здраве. „Ние винаги сме помагали на жените да се освободят от своето лицево окосмяване. Но нека този месец всички проявим солидарност с мъжете в кампанията Movember и в борбата срещу рака на простатата!“, призовават от компания „Били“. Неофициалното наименование на мустакатата дамска кампания щяло бъде \"Мо систърс\". Плагиати такива. Вече има подобно мустакато и брадато движение – #MeToo. Между мъже: - Бате, ама тая твоята има мустак... - Точно! Няма да си купувам конци за зъби... Ако жена ти се усмихва под мустак, не се май – купи й „Жилет“. Хич не е джентълменско да викаш на жена си „Коте“, само защото има мустаци. Мразя, когато направя комплимент на някого за мустака му... и в следващия момент тя вече не ми говори.", "date": "2019.11.01", "title": "Седмичен мониtоринг  (28 октомври – 1 ноември)"}
{"url": "https://www.monitor.bg:443/bg/a/view/levski-shte-tyrsi-klasen-half-prez-zimata-179638", "text": "Засилване на халфовата линия е целта пред „Левски“ по време зимната селекция, обяви изпълнителният директор на клуба Павел Колев. „Работи се непрекъснато по селекцията. Ще направим всичко възможно, но не и на всяка цена, да вземем необходимите играчи. Идеята е да вдигнем класата на отбора, най-вече в една определена зона - халфовата линия“, сподели Колев пред Sportal TV. По неговите думи „Левски“ няма да предложи нови договори на всички играчи, чиито контракти изтичат в края на сезона. Към момента сред тях са Кали Тиам, Живко Миланов, Мартин Райнов, Филипе Нашименто, както и младият Ивайло Найденов. Асен Чандъров пък е под наем от „Септември“ с опция за закупуване. „Официално предложение или заявен интерес към някой наш играч няма. Единствено за Станислав Иванов има някакви подпитвания оттук-оттам, но това е далеч от официалния начин, по който се случва в европейския футбол”, каза Колев. Той внесе разяснение и относно забраната за използване на знамена, тъпани и пиротехнически средства в Сектор “А” на „Герена“. По думите му идеята е тази част от стадиона да се превърне в семеен сектор, който изключва прояви на ултраси. В четвъртък вечерта Колев изгледа победата на „Левски“ над „Дунав“ на стадион „Георги Аспарухов“ в компанията на новия селекционер на националите Георги Дерменджиев. „Сините“ биха само с 2:0, след като направиха доста пропуски, като нацелиха 4 пъти и гредите зад Благой Макенджиев. Стражът на гостите пък стана автор на нередовен автогол, при който имаше засада на Дени Алар. Второто попадение за домакините бе на Холмар Ейолфсон в 23-ата минута. Заради нецензурни скандирания на „сините“ фенове обаче „Левски“ бе глобен с 1000 лв. От Дисциплинарната комисия на БФС вчера. Най-солена бе санкцията за ЦСКА, който трябва да плати 1300 лв. заради нерегламентирано използване на димки и факли от своите ултраси.", "date": "2019.11.01", "title": "„Левски“ ще търси класен халф през зимата"}
{"url": "https://www.monitor.bg:443/bg/a/view/sprjaha-projekcija-na-bylgarski-film-v-bosilegrad-179641", "text": "Денят на Народните будители в Босилеград започна със скандал вчера сутринта. Директорът на Основното училище в Западните покрайнини - Методи Чипев, провали програмата, която той бе предложил с конкретна дата и час като извънкласно образователно занимание за учениците, обявиха с възмущение от Културно-информационния център. Директорът Чипев в подготовката на събитието е заявил участие на 150 ученици от І до ІV клас. Отделно от това в деня на Народните будители в Културния център в града е трябвало да се прожектира българския детски филм „Лили рибката“. „Посолството осигури авторските права на филма, финансира разходите, свързани с отоплението на залата и закупи 150 подаръци с български книги за учениците. Вторият секретар на българското Посолството Юлиан Китипов специално пристигна от Белград с филма и подаръците, но учениците останаха затворени в класните стаи, а директорът беше изчезнал“, обясни нелепата ситуация председателят на КИЦ-а, Иван Николов. Преди няколко дни, част от учениците и техните учители от Босилеград посетиха българското посолство и бяха лично поканени от посланик Влайков да присъстват на това тържество. „Всички приеха поканата с голямо вълнение и очаквания, което беше помрачено от едноличните разпореждания на директора на основното училище. Въпреки че саботирането на български културни мероприятия в Босилеград е дългогодишна и почти редовна практика, гражданите на Босилеград бяха крайно изненадани от бруталното отношение не само към Деня на народните будители, но и към официалните представители на българската държава и особено към учениците“, категорични бяха от Културно-информационния център.", "date": "2019.11.01", "title": "Спряха прожекция на български филм в Босилеград"}
{"url": "https://www.monitor.bg:443/bg/a/view/bylgarski-poshti-zapochvat-da-raznasjat-vestnici-ot-januari-179639", "text": "„Български пощи“ ще започнат да разнасят вестници и печатни издания от втората половина на януари. Това заяви министърът на транспорта Росен Желязков, като уточни, че вестниците ще се разпространяват по 18 национални маршрута, 115 регионални и 110 нощни. По думите му това се равнява на 3500 доставки на 400 пакета на ден. Това пък правело по 800 000 км на месец, пренесени 900 тона печатни издания или 2400 куб. метра. Желязков обясни, че в момента дистрибуторите са 50-60 на брой. По думите му пощите нямали желание да се превърнат в монополист , а влизали на пазара, за да бъдат диверсифицирани доставките. Желязков обясни, че държавните пощи ще работят на себестойност и не търсят печалба от тази дейност, но ще използват логистиката, за да развиват други дейности на дружеството, от които да се печели, каза още министърът. Цената на разпространението е  отстъпката от цената на печатното издания, която е между 30-35%. За логистиката -  от рампата на печатниците до разпространителните пунктове дистрибуторът приема 20%, а за търговците на дребно остават 10%, поясни Желязков. Български пощи има 3000 пощенски станции и свои пунктове в градовете, в които обикновено има пътникопоток, така че те ще продават и на дребно, допълни още Желязков.", "date": "2019.11.01", "title": "\"Български пощи“ започват да разнасят вестници от януари"}
{"url": "https://www.monitor.bg:443/bg/a/view/japonskijat-teatyr-ashibue-gostuva-v-sofija-i-burgas-179637", "text": "Японският театър „Ашибуе” ще представи у нас отличения с 6 международни награди спектакъл „Виолончелистът Гошу” по едноименното произведение на Кенджи Миазава. Спектакълът ще се играе на 3 ноември от 19.00 ч. на сцената на Сити Марк Арт Център и на 7 ноември в Държавен куклен театър – Бургас. Гостуването е в рамките на 30-ите юбилейни Дни на японската култура в България. Режисьор на спектакъла е Цукуши Сонояма, която е и директор на театъра. В спектакъла участват артистите Мацуура Юми, Ивата Кадзумаса, Саката Шиори, Кавамура Мами, Уеда Икуко, Арита Миюки, Дате Нама, Ичиока Хироши, Ушио Коки. Представленията ще се играят на японски език със субтитри на български. Преводът е дело на Биляна Станойлович и Кристина Иванова. Част от текста артистите от театър „Ашибуе” са научили на български с любезното съдействие на Кристина Иванова, работила известно време с тях в Япония по 16 часа дневно. „Виолончелистът Гошу” е необикновена история за музиката и за чудните пътеки, които водят към нея, разказана от японския гений Кенджи Миазава. Диригентът и целият оркестър смятат Гошу за лош музикант, но когото група животни му помагат да почувства и открие музиката в себе си, той успява да смае всички с изпълнението си и да пожъне огромен успех. Театрална компания „Ашибуе” е основана през 1966 г. в префектура Шимане, град Мацуе, и е най-малкият държавен театър в Япония. От 1999 г. театър „Ашибуе” е домакин на големия международен форум „Горски театрален фестивал – Мацуе”, който се провежда на всеки 3 години. Спектакълът се осъществява с подкрепата на посолството на Япония в България, Japan Foundation, Shimane Culture Fund, префектура Шимане и по покана на Театър „Кредо” и Държавен куклен театър – Бургас.", "date": "2019.11.01", "title": "Японският театър „Ашибуе” гостува в София и Бургас"}
{"url": "https://www.monitor.bg:443/bg/a/view/gotov-e-novijat-mineralen-basejn-v-park-vyzrajdane-video-179636", "text": "Днес беше въведен в експлоатация от ДНСК 25 дка нов парк и аквакомплекс на площ от 7 дка. Комплексът е част от разширението на парк \"Възраждане\". Това написа в профила си във Фейсбук, зам.кметът Тодор Чобанов. Закритият басейн е с олимпийски размери. Минералната вода от извора в \"Баталова водица\" ще се ползва за СПА и балнеология в рамките на комплекса.", "date": "2019.11.01", "title": "Готов е новият минерален басейн в парк „Възраждане“ (ВИДЕО)"}
{"url": "https://www.monitor.bg:443/bg/a/view/volejbolistite-zapochvat-s-francija-bitkata-za-kvotata-179626", "text": "Мъжкият национален отбор по волейбол на България започва срещу Франция на европейската олимпийска квалификация в Берлин (5-10 януари). Това стана ясно, след като Европейската конфедерация (CEV) публикува официално програмата за последните пресявки за Игрите в Токио 2020. Осемте отбора, които ще участват на турнира са разделени в две групи по четири, а срещите ще се играят в легендарната зала \"Макс Шмелинг Хале\". Момчетата на Силвано Пранди попаднаха в тежката Група „В“ заедно с настоящия европейски шампион Сърбия и класните състави на Франция и Холандия. В другата група са домакините от Германия, Белгия, Словения и Чехия. В групите се играе всеки срещу всеки. Първите два от всеки поток се срещат на кръст на полуфинали, победителите от които ще спорят за единствената квота за Токио. Досега от Европа място на Игрите си извоюваха съставите на Русия, Италия и Полша, които спечелиха световните си квалификации. Право да участват в Токио 2020 имат и домакините от Япония, Бразилия, Аржентина и САЩ. България ще почива в първия ден на олимпийската квалификация в Берлин, а „петлите“ започват срещу Сърбия. На 7 януари от 15 часа нашите срещат Холандия, а на 8-ми от 18 часа – Сърбия. При жените България е в предварителна група \"А\" на турнира в холандския град Апелдорн (7-12 януари). \"Лъвиците\", водени от Иван Петков, се изправят срещу домакините от Холандия, Полша и Азербайджан. В другата група \"В\" са отборите са Турция, Германия и Хърватия. Регламентът на олимпийската квалификация е същият като при мъжете, като само победителят печели квота. Нашите стартират на 7 януари срещу Полша от 17 часа. Следва мач с Холандия, а на 9-и от 17 часа играем с Азербайджан.", "date": "2019.11.01", "title": "Волейболистите започват с Франция битката за квотата"}
{"url": "https://www.monitor.bg:443/bg/a/view/faraj-predloji-na-djonsyn-da-skysa-sdelkata-za-brekzit-179625", "text": "Лидерът на британската Партия на Брекзита (ПБ) Найджъл Фараж призова днес премиера Борис Джонсън да се откаже от, по думите му, лошата сделка с Брюксел за излизането на страната от Европейския съюз и за изборите на 12 декември да се съгласи на алианс за напускане на ЕС, предаде Ройтерс. Като лидер на Партията за независимост на Обединеното кралство (ЮКИП) Фараж принуди тогавашния премиер Дейвид Камерън да насрочи референдум за членството на Великобритания в съюза, а след това бе активен участник в кампанията за излизането от блока.  Той даде на Джонсън срок да изпълни исканията му до 14 ноември. Ако правителството не се съгласи, тогава ПБ ще бъде единствената партия на тези избори, която в действителност представлява Брекзит\", каза Фараж пред репортери в Лондон. Той се закани, че в такъв случай партията му \"ще се бори за всяко място в Англия, Шотландия и Уелс\" и е готова за това. По думите на Найджъл Фараж нито една политическа сила, включително неговата, няма монопол върху Брекзит, а предлаганият алианс ще спечели мнозинство в парламента на партиите против оставането в ЕС.  Управляващите консерватори предупредиха, че гласуването за ПБ може да изведе на власт лейбъристите на Джереми Корбин и да осуети излизането от ЕС.  \"Вотът за Фараж е риск Джереми Корбин да влезе през задната врата на Даунинг стрийт 10\", заявява в електронно писмо председателят на Консервативната партия Джеймс Клевърли. По думите му такова гласуване няма да осигури Брекзит, а ще доведе до нов неработещ парламент.", "date": "2019.11.01", "title": "Фараж предложи на Джонсън да скъса сделката за Брекзит "}
{"url": "https://www.monitor.bg:443/bg/a/view/novak-djokovich-na-pytja-na-grisho-na-1-2-finalite-v-parij-179644", "text": "Световният №1 Новак Джокович ще се изправи срещу Григор Димитров на 1/2-финалите на турнира от сериите \"Мастърс 1000\" в Париж. Сръбската тенис звезда прегази Стефанос Циципас с 6:1, 6:2 само за 59 минути в четвъртфинален двубой, който се игра след мача на българина. Джокович демонстрира страхотно ниво и дори можеше да затвори първия сет на 0. Той повесе 5:0 и 40:0, но гръцкият тенисист успя да спечели един гейм. Във втория сет ситуацията не се промени особено. Ноле поведе с 4:1 гейма, а след това приключи уверено мача с 6:2 и общото 2:0 сета. Срещата между Новак Джокович и Григор Димитров ще е десета по между им. Сърбинът води с 9-1 победи. Единственият успех на Гришо е от \"Мастърса\" в Мадрид преди 6 години. За последно те се срещнаха на друг \"Мастърс\"- този в Синсинати миналата година, когато Джокович победи в 3 сета.", "date": "2019.11.01", "title": "Новак Джокович на пътя на Гришо на 1/2-финалите в Париж"}
{"url": "https://www.monitor.bg:443/bg/a/view/stojanka-mutafova-s-visoka-temperatura-sled-operacija-179618", "text": "Легендата на българския театър Стоянка Мутафова се възстановява след сериозна операция в болница \"Лозенец\". Миналия понеделник, 21 октомври, на голямата актриса е бил отстранен жлъчният мехур след тежко възпаление на жлъчката. Операцията е минала успешно, Мутафова е в съзнание, но вследствие на възпалението е получила сепсис и е вдигнала висока температура. Вечерта в четвъртък тя се е почувствала много по-добре, била е жизнена, температурата й се е нормализирала до 37 градуса след 10-дневната терапия с вливане на антибиотици, но в петък през деня разказа за „Монитор“ дъщерята на комедийната прима Мария Грубешлиева-Муки. Муки е неотлъчно до майка си в болницата, прибира се вкъщи само късно вечер, за да поспи малко и да събере сили за следващия ден, на успокоителни е. „Състоянието на майка не е розово. Единственото хубаво е, че тя успя да издържи тежката упойка по време на операцията и да излезе благополучно от нея, което на 97 години не е безрисково“, обясни дъщерята на легендата. Лекарите от Университетска болница „Лозенец“ полагат всички възможни грижи за Мутафова и се надяват, че инфекцията върви към пълно овладяване, но възстановяването на тази възраст е продължително. Грубешлиева е дала съгласието си за извършената операция, защото в противен случай организмът на звездата би издържал опасното възпаление за не повече от няколко дни. В момента Стоянка е на подпомогнато дишане – диша самостоятелно, но когато поиска й включват допълнително кислород, за да улеснят и стабилизират процеса, каза Муки. Голямата актриса комуникира най-вече с мимика и жестове, защото на моменти я интубират отново, което затруднява говора й, но Това е третото влизане на Мутафова в болница за последните няколко месеца. Втория път, след поставянето на пейсмейкър, тя се е чувствала добре, непосредствено след операцията на жлъчката също е била бодра, но процедурите по лечението й сякаш вече са я поуморили, смята Муки. „Нямам подкрепа отникъде. Сама съм. Когато имаше турнета и пари, имахме мениджър, когото Стоянка направи популярен. Сега, когато тя е в тежко състояние, той я изостави и 12 дни даже не се е поинтересувал как е тя. При предишната й хоспитализация помагаше, сега - не“, изплака огорчението си Грубешлева. Мениджърът на звездата – Евгени Боянов, каза пред „Монитор“, че е с тежък вирус и няма как да я посети, но поддържал връзка с лекарите. Толкова много любов и добри пожелания за Стоянка Мутафова е чул тези дни, че и той като че ли се е почувствал по-добре от тази позитивна енергия, сподели Боянов. Целият екип на „Монитор“ стиска палци любимката на народа да се възстанови скоро и напълно и да продължи да радва вярната си публика.", "date": "2019.11.01", "title": "Стоянка Мутафова с висока температура след операция  "}
{"url": "https://www.monitor.bg:443/bg/a/view/do-5-dekemvri-sem-priema-dokumenti-za-izbora-na-shef-na-bnr-179643", "text": "Съветът за електронни медии (СЕМ) обявява процедура за избор за нов генерален директор на Българското национално радио (БНР), съобщиха от медийния регулатор. Мандатът на генералния директор бе предсрочно прекратен с решение от 17 октомври 2019 г. и беше избран временно изпълняващ длъжността. Документи на кандидатите за участие в новата процедура ще се приемат до 5 декември 2019 г. До 8 януари СЕМ ще оповести на интернет страницата си кандидатите, допуснати до участие в процедурата, а до 15 януари ще обяви кандидатите, допуснати до третия етап на процедурата. Изслушванията с одобрените до третия етап са на 20 и 21 януари 2020 г. На 22 януари СЕМ ще определи с решение кандидата, избран за генерален директор на БНР. Ако никой от кандидатите не получи най-малко три гласа, един час по-късно се насрочва второ заседание. В случай, че и на него не бъде избран генерален директор, един час по-късно се насрочва трето заседание. Ако и на третото поредно заседание не бъде избран генерален директор на БНР, процедурата се прекратява.", "date": "2019.11.01", "title": "До 5 декември СЕМ приема документи за избора на шеф на БНР "}
{"url": "https://www.monitor.bg:443/bg/a/view/spipaha-200-kilograma-nelegalen-tutun-179633", "text": "Общо 200 килограма листна маса намериха служители на Областната дирекция на МВР в Пловдив при претърсване на камион с великотърновска регистрация. При последвал обиск в товарния отсек, зад тапа от празни кашони, служителите открили 20 чувала с нарязан тютюн без установен произход. Те били иззети, заедно с камиона. 46-годишният шофьор е задържан с полицейска заповед за срок до 24 часа. По случая е образувано досъдебно производство за притежание на акцизни стоки без бандерол.", "date": "2019.11.01", "title": "Спипаха 200 килограма нелегален тютюн"}
{"url": "https://www.monitor.bg:443/bg/a/view/izgrajdat-digitalen-hyb-v-blagoevgrad-179630", "text": "Дигитален хъб ще бъде изграден в Благоевград. Целта е да се предоставят безплатно услуги в сферата на информационните технологии с организиране на обучения, сертифициране, развитие на софтуер, работа със софтуерни платформи и управление на дигитални проекти. Това стана ясно на провелия се форум в зала „22 септември” в Благоевград, организиран от компанията „Лийвдвижън”, с подкрепата на Община Благоевград и Областна администрация-Благоевград. На срещата бяха представени добри практики и решения за развитието на сектора на информационните технологии в областния център на Пиринско. Обсъдено бе и създаването на дигитален хъб: “ Създаването му е изключително важно за Благоевград, заяви заместник-кметът Христина Шопова. По този начин ще се привлекат млади хора в града и ще се задържат тук тези, които живеят и учат в Благоевград. Обученията, работата със софтуерни платформи и управлението на дигитални проекти ще създаде предпоставки за една добра бъдеща реализация на студентите.” Благоевград ще стане дигитален град. С електронни табла по спирките, за да се вижда кога ще дойде автобусът, с навигация, която ще ни показва най-близкото паркомясто, с електромобили и електроавтобуси.  Благоевград ще се превърне в умен град на бъдещето заради двата университета и многото млади хора, които учат в тях. Защото високите технологии стават неизменна част от обществото ни. Градът е първият в страната, в който е внедрена модерна система за видеонаблюдение и контрол. Другите модули за дигитален Благоевград ще са умно управление, енергоефективност, околна среда, интелигентни сгради, WI FI публични зони, като първите стъпки в тази посока вече са направени. „Наши партньори са държавни институции и частни компании от страната и чужбина. Благодарим за подкрепата на Община Благоевград и Областна администрация-Благоевград. Всички, които имат желание, имат достъп до най-новите технологии. Тук ще разширим нашата фирма, ще търсим още млади хора. Нашата цел е да превърнем Благоевград в съвременен аутсорсинг център. Продаваме успешно софтуер вече 3 години, млади, амбициозни хора могат да се развиват, всеки с амбиции и възможности ще може да разбере какво точно правим”, споделиха представители на компанията  „Лийвдвижън“. Те бяха категорични, че ще бъдат създадени нови работни места в Благоевград, като ще се получават хубави заплати, а това може да върне в родния град и младежи, които сега учат или работят в София.  Според тях всяка добра идея в областта на високите технологии трябва да се реализира, за да стане Благоевград по-добро място за живеене. В бъдещия дигитален хъб ученици и граждани ще получават компетенции и подготовка, ще учат нови неща, ще се развиват, за да са готови за пазара на труда. Една от целите е големи световни компании да правят отворени дни, отворени седмици в този хъб, когато заработи. Техен представител ще изнася лекции, ще води курсове. Така ще се направи по-добра връзка между бизнеса и младите хора. „Благоевград е изключително добро място за създаване на дигитален хъб, двигател на бизнеса са хората”, категорични бяха експертите.", "date": "2019.11.01", "title": "Изграждат дигитален хъб в Благоевград"}
{"url": "https://www.monitor.bg:443/bg/a/view/urgen-klop-zashtiti-bylgarija-za-rasizma-179627", "text": "Треньорът на „Ливърпул“ Юрген Клоп е един от малкото хора в Англия, които не се поддадоха на всеобщата вълна срещу България. Немският специалист отказа да изсипе обвинения върху страната ни след расисткия скандал по време на мача с Англия, както направиха почти всички популярни футболни личности на Острова. Клоп коментира наказанието, което УЕФА ни наложи. \"Вижте, това не е проблем само в България. Не е български расизъм, защото го има навсякъде. Не мога да преценя, не ми е работа, но защо да наказват федерацията, нима тя е виновна за възникналите проблеми. Живеем във време, когато този проблем се повтаря непрекъснато. Трябва да се направи така, че тези момчета да кажат \"съжаляваме, няма да правим повече така\". Проблемът не е във федерацията\", сподели треньор номер 1 на ФИФА. Той коментира и натоварената програма на клубния си тим „Ливърпул“, който може да прибегне до абсурдно, но същевременно историческо решение. „Мърсисайдци“ стартират участието си на световното клубно първенство в Катар на 18 декември, а четвъртфиналите в Купата на Лигата са по същото време. На хоризонта изникна нов вариант -„Ливърпул“ може да изиграе два мача в рамките на 24 часа, при това на два различни континента и на 5360 км един от друг. Обсъжда се възможност титулярите да бъдат в Доха, където да изиграят полуфинала от световното клубно първенство. Ден по-рано, други 18 играчи, повече от които юноши, ще играят срещу „Астън Вила“ за Купата на Лигата.", "date": "2019.11.01", "title": "Юрген Клоп защити България за расизма"}
{"url": "https://www.monitor.bg:443/bg/a/view/oshte-18-uchilishta-modernizirat-po-selskata-programa-179634", "text": "ДФ „Земеделие“ одобри последните 18 проекта за обновяване на училища по подмярка 7.2 от ПРСР 2014-2020. В рамките на процедурата чрез ИСУН бяха подадени общо 41 проектни предложения с обща стойност на заявената субсидия за близо 34,5 млн. лв. За тях беше извършена предварителна оценка, тъй като размерът на заявената финансова подкрепа надвишаваше бюджета, определен в условията за кандидатстване. През юли Управляващият орган на ПРСР увеличи бюджета по подмярка 7.2 за модернизиране на училищата с близо 14 млн. лв. Тези средства са достатъчни за да покрият всички подадени проектни предложения. На сайта на ДФЗ е публикуван списък на проектите, които не преминават на последващ етап - техническа и финансова оценка по процедурата - № BG06RDNP001-7.002 - Училище Предложението за отказ ще бъде изпратено на кандидатите и чрез ИСУН. В едноседмичен срок след получаването му, те могат да подадат възражения пред изпълнителния директор на ДФЗ - РА.", "date": "2019.11.01", "title": "Още 18 училища модернизират по селската програма"}
{"url": "https://www.monitor.bg:443/bg/a/view/igrite-prevzemat-sofija-utre-179629", "text": "Над 40 събития, разпръснати измежду 30 различни места из столицата, ще се погрижат за доброто настроение на малки и големи в рамките на Sofia Game Night утре вечер. За втора поредна година София ще „диша“ игри, като във всички локации се влиза с вход свободен. От събития за настолни и компютърни игри, виртуална реалност и ретро гейминг до богата детска програма, насърчаваща МИНТ (математика, инженерство, наука и технология) уменията в ранна възраст, както и още много забавления, турнири, партита, манга и косплей и др. ще очакват феновете на игрите в събота вечер. От най-ранна до юношеска възраст игрите стимулират логическото и стратегическо мислене, развиват въображението и подпомагат социалните умения. Игрите за възрастни пък често засягат важни социални и политически теми като властови отношения в обществото, милитаризъм и други. Игрите намират своето неизменно място още в изкуството, музиката, театъра, музеите“, коментират организаторите на Sofia Game Night, като не пропускат да добавят, че именно столицата е един от най-важните хъбове за гейминг индустрията на Балканите.", "date": "2019.11.01", "title": "Игрите превземат София утре"}
{"url": "https://www.monitor.bg:443/bg/a/view/vdyhnoven-grigor-dimitrov-njama-spirka-v-parij-179631", "text": "Най-добрият ни тенисист Григор Димитров продължава победния си ход на турнира от сериите \"Мастърс 1000\" в Париж. Димитров надви с 2:0 сета - 6:2, 7:5 чилиеца Кристиан Гарин на 1/4-финалите за час и 31 минути. Следващият съперник на българина е Новак Джокович, който отвя с 6:1, 6:2 Стефанос Циципас във втория 1/4-финал. Влизането в топ 4 във френската столица означава и връщане сред първите 20 тенисисти в света за Григор. С успеха над Гарин, той добави нови 180 точки на сметката си. Мачът срещу 23-годишния чилиец предложи всичко за зрителите - от убедително надмощие в първия сет, до кризисни моменти във втория. Гришо осъществи ранен пробив на старта, който затвърди и дръпна с 3:0. Доминацията в първата част бе потвърдена с още един пробив за крайното 6:2. 42-ят в света Кристиан Гарин подобри играта си във втората част и затрудни доста българина. Първата ни ракета пак проби рано опонента си за 2:0, но Гарин върна жеста и изравни. При 4:4 Григор Димитров поведе с 40:0 при свой сервис, но допусна да бъде пробит. Гришо не се предаде, светкавично върна пробива за 5:5, поведе и след това отново взе подаването на опонента си, за да затвори сета със 7:5. \"Опитвам да играя възможно най-опростено. Всички имаме своите проблеми извън корта. Аз обаче се радвам на страхотен екип и невероятно семейство около себе си. Това е всичко, което искам. Отново съм здрав. От какво повече се нуждае човек в края на краищата? Не приемам за даденост нито един ден, независимо дали съм на корта или не. Оценявам всичко и съм благодарен\", коментира Димитров още след успеха в миналия кръг над Доминик Тийм, давайки обяснение за доброто си представяне в Париж. Преди сблъсъка със Стефанос Циципас, Новак Джокович пък надви Кайл Едмънд със 7:6 (7), 6:1. Сърбинът е в спор с Рафаел Надал в опита си да завърши годината като №1 за шести път в кариерата си. Надал от своя страна се наложи с 6:4, 6:4 над Стан Вавринка. Испанецът стигна тази фаза във френската столица за седми път, а на пътя му застана местният любимец Жо-Вилфред Цонга. В същото време друг българин Адриан Андреев се класира за 1/4-финалите на турнира в Нейпълс, Флорида. Надпреварата в САЩ е с награден фонд от 25 хиляди долара. Андреев поведе с 5:1 преди номер 3 в схемата Мануел Пеня Лопес от Аржентина да се откаже. В първия кръг Адриан разгроми с 6:0, 6:1 Харисън Адамс от САЩ за 59 минути игра.", "date": "2019.11.01", "title": "Вдъхновен Григор Димитров няма спирка в Париж (ГАЛЕРИЯ)"}
{"url": "https://www.monitor.bg:443/bg/a/view/malkijat-bust-pak-e-na-moda-179628", "text": "Малкият бюст се завръща триумфално в модното пространство. Оказва се, че все повече жени търсят пластичните хирурзи за намаляване на гърдите, отколкото за уголемяването им, пише в. \"Дейли стар\", позовавайки се на британско проучване. Малките „момчешки “ гърди бяха на мода през 70-те, когато се налагаше анорексичната визия. След това обачежените с малки гърди масово си слагаха силикон, за да ги увеличат. Проучване, осъществено във Великобритания от Cosmetic Surgery Specialist Flawless, показва, че повече представителки на нежния пол се информират от Гугъл за намаляване на гърдите, отколкото за обратната процедура. Тази година са отчетени средно 22 200 търсения месечно за \"намаляване на бюста\" и само 8100 за \"уголемяване на бюста\", пише БТА. И докато дамите се информират за корекции на гърдите, най-голям се оказва интересът към трансплантирането на коса, след като от метода се възползваха знаменитости като Уейн Руни и Кълъм Бест. Липосукцията също е често проучвана процедура - средно 27 000 британци месечно търсят информация за нея. Ринопластиката също се радва на популярност - средно 18 000 жители на Острова се осведомяват за корекции на носа.", "date": "2019.11.01", "title": "Малкият бюст пак е на мода"}
{"url": "https://www.monitor.bg:443/bg/a/view/puskat-otbrani-epizodi-na-prijateli-na-goljam-ekran-179635", "text": "Над 700 киносалона в Щатите ще излъчват избрани епизоди от „Приятели“ на голям екран. В ерата, когато пълнометражните филми се гледат все повече на лаптоп, таблет или смартфон, сериалът ще се разпише с прожекции на общо осем серии. Ходът служи като продължение на 25-ата годишнина от старта на „Приятели“, като всички излъчени епизоди ще бъдат посветени на Деня на благодарността. До решението се стигна, след като през септември компанията Fathom Events пусна 12 серии на голям екран, а прожекциите в 1600 кинозали събраха 2,9 милиона долара в боксофиса. Следващата порция „Приятели“ ще се отправи към салоните на 24 и 25 ноември. Припомняме, че комедийният сериал се излъчваше по NBC от 1994 до 2004 г. И досега феновете обаче имат възможност да се забавляват заедно с Рейчъл, Моника, Фийби, Джоуи, Чандлър и Рос благодарение на стрийминг платформите. Само преди броени дни пък Дженифър Анистън зарадва почитателите на поредицата, че  . Това няма да се случи обаче върху продължение на сериала. Към момента актьорите се фокусират върху намирането на правилния проект за съвместната си работа.", "date": "2019.11.01", "title": "Пускат отбрани епизоди на „Приятели“ на голям екран"}
{"url": "https://www.monitor.bg:443/bg/a/view/v-srjada-lidl-predstavja-rezultati-ot-iznosa-na-bylgarski-produkti-179611", "text": "На 6 ноември в сряда Лидл България ще представи впечатляващи резултати при износа на български продукти, съобщиха от търговската верига. На събитието ще станат ясни ясни кои са компаниите и продуктите, реализирали износ за милиони в Европа? Кой е българският производител с най-голям износ в мрежата на Lidl за изминалата година? Кой е първият български продукт, успял да достигне до продажба в Lidl Германия на най-конкурентната позиция на каса? Официален гост на събитието ще бъде министърът на земеделието, храните и горите Десислава Танева. Резултатите ще представят Милена Драгийска, главен изпълнителен директор на Лидл България и представители на двама от партньорите на веригата - група Симид, производител на хляб и хлебни изделия и Смарт Органик АД, производител на био храни и сурови барчета.", "date": "2019.11.01", "title": "В сряда Лидл представя резултати от износа на български продукти"}
{"url": "https://www.monitor.bg:443/bg/a/view/30-snegorina-gotovi-da-chistjat-zimnite-prohodi-179612", "text": "30 снегорина са подготвени за чистене на планинските проходи, когато падне първият сняг, съобщават от АПИ. При влошаване на времето машините ще започнат да разчистват „Петрохан“, „Троянски“, „Шипка“, „Твърдишки“, „Предел“ и на Прохода на Републиката. Осигурени са нужните количества сол и пясък. От пътната агенция информират, че на „Петрохан“, „Шипка“ и Прохода на Републиката настилката асфалтът е мокър, а видимостта е намалена до 100 метра. Агенция „Пътна инфраструктура“ призовават водачите да си сменят летните гуми със зимни и да карат със скорост, съобразена с есенно-зимните условия.", "date": "2019.11.01", "title": "30 снегорина готови да чистят зимните проходи"}
{"url": "https://www.monitor.bg:443/bg/a/view/hetafe-sprja-granada-za-vyrha-v-la-liga-179616", "text": "„Хетафе“ победи у дома с 3:1 „Гранада“ в двубой от 11-ия кръг и го отдалечи от първото място в Ла Лига. „Гранада“ се представя блестящо отГначалото на сезона, като при успех, можеше да изпревари лидера „Барселона“ с 1 точка. „Хетафе“ изкова успеха си още през първото полувреме, след като поведе с 2:0 с попадения на Родригес и Арамбари. Гостите върнаха интригата в мача четвърт час преди края, когато Пуертас намали. В 88-ата минута Тиморс с фантастично изпълнение на пряк свободен удар осигури трите точки за „Хетафе“. С гол в добавеното време „Ейбар“ победи с 2:1 у дома „Виляреал“. „Майорка“ и „Осасуна“ не успяха да се победят, като завършиха 2:2. Домакините получиха две дузпи и на два пъти повеждаха в резултата, но „Осасуна“ стигна до равенство. Междувременно се разбра, че „Арсенал“ е готов да се включи в надпреварата за играча на „Реал“ (Мадрид) Иско. Испанският национал не попада в плановете на мениджъра Зинедин Зидан и много рядко получава шансове за изява. Наставникът на „артилеристите\" Унай Емери вижда в лицето на 27-годишния халф идеалния заместник на Месут Йозил. Освен „Арсенал“, интерес към Иско проявяват „Манчестър Сити“ и „Ювентус“. Предполагаемата цена на испанеца е около 60 милиона евро.", "date": "2019.11.01", "title": "„Хетафе“ спря „Гранада“ за върха в Ла Лига"}
{"url": "https://www.monitor.bg:443/bg/a/view/emilija-klark-razkri-vinovnika-za-gafa-s-chashata-kafe-v-igra-na-tronove-179614", "text": "Последният сезон на „Игра на тронове“ премина под зоркото око на критичните фенове, а сред гафовете, които зрителите откриха, бе присъствието на чаша с кафе от Starbucks. Шест месеца, след като сцената с кофеиновата напитка бе излъчена, актрисата Емилия Кларк разкри кой е виновен за инцидента. Въпреки че мнозина обвиниха именно нея за гафа (дори становището на HBO гласеше: „Това е грешка. Денерис си беше поръчала билков чай“), екранната майка на драконите бе категорична, че ободряващата напитка всъщност е забравена на снимачната площадка от нейния колега Конлет Хил (Варис). \"Имахме парти наскоро и Конлет, който седеше до мен, ме дръпна настрани и ми каза: Така е, каза ми го. Може би наистина беше пиян, когато го направи, но ми го каза“, намигна Кларк пред тв водещия Джими Фалън.", "date": "2019.11.01", "title": "Емилия Кларк разкри виновника за гафа с чашата кафе в „Игра на тронове“"}
{"url": "https://www.monitor.bg:443/bg/a/view/bylgarin-izsledva-sedemte-svjata-s-ridli-skot-video-179622", "text": "След 15-годишна пауза от рекламния свят прочутият режисьор Ридли Скот се завръща ударно с късометражния си научнофантастичен филм „Седемте свята“ (The Seven Worlds), част от промо кампанията на известен бранд коняк. Проектът на четирикратно номинирания за „Оскар“ кинодеец носи и усещане за национална гордост, предвид, че рамо до ромо с него по 4-минутната лента е работил най-успешният българин в глобалната рекламна индустрия Александър Калчев. Двамата завършиха промо видеото си през лятото, а само преди дни нашенецът разкри подробности от съвместната им работа и по време на първото издание на Noble Academy – образователната програба на Noble Graphics за млади специалисти в креативните комуникации. Калчев слави страната ни и по друга причина – той е най-младият изпълнителен творчески директор в историята на световната рекламна агенция DDB и през последните четири години оглавява офиса на агенцията в Париж. Българинът бе само един от лекторите на Noble Academy. Събитието, вдъхновено от престижния фестивал Cannes Lions, славещ се със статута си на оскари в рекламната индустрия, даде думата и на още опитни професионалисти като Мади Креймър (криейтив директор на Anomaly NY), Киара Манко (WARC - World Advertising Research Centre), Стив Лейтъм (директор „Таланти и обучения“ в Cannes Lions) и много други. Разделени в малки групи, участниците пък имаха възможността да се включат в четири практически семинара за стратегии и творческо мислене, водени от Сам Сондърс, Джон Палант, Максимилиан Калед и Мариам Акунова. Чавдар Кенаров, основател и творчески партньор в Noble Graphics, закри събитието с новината, че бъдещето на Noble Academy включва програма за студенти в колаборация с Нов български университет", "date": "2019.11.01", "title": "Българин изследва „Седемте свята“ с Ридли Скот (ВИДЕО)"}
{"url": "https://www.monitor.bg:443/bg/a/view/bylgarski-hokeisti-otivat-na-olimpiada-179613", "text": "За първи път от Игрите в Инсбрук през 1976 г. български състезатели по хокей на лед ще участват на олимпиада. Нино Томов и Мария Руневска спечелиха квоти за Младежките олимпийски игри в Лозана през януари догодина. Подборът на състезателите бе направен на базата на регионални тестове, която всяка страна организира. \"По регламент всяка страна провежда тестове, които надлежно се заснемат и документират, а след това се изпращат в международната федерация\", разкри председателят на федерацията ни Мартин Миланов пред sportal.bg и добави: \"В България участваха 12 деца. И други от тях дадоха добри резултатите, но Томов и Руневска успяха да вземат квоти.\" В официалната международна ранглиста за разпределяне на квотите Нино Томов е 10-и, а Мария Руневска е 70-а. Те ще участват в дисциплината 3 на 3 или крос айс, която се провежда на малко ледено поле. Тя е нова и ще дебютира на Младежки олимпийски игри. От международната федерация искат да я наложат и в бъдеще тя да влезе и в програмата на олимпийските игри. В Лозана 2020 нашите представители ще застанат рамо до рамо с канадски, руски, шведски, финландски и други силни играчи от страни, доказали се лидери в хокея.", "date": "2019.11.01", "title": " Български хокеисти отиват на олимпиада"}
{"url": "https://www.monitor.bg:443/bg/a/view/63-godishna-pogylna-belina-i-klekna-na-relsite-179623", "text": "63-годишната Стефка от благоевградския квартал „Струмско“ направи опит за самоубийство днес. Тя погълнала чаша с белина, после клекнала на релсите при жп гарата в Благоевград в очакване на влака. Веднага е подаден сигнал на телефон 112 и за броени минути пристигнали полицаи. Пристигнала и линейка, която по-най-бързия начин транспортирала Стефка в психодиспансера на благоевградската болница. Тя видимо е изпаднала в психическа криза.", "date": "2019.11.01", "title": ".63-годишна погълна белина и клекна на релсите"}
{"url": "https://www.monitor.bg:443/bg/a/view/formula-1-prevze-holivud-179615", "text": "Пилотите от Формула 1 демонстрираха уменията си пред фенове, събрали се на булевард \"Холивуд\" в Лос Анджелис в навечерието на Гран при на САЩ. Валтери Ботас, Даниел Рикардо, Макс Верстапен и Алекс Албън направиха шоу в затворения специално за случая участък. \"Чувствам се като дете в сладкарница\", сподели Рикардо за изживяването. Надпреварата в САЩ в неделя може да подпечата шестата световна титла на британеца Люис Хамилтън. Той е на 4 точки от отличието, като шансовете на единствения му конкурент Валтери Ботас са илюзорни. До края на сезона остават още 3 състезания. Преди старта в Остин, Тексас другата най-коментирана тема бе, че плановете на собствениците \"Либърти Медия\" за второ състезание на американска земя удариха на камък. Доскоро се спекулираше, че Маями може да се окаже вторият американски пристан в календара на Формула 1, но явно във Флорида няма чак такъв интерес към \"кралските гонки\". Това пък поставя на дневен ред въпроса, дали Формула 1 има нужда от Гран при на САЩ или всичко опира до амбициите на американските босове.", "date": "2019.11.01", "title": "Формула 1 превзе Холивуд"}
{"url": "https://www.monitor.bg:443/bg/a/view/bebe-zagina-pri-pojar-v-pleven-179617", "text": "Бебе на година е загинало при пожар в пристройка на къща в плевенското село Девенци, съобщават от ОД на МВР – Плевен. След като пламнал пожарът, към къщата са изпратени веднага огнеборци от Червен бряг. Полицаи са направили оглед на мястото и е установено, че пожарът е причинен от детска игра с печка на твърдо гориво. Тялото на починалото момиченце е намерено овъглено в единия от ъглите на помещението. Тленните му останки са изпратени за аутопсия.", "date": "2019.11.01", "title": "Бебе загина при пожар в Плевен"}
{"url": "https://www.monitor.bg:443/bg/a/view/iznosyt-na-irakski-petrol-e-namaljal-prez-oktomvri-179621", "text": "Износът на петрол от Ирак е намалял до 3,447 млн. барела на ден през октомври спрямо 3,576 млн. барела дневно през септември. Това се посочва в днешно изявление на иракското министерство на петрола, цитирано от Ройтерс. Експортът от терминалите в южната част на Басра е спаднал от 3,434 на 3,34 млн. барела на ден. Доставките от находищата в Северен Киркук за турското пристанище Джейхан са били средно 83 220 барела дневно. За Йордания по суша са се доставяли по 10 000 барела на ден. Средната продажна цена за октомври е била 57,153 долара за барел, носейки приходи от 6,107 милиарда долара, отчете министерството. Ирак продължава да произвежда петрол близо 5 млн. барела на ден под капацитета си от според изискванията на споразумението между членките на ОПЕК и страни извън картела като Русия, целящо да не допусне срив на цените на суровината.", "date": "2019.11.01", "title": "Износът на иракски петрол е намалял през октомври"}
{"url": "https://www.monitor.bg:443/bg/a/view/70-ot-avtoservizite-plashtat-truda-pod-masata-179605", "text": "70% от автосервизите и 60% от строителните предприемачи заплащат поне част от труда на работниците си под масата. Това стана ясно по време на представяне на проекта финансиран от ЕС „Подобряване на достъпа до заетост и качеството на работните места чрез ограничаване и превенция на недекларираната заетост“. Нелегалното наемане на работа, по данни на НАП, нанася вреди в размер на над 400 млн. лв. годишно на бюджета. По думите на председателя на Асоциацията на индустриалния капитал в България (АИКБ) Васил Велев. „Според статистическия компонент на индекса „Икономика на светло“ два пъти по често се среща недекларираната заетост. Според работниците и служителите тя е 62-63%, а според работодателите по-малко - 41%, отчете той. Велев, уточни още, че икономика и е най-масов неин елемент. „Усещането при наетите хора е, че сивите практики на пазара на труда са още по-масово проявление“, добави председателят на АИКБ. „В България няма дефиниция на нерегламентирана трудова заетост“, припомни той и цитира определението на ЕС: „Всяка платена дейност, законна по отношение на нейния характер, но не е декларирана пред публичните органи“. „Все още мними безработни се трудят нелегално. Освен това масово част от заплатите се плащат в плик и те не се декларират. По данни на анкети, в рамките на ЕС 11% от европейците са декларирали, че са закупували стоки произведени с недеклариран труд. Най-важното е да се създаде инструментариум за ефективна борба срещу сивата икономика“, смята Велев. Шефът на работодателската организация припомни подкрепата си, за предложеното от синдикатите за криминализиране на укриването на осигурителните плащания. „Направихме това, въпреки, че можеше да се прилагат мерките, касаещи нарушението за подаване на декларации с невярно съдържание за платените осигуровки“, поясни той. „Няма информация за наказани работодатели“, каза Велев и припомни за мълчаливото съгласие на наетите работници с нерегламентираното наемане. Според него в условията на ниска безработица силната страна е работникът, а не работодателят. „За това трябва да се търсят и други решения“, призова той. По думите му, нереграментираното наемане изкривява пазара на труда, води до нелоялна конкуренция, ощетява се фиска и Велев констатира обаче, че за последните почти 10 години и има подобрение, като най-силно е то в млечната промишленост и при производството на акцизните стоки - алкохол и горива. От своя страна зам.-министърът на труда и социалната политика Зорница Русинова коментира, че ключовата роля на държавата и на социалните партньори за изсветляването на икономиката има една единствена цел - хората в България да имат по-високи доходи. \"Комбинацията от мерки в последните 10 години дава своята роля и ефект\", подчерта Русинова и се похвали, че страната ни е с под 16% недекларирана заетост или по-ниско средното за Европа. Тя отчете още, че от Главна инспекция по труда (ИА ГИТ) от началото на годината са извършени над 30 000 проверки и са установени над 32 000 нарушения. Повече от половината от тях са свързани с нарушения на законодателството за заплащането на труда. Румяна Михайлова от ГИТ смята, че многото пълномощия дадени на инспекцията не дават възможност ведомството да изпълнява по-ефективно работата си. Тя припомни, че ГИТ вече отговаря и за фирмите изпаднали в несъстоятелност. Вицепрезидентът на КНСБ Пламен Нанков добави, че освен 70% сива икономика при автосервизите и 60% в строителството нивото й в леката промишленост е около 40 на сто, като нивото му е високо и в туризма и земеделието.", "date": "2019.11.01", "title": "70% от автосервизите плащат труда под масата"}
{"url": "https://www.monitor.bg:443/bg/a/view/ban-razdade-60-500-lv-na-17-mladi-ucheni-179609", "text": "Българската академия на науките раздаде общо 60 500 лв. на 17 млади учени. Паричните възнаграждения са за победители в конкурсите „Проф. Марин Дринов” и „Акад. Иван Гешов”. Те бяха връчени от министърът на образованието и науката Красимир Вълчев и председателят на Общото събрание на БАН проф. Евелина Славчева. В конкурса за най-млади учени до 30 години „Акад. Иван Евстратиев Гешов“ грамота и парична награда от 3000 лв. получиха петима докторантите в Академията в пет направления. За постижения в областта на „Информационни и комуникационни науки и технологии“ е награден Николай Николов, в направление „Енергийни ресурси и енергийна ефективност“ приз взема Павел Павлов, грамота и 3000 лв. в направление „Нанонауки, нови материали и технологии“ печели Катя Каменова-Стоянов, в направление „Културно-историческо наследство и национална идентичност” победител е Дарина Бойкина, а в „Човек и общество“ Петър Топуров. С допълнителна награда в размер от 1 500 лв. за постижения в научно направление „Нанонауки, нови материали и технологии“ пък е наградена Радост Иванова, която е докторант от Институт по механика. Тя се занимава с характеризиране на реалогичните свойства. „Идеята на моя проект е разработване на реологичен подход за оценка на хибридни структури с разграфени нанотрабички.“, обясни Иванова пред „Монитор“. Новият метод ще има приложение в 3D печата и изработката на различни елементи. 4000 лв. и грамота Общото събрание на БАН присъди на 11 млади учени до 35 г. „Проф. Марин Дринов“. Те получиха награди в девет категории. За постижения в научно направление „Информационни и комуникационни науки и технологии“е награден д-р Венелин Тодоров, в „Енергийни ресурси и енергийна ефективност“ д-р Кирил Христов от Институт за ядрени изследвания и ядрена енергетика, в сферата на „Нанонауки, нови материали и технологии“ грамота и парична награда взема д-р Ивалина Трендафилова, а в „Биоразнообразие, биоресурси и екология“ гл. ас. д-р Боян Вагалински. По два приза има в направленията “Биомедицина и качество на живот“ - на ас. д-р Радослав Александров и ас. д-р Манол Огнянов, и „Климатични промени, рискове и природни ресурси“- на д-р Радослава Бекова и гл. ас. д-р Методи Методиев. Сред наградените в конкурса „Проф. Марин Дринов“ са ас. д-р Даниела Йорданова Аветисян в направление „Астрономия, космически изследвания и технологии“, гл. ас. д-р Таня Стоянова Матанова в „Културно-историческо наследство и национална идентичност” и гл. ас. д-р Люба Динкова Спасова в „Човек и общество“. Спасова е от от Институт за изследване на обществата и знанието и работи по темата „Престъпления от омраза. Нормализация на социалната обусловеност на омразата“. Тя обясни, че този проблем съществува откакто се е появило разделението „ние-те“, но глобализацията, миграцията икономическите и социалните проблеми ги засилват. Спасова уточни, че мястото в обществото не е фактор. „Пътят за достигане до тези еди е различен. Има млади хора от добри семейства и елитни училища, но те също са радиклаизирани, както и такива от ниските социални прослойки, които не са повлияни“, коментира тя. Младият учен смята, че предразсъдъци винаги са съществували , но все повече е социално приемливо те да се показват. На честването академично слово на тема \"Образование, наука и национални ценности. За възходите и паденията в новото българско битие\" произнесе доц. д-р Христо Попов - директор на Националния археологичен институт с музей на БАН.", "date": "2019.11.01", "title": "БАН раздаде 60 500 лв.  на 17 млади учени"}
{"url": "https://www.monitor.bg:443/bg/a/view/bydete-budni-s-mene-179599", "text": "Денят на народите будители е уникален български празник, който още при създаването си през 1922 г. показва единството в ценностите и мирогледа на държавници и Църква. Целта на празника е да се изведат като примери за подражание личности от българската история, които със своя усет за правда, активност, идеализъм, грижа за народа и саможертва са предизвикали важни промени в живота на българите. Не само това, много от тези личности са обявени за светци от Българската църква, защото тяхното дело е било не само народно, тяхното дело е било и християнско. Нашите народни будители в огромната си част са черпели своите сили, идеи и мотивация от християнството. Призивът да бъдем будни принадлежи на първо място на Господ Иисус Христос, Който многократно призовава: „Бъдете будни и се молете, за да не паднете в изкушение“ (Мат. 26:41), „Каквото говоря на вас, говоря го на всички: бъдете будни!“ (Марк 13:37). Будността и бдението са важни изисквания пред християните. Това означава, че ставайки Христов, принадлежащ на Христос, човек трябва и да следва Христос във всичко, да изпълнява Неговите повели, сред които и тази да бъдем будни. Да си буден в християнски смисъл означава да познаваш вярата си, да я живееш активно – да отстояваш Божията правда, а не човешката, да си честен със себе си и с Бога, да си отдаден на ближните си и - не на последно място – да не забравяш Бога и в Него да търсиш подкрепа и помощ, защото Христос ни призовава: „Бъдете будни с Мене“ (Мат. 26:38). Човекът, който култивира в себе си тези качества, е буден. Той е наясно с реалността – преценява кое е добро и кое е лошо, с кое да се съгласява и с кое – не, кое следва да се промени и как. Както ни показва историята, будителите са били ярки личности, които са променяли своето време – виждали са проблемите и са намирали начини да ги решават. И в миналото, и сега будителите се налага да се борят със статуквото, със страховете и опасенията на хората. Но будителят, който носи Христос в сърцето си, не се страхува, защото помни думите на Спасителя: „Бъдете будни с Мене!“. Днес, когато постепенно възстановяваме празника на Народните будители от забвението, наложено му от комунизма, важна задача за нас, духовниците, е да се постараем да убедим българските младежи в ползата от будителството. Във всяко младо сърце Творецът е заложил стремежа към свобода, правда и развитие. Но този стремеж има нужда от подкрепа, от грижа и насърчение. Затова пред Българската православна църква стои като важен приоритет работата с децата и младежите, тяхното християнско възпитание и просвета. Това образование обаче не бива да се ограничава само до заучаване на факти и събития. Християнското образование ще е такова, само ако стане част от начина на живот на младия човек, ако го вдъхнови за активен и пълноценен живот и дейност. Защото само така ще можем да отгледаме поколение, в което ще има будители, годни да продължат делото на своите славни предшественици.", "date": "2019.11.01", "title": "Бъдете будни с мене"}
{"url": "https://www.monitor.bg:443/bg/a/view/datata-za-izbori-v-skopie-moje-da-byde-otlojena-179607", "text": "Премиерът на Северна Македония Зоран Заев заяви, че 12 април остава като дата за предсрочни парламентарни избори, но се запазва и възможността за евентуалното им отлагане заради ратификацията на протокола за членство на страната в НАТО, предаде агенция Макфакс. \"Няма да позволим като държава да останем без парламент, когато всички 29 страни членки ратифицират протокола и дойде ред на Северна Македония. Това не бива да се допуска\", каза премиерът пред журналисти. По-рано председателят на парламента Талат Джафери обяви, че ще разпусне парламента на 11 февруари, 60 дни преди парламентарните избори, насрочени за 12 април. Той каза, че няма възможност парламентът да се свика след тази дата, ако е необходимо да се ратифицира протоколът за членство в НАТО. За да стане пълноправна членка на НАТО, Северна Македония трябва да ратифицира протокола, след като той е бил ратифициран от всички 29 членки на алианса.", "date": "2019.11.01", "title": "Датата за избори в Скопие може да бъде отложена "}
{"url": "https://www.monitor.bg:443/bg/a/view/dupnichanka-podarjava-apartamenta-si-sreshtu-grija-za-dve-izstradali-kucheta-179606", "text": "Дупничанка е готова да „подари“ апартамента си срещу грижа за две изстрадали кучета. Само преди ден нестандартната обява буквално взриви социалните мрежи от въпроси. В същност обявата е публикувана от Василена Николова, която е готова да отдаде апартамента си на символична цена или дори да го предостави безвъзмездно за някой, който е решен да се грижи за две кучета. „ОТДАВАМ по наем обзаведен апартамент на символична сума и грижа към двама обитатели вътре. Намира се на 7-8 мин пеша от центъра, на 10 метра от училище и на още толкова от детска градина“, написа Василена Николова. Преди около 3 години младата жена успява да спаси от сигурна смърт две кучета – Моли и Зъбъл. „И двете кученца съм прибрала от улицата. Едното беше толкова бито и ритано, че му бяха изпочупили зъбите. Претърпя тежка операция и сега вече е добре. Тя е немски шпиц и вероятно просто в един момент е станала ненужна на собствениците му. Другото куче – Моли, също има своята тежка съдба. Ражда под контейнер за боклук, убиват и смазват кученцата й, а тя не се отделяше и за миг от тях. Беше решила да се предаде и да умре. Взех и нея. Сега и на двете търся дом, но без резултат“, обяснява младата дупничанка. Заради ангажираността си тя решава да отдаде жилището си под наем срещу символична сума, за да има кой да е плътно до Зъбъл и Моли. „Аз от сутрин до вечер съм на работа. Не искам да ги оставям кученцата самички по цял ден. Те имат нужда от разходка, от грижи. Ако някой реши да вземе апартамента аз също ще помагам. Да си призная най-голямата ми мечта е да намеря дом на тези две прекрасни същества“, обяснява Василена, която не веднъж е помагала на бедстващи животни от Дупница.", "date": "2019.11.01", "title": "Дупничанка отдава безплатно апартамента си срещу грижа за две изстрадали кучета"}
{"url": "https://www.monitor.bg:443/bg/a/view/manolova-shte-sydi-borisov-179601", "text": "Мая Манолова ще съди Бойко Борисов заради интервюто му тази сутрин в бТВ. Това обяви самата тя в ефира на същата телевизия. \"Срам ме е от премиера. Срам ме е от лъжите, клеветите и обидите, които той произнесе в национален ефир днес\", заяви Манолова. “Нарече екипа ми сбирток, гражданите - 124 хил. столичани, нечистоплътни, за това, че ме подкрепят. Нарече срещата ми с хората във Волуяк уйдурма. Бил е кмет и не знае, че там няма ромска махала, няма роми, заяви Манолова. По повод думите на премиера, че братя Галеви са й дали контактите с тартори на ромската общност, Манолова коментира, че самият той е допуснал братя Галеви да избягат. Тя обяви, твърденията на Борисов, че „прави уйдурма“ с ромите, за да представи балотажа в неделя като купен вот, са „долни лъжи, грозни внушения, клевети, произнесени от човек, разтресен от страх”.", "date": "2019.11.01", "title": "Манолова ще съди Борисов"}
{"url": "https://www.monitor.bg:443/bg/a/view/hari-stajls-napira-za-revolvera-na-djejms-bond-179604", "text": "Да сбъдне детската си мечта да влезе в ролята на Джеймс Бонд – на това се надява британският певец Хари Стайлс. Изпълнителят на Lights Up вече има опит пред филмовата камера, като направи своя дебют в киното в лентата „Дюнкерк“ (2017) на Кристофър Нолан. коментира бившият кадър на One Direction пред Hits Radio по повод желанието си да наследи Даниел Крейг в култовата роля. Към момента обаче се смята, че . Тя влиза в действието още в следващия филм „Смъртта може да почака“. Феновете не бива да очакват обаче присъствието на Джейн Бонд в заглавието. Вместо това тя ще се подвизава като новия Агент 007, а сюжетът ще я завърти и в любовна авантюра с добре познатия ни Бонд.", "date": "2019.11.01", "title": "Хари Стайлс напира за револвера на Джеймс Бонд"}
{"url": "https://www.monitor.bg:443/bg/a/view/mechka-se-izkypa-v-basejn-kraj-sopot-179619", "text": "Мечка си направи нощно къпане в басейна на фирмата, която стопанисва лифт край Сопот в подножието на Стара Планина. Случката се е разиграла преди няколко дни. Животното е записано от от охранителните камери и бързо се превърна в хит в социалните мрежи. Ма;ената първо прова температурата на водата и като усеща, че е топла се пуска необезпокояване да поплува. Кадрите предизвикаха вълна от реакции и коментари, а от фирмата дори се пошегуваха, че мечката е в нарушение, защото ползва басейна без да си е платила входната такса. В понеделник ще се решава къде да бъде преместено животното, съобщиха по случая от Изпълнителна агенция по горите. Тогава ще заседава назначената междуведомствена комисия, която ще заседава на 4 ноември и ще излезе с решение за прогонване или улавяне и преместване на мечката в горска територия, отдалечена от населено място. От ведомството са категорични, че въпросът с отстрела на цитираната в публикациите мечка категорично не е поставян и обсъждан. Според законовите изисквания за реда и условията за издаване на разрешителни за изключенията от забраните, въведени със закона за биологичното разнообразие, издаване на разрешение за отстрел на проблемна мечка става само в случаите в интерес на здравето на хората и за предпазване от сериозно увреждане на селскостопански култури, добитък и други. В случая нито една от тези хипотези не е налична, поради което няма основания за иницииране на предложение или издаване на разрешение за отстрел на животното.", "date": "2019.11.01", "title": "Мечка се изкъпа в басейн край Сопот (ВИДЕО)"}
{"url": "https://www.monitor.bg:443/bg/a/view/svetlana-gushterova-i-azis-razigraha-hubava-jena-galeri-ja-179608", "text": "Светлана Гущерова и Азис решиха да пресъздадат визията на един от най-обичаните филми от 90-те години на миналия век - „Хубава жена“. Дегизировката им бе по повод Вси Светии, като вместо да се облекат в плашещи костюми, както подобава традицията за празника, двамата заложиха на по-нестандартно решение. Нашата представа за този празник е ето това. Усмивки, романтика и въздишки по отминали времена“, написа Азис под кадри, на които позира с Гущерова в костюм. Въпреки че Светлана се е преоблякла като уличната проститутка Вивиан, в чиято роля изгря Джулия Робъртс, изпълнителят на „Мотел“ не се е изкушил от вратовръзката на Ричард Гиър в „Хубава жена“. Вместо това той е облечен в черни костюм и униформена шапка, като по този начин е скочил в образа на шофьора на бизнесмена Едуард Луис (Гиър). Съчетаването на визиите им за Хелоуин не е изненадващо за Светлана и Азис, които ги свързва дългогодишно приятелство. Припомняме, че според запознати именно ромският славей е запознал плеймейтката със съпруга й Християн Гущеров.", "date": "2019.11.01", "title": "Светлана Гущерова и Азис разиграха „Хубава жена“ (ГАЛЕРИЯ)"}
{"url": "https://www.monitor.bg:443/bg/a/view/v-dve-fermi-v-rusensko-ne-e-prikluchila-dezinfekcijata-sled-chumata-179590", "text": "В две засегнати от африканската чума свинеферми в Русенска област все още не е приключила дезинфекцията, съобщи директорът на Областната дирекция по безопасност на храните д-р Георги Дяков. Това са обектите в селата Николово и Караманово. Очаква се до месец и в тях да бъде извършена заключителна дезинфекция, след което може да се разреши след необходимия срок ново населване с животни. Няма установени нови огнища на болестта през изминалата седмица в региона. Не са намерени и мъртви диви свине от ловците. Продължават проверките в стопанствата от тип „заден двор“ за неумъртвени животни. През изминалата седмица не са констатирани нарушения. Заради африканската чума в Русенска област бяха умъртвени 98 000 животни от свинекомплекси и от лични стопанства. Само във фермата в Бръшлен бяха унищожени над 40 000 прасета. Общо 6500 тона трупно свинско месо беше загробено.", "date": "2019.11.01", "title": "В две ферми в Русенско не е  приключила дезинфекцията след чумата"}
{"url": "https://www.monitor.bg:443/bg/a/view/novijat-volkswagen-golf-pravi-cifrova-ofanziva-179589", "text": "Volkswagen Golf с право се смята за основател на C-сегмента и представлява най-успешният европейски автомобил през последните четири десетилетия. От 1974 г. са произведени вече над 35 милиона автомобила Volkswagen Golf от седем поколения. Преди броени дни в родния му град – Волфсбург, се състоя световната премиера на новия Volkswagen Golf. Осмото поколение на бестселъра ще дебютира още през месец декември на избрани европейски пазари. Новият Volkswagen Golf прави цифрова и хибридна офанзива, като освен това е по-интелигентен и по-безопасен от всякога. Никога досега Volkswagen Golf не е бил толкова прогресивен. С едновременния дебют на бензиновите, дизеловите и хибридните версии на модела, той буквално наелектризира компактния клас, а изцяло цифровизираният му интериор разкрива нови измерения в областта на интуитивното управление на функциите. Осмото поколение на Golf позволява шофиране с електронни асистенти със скорост до 210 км/ч и е първият модел на Volkswagen, който чрез средствата за комуникация Car2X използва груповия интелект на околния поток от превозни средства и може да предупреждава превантивно водача за опасности, които предстоят по маршрута. „Със своите седем поколения Golf впечатли повече от 35 милиона потребители. Цялата автомобилна индустрия очаква всеки нов Golf да определи стандарта”, каза на премиерата д-р Херберт Дайс, председател на борда на директорите на Volkswagen AG. В технологично отношение осмото поколение на Golf прави най-големия скок напред след първата си поява преди 45 години. „Този модел е изцяло нов, но разбира се Golf винаги ще си остане Golf. Защото неговата концепция е вечна. Този модел определяше лицето на нашата марка през изминалите десетилетия. Golf постоянно налагаше новите технологии да бъдат достъпни за всички”, сподели Ралф Брандщетер, главен изпълнителен директор на Volkswagen по време на церемонията за премиерата на новия модел. Новият Volkswagen Golf е изграден на универсалната модулна платформа MQB. Дължината на хечбека е 4284 мм, широчината е 1789 мм, височината е 1456 мм, а междуосието - 2636 мм. Аеродинамиката е подобрена и коефициентът на въздушно съпротивление е намален до 0,275. Вентилационните отвори в салона се простират по целия преден панел, като при по-големия модел Passat. Във всички варианти новият Volkswagen Golf вече има дигитално табло. Особено продължение на него е сензорният екран на мултимедийната система, чийто диагонал може да бъде 8,25 или 10 инча. При версиите с автоматична трансмисия вместо лост е инсталиран миниатюрен джойстик. Практически всички екрани и уреди за управление в новия модел са цифрови. Новите контролни прибори и инфотейнмънт системите с онлайн свързаност се сливат в един хомогенен панел с показания, сензорни бутони и плъзгачи, реагиращи на докосване. Предлага се и опционален Head-up дисплей на предното стъкло, който ще разшири и обогати допълнително гамата от информация за водача и пътниците. Сред възможностите за избор на задвижване на новото поколение на Volkswagen Golf са също бензиновите и дизеловите варианти, както и задвижването с природен газ (метан). Гамата от двигатели включва два 4-цилиндрови бензинови агрегата TSI с мощност 90 к.с. и 110 к.с., два 4-цилиндрови дизелови мотора TDI със 115 к.с. и 150 к.с. и двигател на версията с метан TGI с максимална мощност 130 к.с. Двигателите се комбинират с 6-степенна механична скоростна кутия и 7-степенна автоматична трансмисия DSG с двоен съединител. Новите бензинови варианти се отличават с особено ниски стойности на разхода на гориво и емисиите, благодарение на редица технологични нововъведения, сред които и използването на цикъла на Милър в горивния процес. Сред иновациите в гамата от дизеловите агрегати са технологията за третиране на отработилите газове с двойно дозиране. Система е оборудвана с два катализатора SCR, която спомага за значително намаляване с до 80% на емисиите на азотни окиси (NOx). Освен това, средният разход на гориво на дизеловите агрегати е намален с до 17% в сравнение с тези на неговия предшественик. С новото поколение на Golf марката Volkswagen започва мощна офанзива в хибридната област. Осмото издание на бестселъра ще бъде първият модел в историята на германския производител, който  ще се предлага в не по-малко от пет версии с хибридно задвижване. Своят дебют в новия модел отбелязва и хибридната технология, при която ремъчният стартер-генератор, литиево-йонната акумулаторна батерия с напрежение 48 волта и последното поколение ефективни бензинови турбодвигатели TSI са обединени в новото „меко” хибридно задвижване на варианта eTSI, наречено Мild Hybrid. Сред безспорните предимства на новата система е намаляването на разхода на гориво с до 10%, измерен на основата на процедурата WLTP и осезаемо подобрените динамични характеристики, които правят автомобила по-пъргав и комфортен при потегляне и шофиране. Volkswagen ще предлага новия Golf eTSI в три варианта на мощност – със 110 к.с., с 130 к.с. и със 150 к.с. Осмото поколение на Volkswagen Golf ще се предлага и в два варианта с plug-in хибридно задвижване. Новата икономична версия е с максимална мощност 204 к.с., докато динамичният вариант GTE развива мощност от 245 к.с. И двете модификации на новия Golf с plug-in хибридни системи на задвижване ще използват изцяло нова литиево-йонна акумулаторна батерия с капацитет 13 кВтч. Тя дава възможност за изминаване на значително по-голям автономен пробег с изцяло електрическо задвижване на приблизително 60 км. Тази хибридна система превръща новия Golf в превозно средство с нулеви емисии за известен период от време. Новите системи в осмото поколение на Volkswagen Golf са не само свързани помежду си, а благодарение на модула за онлайн връзка вече са в постоянен контакт и със света извън автомобила. Включеният в стандартното оборудване на новия модел модул включва вградена eSIM карта и осигурява постоянна свързаност с гамата от онлайн функции и услуги We Connect и We Connect Plus на Volkswagen. Новият Volkswagen Golf разполага с включени в стандартното оборудване възможности за връзка със заобикалящата среда чрез технологията Car2X. Евентуалните предупредителни сигнали от пътната инфраструктура и информацията от останалите участващи в движението превозни средства на разстояние до 800 метра се предоставят на водача на дисплея на арматурното табло. Естествено, новото поколение на Golf също е в състояние да споделя такава полезна информация и важни предупреждения с други модели, използващи Car2X комуникация. По този начин груповият интелект се превръща в реалност, поставяща началото на нова фаза в развитието на безопасността на движението.", "date": "2019.11.01", "title": "Новият Volkswagen Golf прави цифрова офанзива"}
{"url": "https://www.monitor.bg:443/bg/a/view/toto-pechalbi-tiraj-87-179593", "text": " Числа - 6, 13, 20, 32, 36, 43. Печалби: 6 - 1 по 4 283 951,70 лв., 5 - 11 по 2 334,50 лв., 4 - 474 по 54,20 лв., 3 - 7920 по 4,50 лв., ДЖАКПОТ: 2 000 000,00 лв.  Числа - 9, 12, 19, 29, 32, 33. Печалби: 6 - няма, 5 - 6 по 1 481,70 лв., 4 - 262 по 33,90 лв., 3 - 4168 по 3,10 лв., ДЖАКПОТ: 510 353,13 лв.  I теглене -  5, 16, 26, 30, 35. Печалби: 5 - 2 по 9 839,80 лв., 4 - 303 по 74,90 лв., 3 - 6915 по 4,80 лв. ДЖАКПОТ: няма II теглене - 3, 9, 26, 29, 34. Печалби: 5 - 1 по 19 679,50 лв., 4 - 198 по 114,70 лв., 3 - 5938 по 5,60 лв. ДЖАКПОТ: няма  Позиция - 3,4, 5; цифра - 8, 3, 1. Печалби: 3 - 4 по 6 781,70 лв., 2 - 450 по 60,30 лв. ДЖАКПОТ: спечелен  9, 12, 14, 28, 39; Зодия - 6. Печалби: 5+1- няма, 5 - няма, 4+1 - 2 по 5 000,00 лв., 4 - 3 по 500,00 лв., 3+1 - 18 по 100,00 лв., 3 - 183 по 10,00 лв., 2+1 - 261 по 5.00 лв., 1+1 - 1253 по 1.50 лв., 2 - 2672 по 0,80 лв., 1 - 1622 по 1,00 лв. ДЖАКПОТ: 3 000 000,00 лв.  Година: 20, месец 9, дата 22, ден 4. Печалби: I група - няма, II група - няма, III група - няма, IV група - няма, V група - няма, VI група - 8 по 21,40 лв., VII група - 3 по 71,30 лв., VIII група - 6 по 28,50 лв., IX група - 53 по 4,80 лв., X група - 84 по 3,60 лв., XI група - 33 по 10,40 лв., XII група - 240 по 1,80 лв., XIII група - 453 по 2,00 лв., XIV група - 1147 по 1,30 лв., XV група - 2432 по 0.,99 лв. ДЖАКПОТ: 16 205,61 лв.", "date": "2019.11.01", "title": "Тото печалби, тираж №87"}
{"url": "https://www.monitor.bg:443/bg/a/view/kmetyt-na-nesebyr-okonchatelno-v-aresta-179591", "text": "Апелативният спецсъд остави окончателно в ареста кмета на Несебър Николай Димитров и общинските съветници Георги Георгиев и Петър Тодоров. Атанас Япаджиев, който бе кандидат за кмет на Свети Влас, и Константин Лефтеров остават без мярка за неотклонение. Решението е окончателно и не подлежи на обжалване. Заседанието на съда продължи 7 часа. Николай Димитров беше задържан на 23 октомври заедно с още 4-ма души, кандидати за общински съветници. Димитров беше избран за четвърти път за кмет на Несебър на първия тур, въпреки че се намираше в ареста. Прокуратурата не е поискала отстраняването му от длъжност. Пред съда Димитров заяви, че никога не се е срещал с главния свидетел по делото, който е подал сигнал до органите на реда, както и че никога не е уговарял и участвал в схема за купуване на гласове.", "date": "2019.11.01", "title": "Кметът на Несебър окончателно в ареста"}
{"url": "https://www.monitor.bg:443/bg/a/view/universitetski-uchen-dari-na-stara-zagora-60-jivopisni-platna-179594", "text": "60 рисувани през годините живописни платна подарява на Стара Загора проф. д-р Илия Димитров – Ласкар. 81-годишният учен, преподавател в Тракийския университет и създател на уникалния Музей на гоня в Града на липите обяви решението си за дарението по време на церемония за Деня на будителите и след като  получи наградата на Съюза на учените за цялостната си дейност. Платната ще отидат в новия културен център за работа с даровити деца на името на проф. Петър Жеков, който ще отвори врати в сградата, дарена от сестра му Мария Жекова на общината. „Правя този жест точно в Деня на будителите, защото няма нищо по-добро да оставиш следа в града, където си се създал като човек и където е преминал животът ти! Посвещавам го на колегата и приятеля си , проф. Жеков, който написа химна на Стара Загора!“, заяви проф. Ласкар, който е сред създателите на добруджанската тънкорунна овца.През 2018 година, за своята 80-те годишнина ученият подари на Тракийския университет 130 свои картини и лична колекция, които са подредени в галерия, носеща неговото име. С отличието „Будител на Стара Загора“ съюзът на удостои и създателят на прабългарската школа за оцеляване и автор на дузина книги Райчо Гънчев. С плакета на името на първата светска учителка в България Анастасия Тошева бяха отличени музикалният педагог Маргарита Шоселова и българичката от ОУ „Митьо Станев“ Сребра Порязова.", "date": "2019.11.01", "title": "Университетски учен дари 60 живописни платна"}
{"url": "https://www.monitor.bg:443/bg/a/view/stara-zagora-se-pokloni-pred-buditelite-179592", "text": "С тържествен молебен, отслужен от старозагорския владика Киприан пред величествения паметник-арка в памет на митрополит Методий Кусев Стара Загора отбеляза 1 ноември Ден на будителите. Празничното настроение бе подсилено и от рецитал на деца от различни учебни заведения. Малко преди официалното богослужение митрополит Киприан  отслужи заупокойна молитва за първия ръководител на старозагорската митрополия и в изградения по негова заръка параклиса „Теодор Тирон“ на върха на Аязмото . Паметникът на митрополит Методий е изработен по проект на проф. Валентин Старчев, той е поставен при входа на парка Аязмото, който в края на ХІХ и началото на ХХ в е бил залесен  по идея и инициатива на  родения в Прилеп духовник. В обръщението си към събралото се въпреки проливния дъжд множество владиката Киприан  припомни, че на 1 ноември отдаваме почит на всички, които са работили за духовното оцеляване на българщината. Сред дошлите да поставят цвете беше и тазгодишната носителка на наградата на името на „Анастасия Тошева“ музикална педагожка Маргарита Шоселова, основател и ръководител на детско-юношеската студия за балет и опера „Маргаритки“ в Града на липите.Почти по същото време в регионалния исторически музей се проведе беседа , посветена на възникването на новобългарското образование във възрожденска Стара Загора. Пак там бе и финалът на 36-то издание на националния конкурс за млада поезия „Веселин Ханчев“, в което тази година участваха 93 автори от цялата страна.", "date": "2019.11.01", "title": "Стара Загора се поклони пред будителите"}
{"url": "https://www.monitor.bg:443/bg/a/view/belgijskata-ovcharka-rekordno-poskypna-sled-ubijstvoto-na-al-bagdadi-179603", "text": "Цената на кучетата от породата белгийска овчарка малиноа скочи главоломно, след като неин представител взе участие в акцията по ликвидиране на лидера на Ислямска държава Абу Бакр Ал Багдади, съобщи сайтът TMZ. Ирен Хаукрофт, собственичка на най-големия развъдник на породата малиноа за американската армия довери, че е получила предложение за покупка на такава овчарка за 85 хиляди долара. Преди президентът на САЩ Доналд Тръмп да публикува снимката на кучето-герой Конан, взело участие в ликвидирането на Ал Багдади, породата се търгуваше за 25 хиляди долара. Такава беше цената на възрастните екземпляри, а палетата вървяха по 2 хиляди долара. Хаукрофт заяви, че е затрупана от оферти за покупка на белгийски овчарки.", "date": "2019.11.01", "title": "Белгийската овчарка рекордно поскъпна след убийството на Ал Багдади"}
{"url": "https://www.monitor.bg:443/bg/a/view/magazinite-i-bankite-v-bruksel-zatvoriha-vrati-dnes-179598", "text": "Магазините и банките в Брюксел затвориха врати днес.  Единствените работещи обекти са ресторанти, разположени в центъра на града, или по-големи вериги супермаркети, които се очаква и през уикенда да затворят по-рано. Причина за неработещите магазини е един от много празници на банките, който се чества днес, на 1 ноември. Освен тях, пощи, административни бюра и музеи няма да работят през целия ден, предават от сайта brusselstimes.com. Повечето молове също няма да приемат клиенти, но кината все пак ще приветстват любителите на филми. Въпреки това, туристите и местните ще могат да се насладят на множесто лайв изпълнения, планирани в столицата на Белгия днес.", "date": "2019.11.01", "title": "Магазините и банките в Брюксел днес затвориха врати"}
{"url": "https://www.monitor.bg:443/bg/a/view/nagla-kradla-3-godini-shte-gleda-nebeto-prez-reshetki-179596", "text": "На три години лишаване от свобода в сливенския затвор бе осъдена Добринка Живкова от Николаево. Тя бе задържана преди 9 месеца за поредна кражба от дома на своя 47-годишна съгражданка. Изтърпялата до сега 16 присъди 39-годишна мургавелка била спипана от криминалистите след сигнал, че през нощта на 3 януари т.г., в съучастие с 25-годишния си приятел Антон Антонов буквално измели покъщнината от жилището на отишла на гости за новогодишните празници на свои близки в Стара Загора жена.Двойката крадци проникнали в дома, недалеко от центъра на Николаево и отнесли със себе си телевизор, разтегателна маса, печка на дърва и въглища, две електрически печки, дрехи, постелки, килими , стъклени чаши и зимнина на обща стойност близо 500 лв. Преди да отнесат мебелите и останалата плячка Добринка и Антон похапнали от намерените в кухнята домашни консерви и изпили бутилка домашно вино. Двамата били хванати в момент, когато правели опит да продадат печката на дърва и въглища на свои съседи в ромската махала.Добринка е с постоянна мярка за неотклонение „задържане под стража“ от 7 февруари,защото кражбата е извършена в условията на опасен рецидив-тя излязла от затвора през септември м.г. а Антон е с парична гаранция, защото до сега нямал противообществени прояви.Добринка ще изтърпява новата си присъда при първоначален строг режим, а Антонов е осъден на 1 година затвор условно, при 3-годишно отлагане изпълнението на присъдата. Присъдата спрямо двамата е влязла в законна сила.  ", "date": "2019.11.01", "title": "Крадла влиза 3 години зад решетките"}
{"url": "https://www.monitor.bg:443/bg/a/view/bylgarska-firma-shte-chisti-snega-ot-dunav-most-179582", "text": "Българска фирма ще отговаря тази година за снегопочистването на Дунав мост при Русе и Гюргево. Това стана ясно на днешното заседание на щаба за готовността на Русенска област за предстоящия зимен сезон. Територията на граничния контролно-пропускателен пункт ще се чисти от фирма „Берус“, а самото съоръжение – от консорциума „Пътно поддържане Русе 2014“. Осигуряването на инертни материали, айсбигон и калциев хлорид, както и разпръскването им, е отговорност на всяка от двете страни. Проверява се техническата изправност на машините, които ще чистят съоръжението. До дни те трябва да бъдат в готовност за посрещане на първия сняг. Общо 92 машини ще чистят при снеговалежи републиканската пътна мрежа в Русенска област, съобщиха от Областното пътно управление. 43 екипа на електроразпределителното дружество са в готовност да реагират при необходимост. Някои от общините в областта вече имат подписани договори с фирми за снегопочистване. До дни договори трябва да сключат и останалите.", "date": "2019.11.01", "title": "Българска фирма ще  чисти снега от Дунав мост"}
{"url": "https://www.monitor.bg:443/bg/a/view/izsledovatelska-minipodvodnica-shediovyr-ryjdjasva-v-kontejner-179581", "text": "Изследвателската миниподводница, с която преди години Институтът по океанология „Проф. Фритьоф Нансен“ при БАН във Варна е извършвал подводни проучвания, бе показана в Деня на отворени врати. За съжаление, жълтото техническо бижу, с което специалистите в Института разполагат, стои заключено в контейнер и ръждясва от две години, без да е влизало във вода. Това съобщи инж. д-р Илия Щирков, последният специалист-подводниар, работил с миниподводницата. Разказа още, че е работил повече от 37 години в работа с нея и с тъга признава, че вече няма желаещи за тази професия с минимална работна заплата, каквато предлага институтът по океанология. В Деня на отворените врати посетителите имаха възможност да се запознаят с дейността и историята на Института по океанология. Програмата предложи и мултимедийно представяне на научноизследователски филми за морската и подводната експедиционна дейност на екипи от института, както и възможност за разглеждане на лабораториите по „Биология и екология на морето“ и „Химия на морето“. Денят на отворените врати бе организиран послучай Международния ден на Черно море и 150-годишнината от основаването на Българската академия на науките (БАН).  ", "date": "2019.11.01", "title": "Изследователска миниподводница-шедьовър ръждясва в контейнер "}
{"url": "https://www.monitor.bg:443/bg/a/view/9-000-policai-pazjat-vota-179580", "text": "9000 полицаи ще пазят изборите в страната, а 1659 от тях ще охраняват вота в София, съобщи зам.-директорът на ГД \"Национална полиция\" старши комисар Тодор Гребенаров. Той посочи, че нарушенията са намалели значително спрямо предишните кметски избори през 2015 година. Тогава е имало 2475 сигнала за нарушения, а сега са 1148. Досъдебните производства са били 171, докато до този момент са 77. Числата обаче за миналогодишните избори са за двата тура. Всички места, на които се издават лични карти ще работят събота и неделя, като ще се издават и удостоверения, валидни само за вота. В 196 общини ще се произвежда втори тур в поне едно населено място, съобщават от ЦИК. В 105 общини ще се произвежда втори тур за кмет на община, а в 18 града, които са областни центрове ще се произвежда втори тур за кмет на община. В 441 кметства ще се произвежда втори тур за кмет на кметство, в 31 района ще се произвежда втори тур за кмет на район.", "date": "2019.11.01", "title": "9 000 полицаи пазят вота"}
{"url": "https://www.monitor.bg:443/bg/a/view/v-kemerovo-zastreljaha-bivsh-kmet-v-doma-mu-179583", "text": "Бивши кмет на руски град беше брутално убит в дома си в нощта срещу петък. Жертвата е ексградоначалникът на Кисельовск, Кемеровска област, Сергей Лаврентиев. Трагедията се разиграла пред къщата на бившия кмет в селцето Верх-Чумиш, където неизвестни лица го застреляли. На мястото на престъплението са открити десетки гилзи от ловно оръжие и от пистолет „Кедър“. Очевидци станали свидетели, как след стрелбата от дома на Лаврентиев потеглили минимум пет коли, като според разследващите, за издирване ще бъдат обявени поне пет души. Полицията се опитва да хване убийците по горещи следи. Съдебно-медицинската експертиза показа, че екскметът е получил огнестрелни рани в корема и в главата. Бездиханното тяло на Лаврентиев било открито от съпругата му. Малко пред екшъна, тя казала на мъжа си, че е видяла в двора на къщата им силуети на двама мъже и светлина от фенерче. Тогава бившият градоначалник излязъл на улицата със своята ловна пушка. При стрелбата бил убит още един мъж – това е 45-годишният Марат Гарипов, който приживе бил майстор по свободна борба и има съдимост за нанасяне на тежка телесна повреда. Той бил с маска, като и у него били открити бинокъл, радиостанция и кобур от пистолет. Самото оръжие обаче не било намерено.             Според следователи, най-вероятно убийството на Лаврентиев е било поръчково. Той е заемал поста на кмет на град Кисельовск в продължение на 15 години. Не е изключено да става дума и за опит за грабеж.  ", "date": "2019.11.01", "title": "В Кемерово: Застреляха бивш кмет в дома му "}
{"url": "https://www.monitor.bg:443/bg/a/view/neosyshtestvenijat-artist-ekimdjiev-puska-medijni-muhi-sreshtu-peevski-179600", "text": "Виждали ли сте началната страница на сайта на адвокат Михаил Екимджиев? Какъв ефект, какъв холивудски блясък! Сякаш не е кантора, а постер за нов сезон на хитов американски ситком. Самият Екимджиев се е изтъпанчил по средата, като кино-адвокат, а около него пърхат с мигли симпатичните му артистични сътруднички. Очевидно режисирана сценка, която напомня на филма с Леонардо Ди Каприо „Хвани ме, ако можеш“. В сцена от този филм героят на Лео, изпечен мошеник, е заобиколен по същия начин от красиви стюардеси. Красива фасада, гнила вътрешност. Очевидно Михаил Екимджиев не е Леонардо Ди Каприо, нито пък сътрудничките му са красиви като стюардеси. Екимджиев не е и Киану Рийвс, въпреки че обича да го играе „адвокат на дявола“. Той е юристът, който яростно брани банкера-беглец Цветан Василев, осъдения убиец с дебели политически връзки Джок Полфрийман и дори смахнатия стрелец Петко Петков от Лясковец, който от единия си налудничав инат уби полицай. И остави едно дете сираче. Този „адвокат на дявола“ засне видео клипче (казахме ви, че си пада по кино ефектите!), в което прави политическа агитация преди втория тур на изборите в София в полза на Мая Манолова. По принцип – нищо лошо, въпреки че за тази мечешка услуга Мая Манолова би трябвало да му запуши устата с цяла шепа кисели череши. Агитира човекът за Манолова и толкоз! Работата е там, че при Екимджиев няма случайни импровизации, нито пък безплатни. Всичко се прави с цел. „След назначаването на Иван Гешев за главен прокурор, Бойко Борисов и Пеевски ще овладеят окончателно съдебната система. Затова ние като истински демократи трябва да реагираме, независимо от различията между нас“, сдържано и акуратно като папски нунций обяснява Екимджиев. „Единственият начин да се справим с това е да се обединим, въпреки различията помежду ни, и застанем зад кандидатурата на Мая Манолова, от която може да започне промяната в София“, изцепи се още неосъщественият артист. Тази адвокатска дъвка, за депутата и издател на „Телеграф медиа“ Делян Пеевски, прехваленият юрист я дъвче от години. С този адвокатски прийом са запознати дори стажант-репортерите със съдебен ресор. Нямаш ли доводи, нямаш ли факти, с които да защитиш тезата си, отлагай, протакай, провокирай и от време на време подхвърляй по някоя залъгалка за пред медиите. Слабо адвокатско и актьорско изпълнение, г-н Екимджиев! Очевидно болката ви е новоизбраният главен прокурор Иван Гешев, който въпреки личните ви антипатии, е доказан юрист и професионалист. Ясно е още, че издателят и депутат Делян Пеевски не е удобен за мастития кръг от олигархични интереси, за които работите. Дори ако коментирате с приятели супермача Ливърпул-Арсенал от онзи ден, сигурни сме, пак ще намесите Пеевски. Обсесията на Екимджиев и подобните нему (името им е Легион, защото са мнозина) от Пеевски е нелепа, но и напълно разбираема. Пари им под крачката, пари им, защото в нашата медийна група имаме смелостта да наричаме престъпленията на олигарсите с истинските им имена. Фабриката за фалшиви новини дори една фалшива новина не може да “изфабрикува” като хората. Само медийни мухи, пускани от хора като Екимджиев.", "date": "2019.11.01", "title": "Неосъщественият артист Екимджиев пуска „медийни мухи“ срещу Пеевски "}
{"url": "https://www.monitor.bg:443/bg/a/view/bnb-prikani-studenti-da-uchastvat-v-konkursa-j-179597", "text": "Българска народна банка (БНБ) кани студентите у нас да вземат участие в ежегодния й конкурс за получаване на стипендии, съобщиха от преслужбата на ведомството. Предлаганите стипендии са два вида като ще се отпускат за период от 9 месеца. Едната е в размер от 600 лв., която студенти на редовно обучение, обучаващи се за придобиване на образователно-квалификационна степен „магистър”, ще могат да взимат всеки месец. В тази категория наградените ще са двама. Другата стипендия е от 800 лв. и е за тези, обучаващи се за придобиване на образователна и научна степен „доктор”. Тук спечелилият ще е един. Освен условието  включват обучаващите се или да са докторанти в редовна форма на обучение, или да се обучават за „магистър” в някое от акредитираните висши училища в страна и в чужбина, с подходящи за БНБ специалности. Следи се и успехът, който трябва да е средно “Мн. Добър” 5.00 при държавните изпити или от защитата на дипломната работа. Кандидатстващите ще трябва и да проверят дали нямат роднини по права линия в БНБ, защото при тяхното съществуване, те няма да могат да кандидатстват. Сред задължителните документи е и есе до 5 страници на тема „Бъдещето на физическите пари” за студентите магистри, а докторантите трябва да разсъждават по въпроса „Променящите се взаимоотношения между централните банки и правителствата”. От 2004 г., когато бе дадено началото на конкурса, насам кандидатствалите са 405 студенти и докторанти, от които 34 са взели стипендии.", "date": "2019.11.01", "title": "БНБ кани студенти да участват в конкурса й "}
{"url": "https://www.monitor.bg:443/bg/a/view/oficialno-pismo-potvyrdi-kobrata-se-bie-za-svetovnata-titla-prez-2020-g-179584", "text": "Кубрат Пулев трябва ще се бие за световната титла на IBF най-късно до 31 май 2020 година. Това се потвърждава в официално писмо на президента на Международната боксова федерация Дарил Пипълс. Новината бе разкрита от мениджъра на Кобрата Ивайло Гоцев пред \"България днес\". Той показа документа, който гарантира мач с победителя от сблъсъка между Антъни Джошуа и Анди Руис, които ще се бият на 7 декември в Саудитска Арабия. “Срещата между Руис и Джошуа трябва да се състои на 7 декември или преди това. Победителят от тази среща трябва да се бие в следващия си двубой с Кубрат Пулев най-късно до 31 май 2020 година без да има други междинни боеве\", пише в писмото от IBF. Всичко това значи, че ако настоящият световен шампион откаже мач с Пулев, то поясът му на IBF ще бъде отнет и българинът ще се бие с друг съперник за световния връх. За Кобрата пък предстои мач на 9 ноември срещу Райдъл Букър, в който трябва задължително да спечели. /dsport.bg", "date": "2019.11.01", "title": "Официално писмо потвърди: Кобрата ще се бие за световната титла"}
{"url": "https://www.monitor.bg:443/bg/a/view/gyrcija-zatjaga-zakonite-za-migrantite-179587", "text": "С голямо мнозинство гръцкият парламент прие законопроекта за международното убежище, внесен от министерството на защитата на гражданите, съобщи АНА-МПА. За новия закон гласуваха депутатите от управляващата Нова демокрация и от лявоцентристкото Движение за промяна. Против бяха СИРИЗА, Гръцката комунистическа партия, националистическата партия Гръцко решение и партията на бившия финансов министър Янис Варуфакис МеРА25. Цел на закона е да ускори процедурата по предоставяне на убежище на бежанци и съответно да ускори депортирането на кандидатите, чиито молби са отхвърлени. През последните месеци мигрантските потоци през Егейско море рязко се увеличиха, което принуди гръцкото правителство да търси решения както чрез прехвърлянето им от островите във вътрешността на страната, така и чрез новия закон. Законопроектът обаче беше критикуван от правозащитни организации с аргумента, че разпоредбите му създават опасност за правата на кандидатите за убежище. Между политическите партии е постигнато съгласие да бъде дадено право на гърците, които живеят постоянно в чужбина, да участват в изборите в Гърция. След над 40 години гръцката държава възстановява естественото право на гърците, които живеят в чужбина, да участват равноправно в изборите. \"Катимерини\" пише, че правителството внася законопроект, според който новоназначените служители на финансово затруднената държавна електрическа компания ДЕИ вече ще се назначават при условията на работещите в частния сектор, което ще направи процедурата по назначаването и освобождаването им по-гъвкава. В законопроекта се съдържа и възможността за прилагане на специална програма за доброволно напускане на служители, защото се очаква, че ще бъдат затворени електрическите централи на лигнитни въглища (премиерът Мицотакис пое ангажимент това да стане до 2028 г.) Очаква се през следващите години около 2000 служители да напуснат ДЕИ по подобни програми.", "date": "2019.11.01", "title": "Гърция затяга законите за мигрантите"}
{"url": "https://www.monitor.bg:443/bg/a/view/21-godishen-bez-knijka-se-skri-sled-zverska-katastrofa-kraj-dobrich-179572", "text": "21-годишен младеж от добричкото село Нова Камена предизвика зверска катастрофа по пътя с. Полк. Иваново – с. Кочмар, след което изостави пътниците си и се скри в дома си. Сигналът за ПТП е постъпил на 31 октомври, около 22:00 часа. Пристигналите на място полицаи установили силно деформиран и увреден лек автомобил Фиат с добричка регистрация. В близост до смачканата кола седели четирима младежи, на възраст между 17 години и 20 години. При разпитите станало ясно, че на волана на Фиата бил мъж на 21-години, от с. Нова Камена, който напуснал произшествието и се укрил. Шофьорът бил открит в жилището си и отведен в МБАЛ Добрич в реанимация с травма на глава, гръден кош, перфорация на бял дроб, с опасност за живота. От катастрофата са пострадали още двама младежи, които били в автомобила – един е с черепна травма, без опасност за живота и друг, който имал травма на ключица. При извършената проверка в информационните масиви на МВР е установено, че 21-годишният шофьор на Фиата е неправоспособен. Причините за катастрофата се изясняват. Предполага се, че младежът се е движил с несъобразена скорост. Взети са и проби за употреба на алкохол и наркотици. По случая е образувано досъдебно производство.", "date": "2019.11.01", "title": "21-годишен без книжка се скри след зверска катастрофа край Добрич"}
{"url": "https://www.monitor.bg:443/bg/a/view/povdignaha-obvinenija-na-futbolni-huligani-179595", "text": "Футболни запалянковци са с повдигнати обвинения за хулиганство и побой след футболен мач в с. Годеч, състоял се през април тази година. Трима от тях са привлечени в качеството на обвиняеми за хулигански действия, а четвърти за нанасяне на телесна повреда на главния съдия на двубоя. 32-годишният мъж е нанесъл удар в главата на рефера, а по-късно лекарите установили, че му е причинил разкъсно-контузна рана. За непристойни действия и отправени нецензурни и обидни реплики към тримата съдии са обвинени 50-годишен криминално проявен и осъждан от село Безден и двама софиянци на 27 и 24 години, вторият от които също е криминално проявен. С прокурорско постановление на четиримата е наложена мярка за неотклонение „подписка“ и делото е прикючено с мнение за съд.", "date": "2019.11.01", "title": "Повдигнаха обвинения на футболни хулигани"}
{"url": "https://www.monitor.bg:443/bg/a/view/milan-postigna-pyrva-pobeda-pri-pioli-179610", "text": "„Милан“ постигна първа победа под ръководството на новия си наставник Стефано Пиоли. „Росонерите” надиграха СПАЛ с 1:0 на „Сан Сиро”. Единственото попадение отбеляза недолюбвания напоследък от феновете Сусо в 63-ата минута. Домакините можеха да се поздравят и с по-изразителен успех, но удариха една греда, а в началото на второто полувреме техен гол бе отменен заради засада. С този успех „Милан“ се изкачи в горната половина на класирането. „Росонерите” вече са 10-и с 13 точки. СПАЛ продължава да е в зоната на изпадащите, на 19-ото място със 7 точки в актива си. За Пиоли това бе трети мач откакто пое тима, след като замени Марко Джампаоло. Шампионът „Ювентус“ пък се оказа, че следи 19-годишното крило на „Манчестър Юнайтед“ Таит Чонг. Талантът има договор с \"червените дяволи\" само до края на сезона, но за момента двете страни не могат да се разберат за удължаването му. Представител на „Старата госпожа“ е гледал на живо мача на „Юнайтед“ до 23 години срещу „Стоук Сити“, когато Чонг се разписа за победата на своите. През този сезон талантът вече има три мача за първия отбор. Подобен сценарий се получи и с Пол Погба през 2012 година. Тогава французинът си тръгна като свободен агент, за да бъде привлечен обратно на \"Олд Трафорд\" четири години по-късно срещу рекордните за времето 89 милиона паунда. „Юве“ ще предложи нов договор на титулярния си страж Войчек Шчесни до 2024 година. Полският национал се утвърди като първи избор на вратата на \"бианконерите\" през последните няколко сезона. Италианските медии предават, че след подписването на новия контракт Шчесни ще заработва по 4,5 милиона евро годишно. Нападателят Марио Манджукич пък със сигурност ще напусне „Ювентус“, където дори не тренира с първия отбор. Той е получил оферта и от „Севиля“. Досега се знаеше за сериозен интерес от страна на „Манчестър Юнайтед“, „Милан“ и клуб от Катар. „Бианконерите” оценяват 33-годишния нападател на 5,3 млн. евро. От „Севиля“ са готови да го вземат под наем със задължителна опция за откупуване. Условието на испанците е, докато Манджукич се води преотстъпен, клубът да плаща само 50% от заплатата му, а другата половина да идва от „Юве“.", "date": "2019.11.01", "title": "„Милан“ постигна първа победа при Пиоли"}
{"url": "https://www.monitor.bg:443/bg/a/view/nabirat-sredstva-za-lechenie-na-14-godishnija-ivan-kojto-e-v-budna-koma-179576", "text": "Продължава набирането на средства за лечението на 14-годишния Иван, който е в кома след катастрофа, отнела живота на майка му и баба му. Иван Добромиров Тодоров е възпитаник на Спортно училище „Георги Бенковски“ във Варна, състезател и шампион на СКБИ „Боил“. На 17 юни, т.г. той пътува с майка си и баба си в семейния автомобил, който претърпя тежка катастрофа. Близките му загинаха, а лекарите се пребориха за живота на Иван, който остана в будна кома. Момчето има брат близнак и по - малко братче. До няколко дни пациентът ще бъде изписан от болницата във Варна, но се нуждае от средства за лечение и рехабилитация и има нужда от нашата помощ. Нека да помогнем на Иван и близките му в тази тежка битка. Лечението в Германия е на стойност 78 000 евро. До момента събраната сума стига само за транспортните разходи. А лечението на детето е необходимо въпреки, че е абсурдно скъпо и непосилно за баща му. Всеки, който има възможност, нека да помогне! Заедно можем. Нека върнем това прекрасно дето към живота, призовават близки на семейството, заели се с кампанията, като са открили набирателна сметка на името на неговия баща. IBAN: BG 72TTBB94001527219179 BIC: TTBBBG22 Титуляр по сметката: Добромир Емилов Тодоров", "date": "2019.11.01", "title": "Набират средства за лечение на 14-годишния Иван, който е в будна кома"}
{"url": "https://www.monitor.bg:443/bg/a/view/sestrite-na-pochinaloto-dete-ot-kardam-sa-vyn-ot-opasnost-179575", "text": "Съсътоянието на сестрите на починалото дете от Кардам, приети във варненската УМБАЛ „Света Марина“ е стабилно и животът им е вън от опасност, съобщиха от лечебното заведение „Във връзка със случая с двете момичета от семейството с по иналото дете, приети в късния следобед на 28 октомври с остри симптоми на повръщане, коремна болка и неразположение, проф. д-р Виолета Йотова, началник направление „Педиатрия“ в УМБАЛ „Света Марина“ във Варна, съобщи, че „вследствие на проведените интензивни диагностични, реанимационни и лечебни действия от лекарите в Първа детска клиника в болницата, състоянието и на двете деца е стабилно. Показателите на голямото момиче са се подобрили и животът му е вече вън от опасност“. От болницата припомнят, че 9-годишното им братче от Кардам почина в понеделник. Разследването на случая продължава, като все още не е ясно какво е довело до смъртта детето. Останалите три деца от семейството са здрави. Към момента те са под лекарско наблюдение в многопрофилната болница в Добрич. Предполага се, че децата, които бяха приети в болница в тежко състояние, са се натровили от храна, купена в местния магазин. Според специалистите, става въпрос за химическо натравяне, но каква е точно причината, ще стне ясно едва след излизане на лабораторните резултати от пробите, взети от децата. Вчера стана ясно още, че семейството постоянно мени версиите си за инцидента и не дава конкретна информация какво точно са яли децата, като по този начин се възпрепятства разследването.", "date": "2019.11.01", "title": "Сестрите на починалото дете от Кардам са вън от опасност "}
{"url": "https://www.monitor.bg:443/bg/a/view/bezdomnik-podpali-kyshta-za-da-se-stopli-179585", "text": "Бездомник подпали необитаема къща в самия център на Кюстендил в опит да се стопли. Нелепият инцидент става в четвъртък в късния следобед. Малко след 16.30 часа на тел.112 е подаден сигнал за горяща къща, намираща се на метри от сградата на детска градина. Пристигналите на място полицаи заварват купища боклуци, подпалени от 37-годишния кюстендилец. Само 5 часа по-късно, към 21.30 часа, огнеборците отново получават сигнал за пожар в същото жилище. Кюстендилецът отново решил да гори отпадъци в една от стаите на изоставената къща. В опита си да се стопли обаче огънят обхванал част от прозорците и малкото останала покъщнина. Изгаря всичко. „За да бъде възпрян, този човек беше арестуван и 24 часа престоя в ареста на полицейското управление. Жалкото обаче е, че днес отново ще излезе на свобода и тогава може отново да очакваме да подпали къщата. В непосредствена близост до нея има детска градина“, коментираха кюстендилци. По техни думи въпросната двуетажна постройка, наподобяваща къща на ужасите, отдавна е свърталище на бездомни и наркомани. „Доколкото знаем къщата е собственост на някакви евреи. От години наред обаче е запустяла. Можете и сега да видите и в какъв вид. Трябва да се вземат спешни мерки, най-малкото да се обезопаси, за да не се стигне до някоя трагедия“, категорична са хора, живеещи в близост до къщата на ужасите. По случая пък е започнато досъдебно производство в полицейското управление в Кюстендил, уточниха и от пресцентъра на ОДМВР.", "date": "2019.11.01", "title": "Бездомник подпали къща, за да се стопли"}
{"url": "https://www.monitor.bg:443/bg/a/view/pustinjaci-ot-vsichki-strani-otrezvjavajte-se-179586", "text": "Кари Брадшоу от „Сексът и градът“ си живее живота. Направо да й завиди човек! Пише по една статия седмично, затова по цял ден обикаля модните бутици за скъпи обувки, смуче коктейли, бърбори с приятелки и мисли за мъже. Е няма такъв филм – обикновено денят на истинския журналист е доста по-напрегнат и изпълнен със задачи. Обаче не е лесно да си Кари Брадшоу и всяка седмица да си измисляш нещо, с което да спечелиш вниманието на читателите. Аз не съм Кари Брадшоу, нито Карл Брадли, та затова понякога ме хващат лудите. Особено сега, в сезона на виното. Не мога да изляза от вкъщи, нито да ида някъде на гости, без за ме цапардосат по лицето с двулитровка домашно вино. Опиташ на Цецо мерлото, на Пешо домашната асма, на Киро плевенския рубин и на Наско мавруда и вземеш, че направиш главата. После жената ти крещи, че си пияница непрокопсан, зарязваш си колата на другия край на града (и даже не помниш къде си паркирал), а цял куп задачи те чакат неизпълнени. За Бога, братя, не правете така! Пустиняци от всички страни, отрезвявайте се! С този барабанен призив се събудих тази сутрин, цапнах един лимон за доброто на чернаго брата и взех в ръце новата си „библия“ - страхотното книжле на Стив Шенкман - „Ние, мъжете“. Ако четете моята рубрика (мерси, мерси!) значи сте четящи хора и горещо ви препоръчвам тази книга. Включително и на дамите! Ако си мислите, че всички тези неща за здравословния начин на живот са продукт на новото време, много се лъжете. Стив Борисович Шенкман, спортен журналист и отявлен радетел за здравословен и трезвен начин на живот, публикува знаменитата си книга през 1977 г., а на български тя излиза скоро след това – през януари 1980. Увлекателно четиво, в което освен простички упражнения с подръчни средства, методи за самозащита и полезни факти за здравето и силата, ще откриете много други неща. Никога не е късно да се вземем в ръце, приятели – знаменития писател Лев Толстой се научил да кара колело на 75 години, при това след тежко боледуване, а на 80 години препускал на кон като 30-годишен богатир. Руският летец-изпитател Михаил Громов на 77 години тренирал професионално с щанги, при това даже малко прекалявал. Истинският мъж е мъж не заради това колко са му големи бицепсите, а заради мъжката си дума. Не означава не, а да означава да, няма хъка-мъка, братя и сестри. Затова дори край най-веселата маса трябва да цари демократичния закон – който иска пие, който не иска не пие. Стига вече с тази псевдотолерантност. Тя може да ни доведе само до грозни и комични ситуации. Като онзи международен форум на трезвениците и въздържателите някъде от 70-те години на миналия век, на който организаторите от кумова срама сложили на официалната вечеря и няколко бутилки алкохол. Братята въздържатели решили да му ударят една наздравица, за да не излезе, че са някакви сектанти с чугунени глави и така налели чугуна, че трезвеническия форум завършил с пиянски погром. Големият американски писател Хенри Дейвид Торо, който живял в гората две години два месеца и два дни, за да изпита себе си, пък бил убеден, че единственото питие за мъдрия е водата – като истински мъдрец той се опивал от въздуха и аромата на пролетните треви. Ние не можем да бъдем чак толкова мъдри като Торо, а и с баща ми затворихме едно буренце с червено. Но нека все пак не правим и като „въздържателите“, които се натряскали на аванта. Ако не ви се пие просто кажете „наздраве“ и любезно се усмихнете. Да, понякога това е по-доброто решение.", "date": "2019.11.01", "title": "Пустиняци от всички страни, отрезвявайте се"}
{"url": "https://www.monitor.bg:443/bg/a/view/izzeha-2325-kutii-cigari-v-rajona-na-sofija-179574", "text": "2325 кутии цигари при четири проверки задържаха митнически служители от ГД „Митническо разузнаване и разследване“ в района на София. Това съобщиха от пресцентъра на Агенция „Митници“. Цигарите пътували с пратки за Обединеното Кралство в нарушение на Закона за акцизите и данъчните складове (ЗАДС). 1386 кутии цигари с български бандерол в сандвич панели били открити. Стоката трябвало да пътува от София към Великобритания в четири кашона. При проверка на 30 октомври 2019 г. в района на София митническите служители установяват, че в 11 от общо 12 панела са укрити 1386 кутии (27 720 къса) цигари от три марки с български бандерол, за които превозвачът не е бил уведомен и не са придружени от изискуемите по документи. През миналата седмица при друг случай митническите служители откриха 1814 кутии (36 280 къса) цигари, укрити отново в панели. Междувременно при друга проверка съвместно с полицейски служители от 07 РУП на МВР, митническите служители установяват три пратки, изпратени от три различни лица, в които се съдържат общо 939 кутии (18 780 къса) цигари с български бандерол, които също не са придружени от документи.", "date": "2019.11.01", "title": "Иззеха 2325 кутии цигари в района на София "}
{"url": "https://www.monitor.bg:443/bg/a/view/istorija-slavjanobylgarska-posreshta-gostite-na-prezidentstvoto-v-denja-na-buditelite-179579", "text": "Въпреки лошото време стотици хора извиха опашка пред „Дондуков“ 2, чакайки реда си да се включат в Деня на отворените врати, организиран от президентската институция. Инициативата е по повод 1 ноември – Ден на народните будители, а първите посетители бяха лично посрещнати на входа от държавния глава Румен Радев и вицепрезидента Илияна Йотова.  Пред културни и просветни дейци в Гербовата зала президентът произнесе и кратко слово, в което поздрави всички българи по случая светлия празник. „За будителството, като уникална българска духовна категория, няма времеви, пространствени и социални рамки. И в миналото, и днес будителите са свободните и просветените личности, които със слово, със знание, с талант и доблест отстояват българщината. Те гледат смело в бъдещето и будят духовете“, заяви Румен Радев. За всички посетители имаше и специална изненада. В Гербовата зала, точно до националните символи, бе експониран и първият препис на Паисиевата „История славянобългарска“, направен от Софроний Врачански. Първият препис на книгата е направен от Софроний Врачански само 3 години след написването на оригинала от Паисий Хилендарски през 1762 г. Безценната книга се съхранява в Националната библиотека „Св. Св. Кирил и Методий“. Посетителите на президентската институция имат възможност и да разгледат Гербовата зала на „Дондуков“ 2, кабинетите на президента Румен Радев и на вицепрезидента Илияна Йотова, Огледалната зала и президентската библиотека. Особен интерес представляваше това за най-малките посетители, които впечатлиха президента Радев с познанията си по история, а той от своя страна им разреши да седнат в президентския стол.", "date": "2019.11.01", "title": "„История славянобългарска“ посреща гостите на президентството в Деня на будителите"}
{"url": "https://www.monitor.bg:443/bg/a/view/prezrelite-jabylki-ni-razboljavat-179364", "text": "Късните сортове ябълки и круши са плодове, които за да стигнат до консумативна зрялост, се нуждаят от различен период (според сорта) на лагеруване. Независимо от това, че за съхранение се оставят най-качествените плодове, в периода на лагеруване те са изложени на фактори, които могат да доведат до тяхното загниване. За да се предотврати рискът от болести при съхранението и да се удължи максимално срокът на съхранение, преди беритба е добре плодовете да бъдат третирани за последно. Това пръскане може да се направи както през последната седмица преди брането, така и ден-два преди него. С него се предотвратява гниенето на плодовете при следберитбеното им доузряване при съхранение. Подходящи за пред беритбено третиране са следните фунгициди Флинтмакс ВГ - 20 г/дка, хорус 50ВГ - 45 г/дка, Фоликур 250ЕВ, Хоризонт - 100 мл/дка, Топсин М - 100 г/дка и др. Могат да се използват и някои контактните препарати, като Купроцин супер М - 250 г/дка, Дитан М-45 - 200 г/дка и др. Как се извършва? Преди започване на беритбата се събират всички опадали плодове и се изнасят на края на градината. За да се избегне събарянето на плодовете, беритбата започва от най-долната част на короната на дървото и от периферията към вътрешността й. Срокът Степента на зрелост в момента на беритбата оказва голямо влияние върху резултатите от съхранението на ябълките. Преждевременната беритба на ябълките не само намалява добивите (през последните три седмици преди беритбата плодовете увеличават теглото си с 15-20 на сто), но и способства за получаване на неоправдано големи фири по време на лагеруването. Между разграждането на хлорофила и оформянето на вкуса съществува определена зависимост. Просветляването на основния зелен цвят съвпада с оформянето на вкусовите качества. При преждевременна беритба на ябълките този процес се прекъсва и не може да продължи по време на съхранението.  Рано Рано обраните плодове не могат да развият типичния за сорта ароматен букет. Ранната беритба на ябълките от някои сортове (Муцу, Червена превъзходна, Айдаред, Йонаголд, Галаи др.) създава условия за масови поражения от запарване по време на съхранението. Късно Късната беритба на ябълките също се отразява неблагоприятно на съхраняемостта на плодовете. Климактеричният максимум на дишането може да настъпи още преди внасянето им в плодохранилището, в резултат на което възможностите за продължително лагеруване се ограничават. След климактеричната фаза съпротивителната способност на плодовете срещу паразитни болести рязко се понижава и загубите от гниене по време на лагеруването значително нарастват.  При късна беритба на ябълките процесите на дозряване достигат такъв стадий, че става невъзможно забавянето им посредством охлаждане и съхраняване в регулирана и модифицирана атмосфера, тъй като с това се нарушава хармоничното протичане на ензимните процеси. В ябълковите плодове се натрупват токсични продукти в концентрации, предизвикващи физиологични заболявания. Късно обраните плодове лесно се засягат от встъкляване, джонатанови петна (горчиви ядки) и потъмняване на месото. При подреждането на плодовете в касетките трябва да се спазват следните правила: плодовете да се подреждат плътно, като се поставят с дръжките в една посока. Плодовете от горните редове да лежат между редовете на долните плодове. Редовете да бъдат прави във всички направления. Отвътре на касетките се поставя нагъната хартия (велпапе), а отгоре, под капака, може да се сложи и обикновена хартия. За да се избягнат повреди на плодовете при транспортирането им, те се опаковат. Ябълките, крушите и дюлите, предназначени за вътрешния пазар, се опаковат в двойки и тройки касетки, а плодовете за външния пазар в зависимост от изискванията на страната-купувач. Още при беритбата всеки сорт трябва да се бере отделно. Това е необходимо, защото различните сортове стигат до консумативна зрялост за различен период от време. Ако заедно съхранявате по-рано и по-късно зреещи плодове, етиленът (газ, който се отделя при зреенето) от първите ще ускори узряването на вторите и те ще са по-малко трайни. Освен това вкусът и ароматът от едни сортове се прехвърля на други и така не може да се усети автентичният им вкус. Със сортирането се цели да се разпределят плодовете в групи в зависимост от едрината и други показатели с оглед на окачествяването и заплащането им. Желателно е да се отделят големи партиди от изравнени по големина и оцветяване плодове от отделните сортове. Сортирането може да се извърши през време на беритбата. Според размера, формата, оцветяването и пр. плодовете се делят на 4 качества екстра, първо, второ и трето качество. Най-простият начин за сортиране (калибриране) е ръчният, като се използват или специални халки, или калибровъчни шаблони.", "date": "2019.11.01", "title": "Презрелите ябълки ни разболяват"}
{"url": "https://www.monitor.bg:443/bg/a/view/vseki-ima-nujda-ot-doza-shtastie-179546", "text": "„Доза щастие“ е рядко срещан диамант. Докато супер- и екшън героите се състезават да напълнят афиша ни с високоадреналинни и обидно лесносмилаеми филми, това заглавие е жизнено необходима глътка кислород за всеки самоуважаващ се любител на седмото изкуство. През последните седмици българското кино вкарва хеттрик на зрителя с предложения като „Писма от Антарктида“, „Доза щастие“ и дългоочаквания „В кръг“, който също ще направи премиерата си в началото на ноември. Вдъхновен от реални събития, първият пълнометражен игрален филм на режисьорката Яна Титова е ценен с това, че успява да дирижира до съвършенство емоциите на публиката пред големия екран. Чувствата варират - веселба, обида, меланхолия, унижение, хладнокръвие, борбеност, щастие и т.н. - зрителят е поведен на поход из цялата палитра от състояния на човешкия дух. Това не е случайно. „Доза щастие“ проследява живота на покойната журналистка Весела Тотева така, както самата тя го описва в автобиографията си „Падение и спасение“. Самата тя не пести на читателите си и а волята й е продължена и от Титова на големия екран. В историята режисьорката се влюбва от първото прочитане на книгата на борда на самолет. Още тогава тя е убедена, че единствената, която може да изиграе ролята на журналистката, е дъщерята на Тотева – Валентина Каролева. А актрисата не само се справя със задачата си, но с прецизността на мозъчен хирург успява така да изследва зависимостта на майка си, че да накара зрителя да забрави за собствените си житейски неволи и да преживее заедно с нея падението и спасението на Весела. „Няколко пъти бях готова да се откажа от ролята. Но в крайна сметка филмът е факт и аз съм все още цяла“, призна пред медии Каролева. „Доза щастие“ започва разказа си от бунтарските тийнейджърски години на Весела, забременяването й и сватбата й с Тони (Александър Алексиев), за да достигне още в завръзката и до първия й сблъсък с хероина. Макар че филмът е от тези, които те хващат за гърлото почти мигновено, той все пак е зареден и с достатъчен брой моменти, които да отпуснат примката и да позволят на публиката да поеме въздух. „Трябва да се говори на тази тема, защото зависимостите продължават да дебнат много хора и днес. Ако успеем да помогнем поне на един млад човек да се откаже от този път, това ще бъде успех“ - зад тази теза застава целият екип на продукцията. Димитър Николов, Ирмена Чичикова, Асен Блатечки, Стефан Вълдобрев, Стоян Дойчев, Иван Бърнев, Лидия Инджова, Силвия Лулчева и Васил Бинев са само част от прекрасните актьори, които ни очакват в киносалона от 8 ноември. „Ние с Васил сме с връзки в този филм. Един ден Весела просто ни се обади и ни съобщи, че ние ще изиграем родителите й“, сподели Лулчева. просълзи се актрисата, която през цялото време говореше за участието си в „Доза щастие“ изправена на крака. Филмът впечатлява и с друго. Въпреки че е независимо заглавие (сниман е без държавно финансиране), в него няма да видите продуктово позициониране. Факт, който постигат продуцентите от No Blink Александър Алексиев и Николай Стоичков. „Не можем да кажем, че знаем как се продуцира такъв филм“, намигнаха те. Неотдавна Алексиев, когото зрителите разпознават от продукции като „Възвишение“ и „Откраднат живот“, обаче коментира, че реализирането на филм от такъв мащаб коства много отдаденост на екипа, склонен заради мисията си да работи, без да взима справедливо възнаграждение за труда си.", "date": "2019.11.01", "title": "Всеки има нужда от „Доза щастие“"}
{"url": "https://www.monitor.bg:443/bg/a/view/violina-bekirova-da-pomognesh-na-chovek-v-nujda-e-neopisuema-emocija-pravi-me-shtastliva-179573", "text": "Кампания за подпомагане на млади майки, възрастни и семейства в нужда организира във Фейсбук Виолина Бекирова от Дупница. Както \"Монитор\" писа преди време, младото момиче има способността да предрича бъдещето. Сега обаче тя е решила да събира и дарява мебели, храна и други вещи, които може да са от полза на хората. „Във фейсбук групата „Помощ за самотни родители“ се запознах с една майка от  гр.Самоков. Имаше нужда от дрешки за детето си и детска количка. Много скоро намерих и при нея пристигнаха  почти нова детска количка, както и дрешки за детето й, разказа тя за \"Монитор\". \"С една друга госпожа, самотна майка с две деца се запознах в същата група. Тя ми сподели, че се нуждае от абитуриентски костюм за сина й. И на нея намерих костюм на детето й, за да бъде абитуриент, защото майката няма възможност. Този момент е неописуем, когато даваш и емоцията те прави щастлив. Пожелавам на всеки човек да мине по този път.  Човек  е щастлив, когато и другите хора са щастливи.  Аз не го правя с цел, а защото съм истински човек и ми е жал за хората\", споделя тя. Виолина е щастлива, че свързва хора в нужда с други. Така тя е изпращала и стари, но запазени мебели. Наскоро друга жена от Дупница й писала: „Баща ми е след инсулт, с парализа на лявата ръка и крак. Нуждаем се от памперси, мокри кърпички, перилни препарати и пакетирана храна. Синът ми е в осми клас, да не говорим че и той е с астма.“ За броени дни до жената  пристигнаха нужните неща. Виолина е убедена, че във всеки човек стои добротата. Просто трябва да се намери и докосне нужния звук в душата му.  Тя е помагала и на възрастни самотни хора в нужда. Организирала и осигурявала хладилник и електрическа готварска печка за старчески дом: „На моите приятели във фейбук казвам, че вече сме едно голямо семейство. Продължаваме да изпращаме на хора в нужда различни вещи, мебели, дрехи, нови и втора употреба, както и пакетирани храни,“ каза още Виолина.", "date": "2019.11.01", "title": "Виолина Бекирова: Да помогнеш на човек в нужда е неописуема  емоция, прави ме щастлива"}
{"url": "https://www.monitor.bg:443/bg/a/view/izsledvat-zapasite-na-kalkan-i-rapani-v-cherno-more-179577", "text": "Приоритетно работим по три задачи, които са свързани с Националната програма за събиране на данни в сектор „Рибарство“. Това съобщи директорът на Института по рибни ресурси във Варна, доц. д-р Елица Петрова. Тя посочи, че се изследват запасите на калкана, прави се биологичен мониторинг на рапаните, защото той също е промишлен ресурс. Третата задача е свързана с наблюдение на риболовните кораби, като там се прави научно изследване на улова, изхвърленото и разтоварено количество риба. По мнението на доц. Петрова и трите задачи са изключително интересни. Тя подчерта, че ако например се говори за биологичен мониторинг на рапани, както и за наблюдаване на риболовни кораби, това са две задачи, които се изпълняват от миналата година за първи път в България. По трите задачи Институтът докладва на Генералната комисия за Средиземно и Черно море, където става обобщаването на данните от всички Черноморски държави. Съответно, оттам тръгват всички препоръки към Европейската комисия, която вече трябва да генерализира изводите и даде препоръки за регулация на видовете в Черно море. „В тази връзка, през следващата седмица представители на Института по рибни ресурси във Варна ще вземат участие в 43-та сесия на Генералната комисия за Средиземно и Черно море, която ще се проведе в Атина“, каза още доц. Петрова. Тя допълни, че традиционно Института във Варна работи и по съвместни проекти със Селскостопанска академия. Единият от тях е за състоянието на морската околната среда и морските мекотели пред българския бряг на Черно море, а вторият е за състоянието на промишлено важните рибни ресурси.", "date": "2019.11.01", "title": "Изследват запасите на калкан и рапани в Черно море"}
{"url": "https://www.monitor.bg:443/bg/a/view/patriarh-neofit-praznikyt-ni-vdyhnovjava-da-rabotim-za-blagoto-na-naroda-179571", "text": "Този прекрасен празник ни вдъхновява да работим за благото на нашия народ и на всички, които са възлюбили Христовата вяра. За много години!“. С тези думи Негово светейшество Българският патриарх Неофит се обърна към всички българи по повод днешния празник 1 ноември – Денят на народните будители.", "date": "2019.11.01", "title": "Патриарх Неофит: Празникът ни вдъхновява да работим за благото на народа "}
{"url": "https://www.monitor.bg:443/bg/a/view/mrachno-i-dyjdovno-vreme-na-praznika-179563", "text": "Облачно ще е времето за празничния 1 ноември. Преди обяд все още на много места ще превалява дъжд. Постепенно през деня от север валежите ще спират, а облачността ще сe разкъсва. Ще продължи да духа до умерен североизточен вятър. Минималните температури ще бъдат между 3° и 8°, а максималните – между 7° и 12°. Атмосферното налягане е и ще се задържи по-високо от средното за ноември. Над Черноморието ще е предимно облачно. На места ще превалява дъжд, като постепенно през деня от север валежите ще отслабват и спират. Над северното крайбрежие през втората половина от деня ще има и разкъсвания на облачността. Ще продължи да духа умерен североизточен вятър. Максимални температури на въздуха: 10°-12°. Температурата на морската вода е около 19°. Вълнението на морето ще бъде 3-4 бала. В събота вятърът ще се ориентира от юг-югоизток и ще започне затопляне. Ще преобладава облачно време, без валежи, а към края на деня облачността ще се разкъсва и ще намалява. В неделя и понеделник повишението на температурите ще продължи. Ще духа умерен, в Източна България и на места северно от планините и силен вятър от юг-югозапад; там дневните температурите ще достигнат до 25-27°, в останалите райони ще са до около 20°. Облачността ще е разкъсана, на места и до слънчево. По-значителни временни увеличения на облачността ще има в понеделник след обяд над югозападните райони, през нощта срещу вторник - над югоизточните; на места там и ще превали.", "date": "2019.11.01", "title": "Мрачно и дъждовно време на празника "}
{"url": "https://www.monitor.bg:443/bg/a/view/otkriha-myrtyv-bylgarin-v-ispanski-kurort-179564", "text": "Тялото на българин беше намерено в канавка в курортния испански град Марбея, съобщи bg-voice.com. Мъжът е бил прострелян четири пъти – веднъж в ръката и три пъти в корема. Полицията е започнала разследване, но според служителите „връзка между убития и Испания не може да се направи“. Все още не е ясно как той е попаднал в Марбея. Полицията проверява дали мястото, където е било намерено тялото е и местопрестъплението или просто е било изхвърлено от преминаваща кола. Знае се само, че убийството е станало няколко часа, преди случаен минувач да се натъкне на трупа край път А-7176, който свързва Марбея с Истан. Разследването на убийството е поето от отдела срещу наркотиците към испанската полиция.", "date": "2019.11.01", "title": "Откриха мъртъв българин в испански курорт"}
{"url": "https://www.monitor.bg:443/bg/a/view/ukrainski-deputat-si-ugovori-sreshta-s-prostitutka-po-vreme-na-zasedanie-179562", "text": "Украински депутат от партията на президента Володимир Зеленски се оказа в центъра на скандал, след публикуването на снимки, които го уличиха, че си пише по мобилния си телефон с проститутка по време на парламентарна сесия, предаде АФП. Украински сайт разпространи снимки в близък план на екрана на телефона на Богдан Яременко, 48-годишен бивш дипломат, на които се вижда как уговаря условията за платена любовна среща. Яременко получава информация за предлаганите сексуални услуги и тарифата за тях: 100 долара за час и 150 - за два часа. Според сайта, снимките са направени във вторник по време на сесия на парламента. Депутатът отначало написа във Фейсбук, че това е постановка. После изтри този текст и поднесе извинения на съпругата и децата си, на парламентарната си група и на президента Зеленски, а постъпката си нарече \"необмислена\". Публикацията предизвика смут в пленарната зала, където има мнозинство партията на президента Зеленски - бивш комедиен актьор, избран с голяма преднина през април. Редица депутати от опозицията настояха вчера Яременко да подаде оставка от поста председател на парламентарната комисия по външна политика. Парламентарната група на партията на Зеленски \"Слуга на народа\" ще обсъди инцидента на заседание да края на тази седмица, каза нейният председател Давид Арахамия.", "date": "2019.11.01", "title": "Украински депутат си поръча проститутка по време на заседание"}
{"url": "https://www.monitor.bg:443/bg/a/view/aleksandyr-andreev-cik-e-gotova-s-organizacijata-na-balotaja-v-nedelja-179566", "text": "ЦИК е готова във връзка с организацията на втория тур в неделяV това заяви пред БНТ Александър Андреев, говорител на ЦИК. \"Продължава транспортирането на бюлетините до областните и общинските центрове, така че да бъдат раздадени на секционните избирателни комисии и да се подготвят изборните помещения за нормално започване на изборния ден\", каза Андреев.  97 общини, 377 кметства и 31 района ще избират кметове на втори тур. В три кметства на балотаж ще се явят трима кандидати, тъй като вторият и третият са получили равен брой действителни гласове на първи тур. Това са кметствата Климентово, Радиново и Александрово, обясни Андреев. Ако двама кандидати получат равен брой действителни гласове и на балотажа, тогава се насрочват нови избори, допълни той. На втория кръг от изборите също ще има квадратче \"не подкрепям никого\", което се счита за действителен глас за избирателите. То обаче няма да повлияе на резултата на всеки от кандидатите, тъй като там определящи са само действителните гласове за него, обясни говорителят на ЦИК. Андреев предупреди, че заради изписването на само двама кандидати, бюлетината ще бъде доста по-къса и избирателите трябва да бъдат особено внимателни при гласуването. \"Бюлетината е доста къса, така че трябва доста добре да се притисне или да се сгъне повторно, защото има опасност при поставяне в урната да бъде разкрита тайната на вота\", коментира Андреев. Говорителят на ЦИК съобщи, че все още пристигат сигнали за нарушения на вота, като повечето от тях са във връзка с проведените вече избори. Агитацията остава основен проблем, за такива нарушения пристигат най-много жалби и скандали, както и публикуване на данни от социологически проучвания. И на втория тур изборните книжа за София ще се приемат в зала \"Арена Армеец\". \"Очакваме да бъде по-лека работата на Общинската избирателна комисия, тъй като няма да има протоколи за общински съветници, които най-често създават проблеми при отчитането и има повече грешки заради елемента с преференции. От анализа, който ние направихме, е видно, че една голяма част от грешките са именно в отчитането на преференциите, тъй като често пъти те не са поставени правилно\", лаза Андреев.  В ЦИК не са постъпвали сигнали за отказ на членове от СИК за отказ от присъствие в изборния ден, каза в заключение Андреев.", "date": "2019.11.01", "title": "Александър Андреев: ЦИК е готова с организацията на балотажа в неделя "}
{"url": "https://www.monitor.bg:443/bg/a/view/ognena-vendeta-za-kandidat-kmetica-179578", "text": "Пежото на Недялка Велчева, която ще се бори на балотажа в неделя за втори мандат като кмет на белослатинското село Попица, е подпалено в четвъртък вечерта. Сигнал за горящия автомобил е получен малко преди десет часа вечерта в четвъртък, съобщиха от областната дирекция на МВР във Враца. Колата била оставена пред дома на Велчева. По това време тя имала гости, но снаха й приспивала детето си и чула силен гръм. Младата жена скочила от леглото и видяла, че колата гори. Оказало се, че френската машина е подпалена на две места – в предната част и една от задните гуми, която гръмнала. Като видяла пламъците, собственичката колабирала. Съседите й се опитали да гасят с вода и одеяло, но не успели да загасят пламъците. Скоро пристигнали огнеборци от Бяла Слатина, които потушили огъня. Въпреки усилията им, автомобилът е съсипан много. Най-големи са пораженията в двигателния отсек. Велчева твърди, че не е получавала заплахи и досега не е имало палежи в селото. Тя не може да обвинява никого за палежа и се надява криминалистите да си свършат работата. Все още не се знае дали огненият атентат има връзка с изборите. Велчева е категорична, че нищо няма да я откаже да се яви на балотажа. Тя е кандидат за кмет от ГЕРБ. На първия тур води убедително с близо 46 процента пред опонента й Юли Йолов от БСП, който също е бил кмет на селото.", "date": "2019.11.01", "title": "Огнена вендета за кандидат кметица"}
{"url": "https://www.monitor.bg:443/bg/a/view/denonoshtno-nabludenie-na-izbornite-pomeshtenija-za-balotaja-179565", "text": "Помещенията, където се съхраняват изборни материали, ще бъдат поставени под денонощна полицейска охрана. От „Национална полиция” ще дадат повече подробности относно взетите мерки за охрана на вота. В София освен секционните избирателни комисии ще се охранява и общинската избирателна комисия, която тази година е в зала „Арена Армеец”. Миналата седмица над 14 000 служители на МВР охраняваха изборния процес.", "date": "2019.11.01", "title": "Денонощно наблюдение на изборните помещения за балотажа "}
{"url": "https://www.monitor.bg:443/bg/a/view/kejti-peri-dade-na-syd-kejti-peri-179548", "text": "Поп звездата Кейти Пери беше дадена на съд от австралийската модна дизайнерка Кейти Пери заради неправомерно използване на търговската й марка. Втората притежава бранд за модно облекло, който е регистриран в Австралия с моминското й име - Кейти Пери. Австралийката заведе дело за нарушаване на търговската й марка от американската певица, чието истинско име е Катрин Елизабет Хъдсън. Първото изслушване на делото е насрочено за 21 ноември. Към днешна дата дизайнерката носи фамилното име на съпруга си и по паспорт е Кейти Тейлър, но нейният моден бранд продължава да носи названието Кейти Пери. защото аз съм много по-малко известна от американската знаменитост\", доверява дизайнерката. Но моделиерката преследвала кауза и иска да даде пример как малкият бизнес трябва да се противопостави на опитите на задокеанските гиганти да го смачка. Кейти Пери-Тейлър основава бранда си през 2006 година, а на 29 септември 2008 година го регистрира като търговска марка в Австралия.", "date": "2019.11.01", "title": "Кейти Пери даде на съд Кейти Пери"}
{"url": "https://www.monitor.bg:443/bg/a/view/mariana-pavlova-buditelite-ne-sa-zabraveni-ot-obshtestvoto-ni-179542", "text": "Има завръщане към професионалното образование, казва в интервю за \"Монитор\" на наградата на МОН „Константин Величков“ за принос в образованието - Всички, които са съпричастни към образованието. 1 ноември е един от най-светлите празници за нас, работещите в тази сфера. На този ден във Враца се провежда факелно шествие, официално тържество, на което се награждават учители. Празникът не е забравен от обществото. Учениците ни честитят, те са доволни, че получават добро образование. Пожелавам на всички колеги и на всички, които работят в сферата на образованието, светъл празник и успехи. Надявам се да работим повече, защото децата са нашето бъдеще. - Защо не? На когото му харесва, нека да го празнува. В нашето училище официално няма такъв празник, но и учениците ни са големи и се интересуват от други неща. В града ни също не са предвидени събития за Хелоуин. - Тази награда е за успешната ни работа по програми и проекти за предприемачество. Бяхме обявени за „Предприемчива професионална гимназия“за 2019 г. на форум „Джуниър изгряващи звезди“ на Джуниър Ачийвмънт. Благодарение на нея с моите ученици участвахме в Европейската седмица на професионалните умения в Хелзинки. Там бяхме номинирани с наградата на Джуниър Ачийвмънт Европа за Предприемаческо училище TES заедно с още едно финландско училище. Тази номинация пък ни даде възможност да участваме за наградата „Иноватори в образованието“ на европейския комисар по безработица, социални дейности, умения и трудова мобилност. Церемонията отново беше в Хелзинки, като преди нея имаше онлайн гласуване, но нашите гласове бяха по-малко и не спечелихме. - Първо се регистрира учебна компания в училище, разработва се идея, която е най-добре да бъде свързана с разрешаването на глобален проблем, след това се уточнява какъв продукт да се изработи, съставя се бизнес план и се започва работа по него. Учениците започват от чертежа, минават през всички фази на производството, докато стигнат до готовия продукт. Последните две години и двата ни проекта бяха за прочистване на въздуха. Първата година направихме пречиствател за въздух за едно от помещенията за учебна практика. Учениците сами стигнаха до тази идея, защото видяха, че при запояване се излъчват вредни миризми, които не трябва да се вдишват. С него спечелихме чек от 2500 лв. и следващата година инвестирахме сумата, за да доразвият пречиствателя и да го модернизират. Освен че е в училище, сме продали продукта и на партньорските фирми. Новият пречиствател намираше приложение не само в училище, в офиса, производствени помещения. Тази година отново спечелихме голямата награда и ще я инвестираме в следващия ни проект. Вчера подадохме документи за новата учебна компания. Стигнали сме до идеята за продукта, разработили сме бизнесплан и започваме работа. Той ще бъде различен, но все още не можем да споделим какъв е. - Екипът е смесен - от единадесети клас и един ученик от девети. Имаме и завършили ученици, вече студенти в Техническия университет в София. Имаме добро сътрудничество с техническите университети. Те ни организират и състезания. В учебната компания ни помогнаха във връзка с програмирането. Тази година на учениците им беше много интересно, защото работиха с ментор. В продължение на една седмица поддържаха скайп връзка, тя ги мотивираше, даваше им задания. Те изпълняваха и беше много ползотворно. - Да, имаме много добро сътрудничество с няколко фирми от Враца. Една от тях ни обзаведе нов съвременен кабинет с 3D принтер, с висок клас компютри. Спечелихме и проект за модернизация от министерството, по който обзаведохме два кабинета. Материалната ни база е добра и ни е в помощ, когато изработваме продуктите. Имаме и паралелки в дуално обучение и тази година за първи път 11-ти клас отиват във фирмите. - Имаме за автотранспортната техника, която преди години също е по проект и е с италианска техника. В нея има автомобили, които се разглобяват, стендове за автоматично повдигане на колите. На учениците им е интересно. Пред кабинета ми постоянно има тълпа от ученици, които искат да говорим какво ще направят, какво ще работят. Сега има няколко дечица от девети клас, които всеки ден стоят до 16:30 ч. и постоянно искат да правят нещо. - Да, и това е факт в нашата професионална гимназия, защото последните две години ние направихме прием на сто процента. Доволни сме, че последните две години осъществяваме и приема в машини и системи за ЦПУ. Това се дължи най-вече на политиката на министерството и подкрепата на професионалното образование. - Засега не, съществуващите са актуални и търсени. Провеждаме срещи с работодатели и те заявяват необходимостта от кадри, а ние се съобразяваме с това. Сградата ни е просторна и вече е пълна с ученици. Имаше години, когато имаше празни класни стаи и беше много тъжно. - Учениците ходят на производство на практика за 20 дни в Германия по „Еразъм“. Почти като традиция всяка година заминават по 20 деца. Там те могат да практикуват на място специалността, която изучават - „Компютърна техника и технологии“ и „Автотранспортна техника“. Така те се научават и на дисциплина в реална работна среда. - В нашата гимназия имаше дни на отворените врати. Приехме много ученици, най-вече от седми клас. Отворихме кабинетите за учебна практика. Учителите им разказваха, показваха им на практика как се случват нещата. Беше им много интересно. Самите те успяха да се докоснат, да пипнат, да запоят, да разберат какво е платка на компютър, да разберат устройство на автомобил. И доста от тях казаха, че ще бъдат наши ученици. Това е един от начините да се привлекат ученици в професионалните гимназии. Другият е панаирът на образованието в града и дните на специалностите също. По време на тях съвместно с бизнеса подготвяме общи щандове и им представяме какво могат да учат. Мариана Павлова е зам.-директор по учебно-производствената дейност в Професионална техническа гимназия „Никола Йонков Вапцаров“ във Враца Учител по икономика и предприемачество Завършила е икономика и предприемачество в Киевския университет Носител на награда „Константин Величков“ за принос в развитието на способностите в областта на науките, технологиите, изкуствата, спорта, глобалното, гражданското и здравното образование и придобиване на умения за лидерство.", "date": "2019.11.01", "title": "Мариана Павлова: Будителите не са забравени от обществото ни"}
{"url": "https://www.monitor.bg:443/bg/a/view/do-6-bona-globa-za-prodajba-na-meso-i-mljako-s-iztekyl-srok-179547", "text": "Търговци, хванати да продават месо, мляко, сирене, кашкавал и яйца с изтекъл срок за годност, ще се наказват с глоба от 1000 до 1500 лева. При повторно нарушение пък санкцията ще е 3 бона. Ако нарушението е от едноличен търговец или юридическо лице, санкцията ще е от 3000 до 6000 лева. Това се предвижда в проект на нов закон за управление на агрохранителната верига. Проектът бе публикуван за обществено обсъждане от Министерството на земеделието вчера. Срокът за обсъждане на законопроекта е до 2 декемри 2019 година. В него се предвижда още от 2 хил. до 5 хил. лв. санкциия да отнасят земеделските производители, които не са осигурили достъп на контролен орган до обекта си   Промените в Закона за управление на агрохранителната верига се налагат, защото у нас досега нямаше единен закон, който да обединява цялата дейност по агрохранителната верига, като посочва ясно отделните елементи в тяхната цялост и конкретните компетентности на контролните органи.Проектът предвижда още нарушенията по агрохранителната верига да се санкционират с глоби от 500 до 5000 лв., а при повторно нарушение – от 1000 лв. до 8000 лв., ако не е предвидена по-тежка санкция за конкретното провинение. Проектът ще направи промени в някои от текстовете и ще съгласува прилагането на десет действащи закона. Това са Законът за храните; Законът за ветеринарномедицинската дейност; Законът за фуражите; Законът за здравето на растенията; Законът за прилагане на Общaта организация на пазарите на земеделски продукти на Европейския съюз; Законът за генетично модифицираните организми; Законът за посевния и посадъчен материал; Законът за животновъдството; Законът за пчеларството; Законът за виното и спиртните напитки. От Министерството на земеделието се аргументират че тези закони регламентират сегментирано елементите на агрохранителната верига и „не става ясен обхватът им в нейната цялост, като един непрекъснат процес, започващ с първичното производство, здравеопазването и хуманно отношение към животните и здравето на растенията, преминаването през всички етапи на събиране, транспортиране, преработката и дистрибуцията на крайния продукт, готов за консумация от хората\". Идеята е   бъдещият закон да създаде една обща рамка   която да регламентира същността на агрохранителната верига и включените в нея елементи. „За първи път се посочват конкретно компетентните органи, които провеждат политиката в тази област, органите, които осъществяват официалния контрол върху   отделните елементи на агрохранителната верига   и органът, извършващ оценката на риска по агрохранителната верига“, пишат още експертите на МЗХ. Новият закон трябва да премахне и сегашното припокриване на текстове в специалните закони, което позволява размиване на задълженията и отговорностите между функциите на отделните контролни органи по хранителната верига, се казва в мотивите към законопроекта.", "date": "2019.11.01", "title": "До 6 бона глоба за продажба на месо и мляко с изтекъл срок"}
{"url": "https://www.monitor.bg:443/bg/a/view/roditeli-s-kampanija-v-pomosht-na-semejstvoto-ot-kardam-179567", "text": "Вълна от съпричастност към семейството от Кардам, което загуби едно дете, а други две се озоваха в болница с опасност за живота след съмнение за отравяне. Родители от училището на починалото момче в Генерал Тошево разпространяват кутии за дарения, а кампанията привлича все повече желаещи да помогнат. Жителите на града са потресени от условията, в които живее семейството, съобщи Нова телевизия. „Синът ми познава починалото момче. Той ме подтикна да започна каузата. Събираме топли дрехи и обувки. Ще им занеса камина. Един човек плати и им занесе дърва”, заяви Вили Димитрова, инициатор на кампанията. \"Отзовали сме се, защото става дума за българско семейство. Ще помогнем за разпространението на кутии и в град Добрич. Условията, в които са живеели децата, не са условия, в които трябва да живее едно българско семейство\", каза Адриан Стоянов, член на мотоклуб, включил се в каузата.", "date": "2019.11.01", "title": "Родители с кампания в помощ на семейството от Кардам"}
{"url": "https://www.monitor.bg:443/bg/a/view/dyrjavnijat-departament-ruski-trolove-bunjat-chili-179559", "text": "Високопоставен представител на американския Държавен департамент обвини Русия в намеса в обществените настроения в Чили, предаде Дойче веле. В латиноамериканската страна вече две седмици не стихват размириците, започнали като протест срещу поскъпването на обществения транспорт и прераснали в недоволство срещу поскъпването на живота. Според Държавния департамент има явни признаци, че заинтересовани лица манипулират социалните протести в Чили, изкривявайки обективната картина. По думите на служителя, Москва злоупотребява със социалните мрежи, като внедрява тролове, за да провокират ескалация на напрежението. \"Видяхме признаци, че активността на руснаците е цели негативно развитие на тази дискусия\", отбелязва представителят на Държавния департамент. Засега няма официален коментар по темата от страна на чилийските власти.", "date": "2019.11.01", "title": "Държавният департамент: Руски тролове бунят Чили"}
{"url": "https://www.monitor.bg:443/bg/a/view/borisov-gerb-bi-smazvashto-bsp-na-mestnte-izbori-179560", "text": "\"На моите приятели от другите партии в дясно, ще кажа, че Господ е събирач и те някога ще имат нужда от нас.\" Това заяви пред бТВ премиерът и председател на ГЕРБ Бойко Борисов. Той коментира, че се готви \"уйдурма\" с ромски общности от екипа на Мая Манолова, според която роми ще ходят да гласуват под строй и след това ще казват пред медии, че са гласували за Йорданка Фандъкова. Питайте Манолова снощи дали не е била във Волуяк с ромите точно да гласят тази уйдурма, заяви още Борисов. Според него битката между партиите е приключила в неделя и резултатът бил категоричен, че ГЕРБ бие БСП два пъти. Дори в Русе, където кандидатът на БСП имал преднина, ГЕРБ отново била първа политическа сила.  Борисов аргументира по-лошите резултати в Русе и Ямбол с разчистването на партията, което я е разцепило преди вота. Наред с това времето след евроворта било малко, за да наложат новите кандидати на ГЕРБ. Той дори обясни, че първоначлано са имали намерение да издигнат друг човек за Русе, но се оказало,че не му стигат наяколко седмици по аресна регистрация. Според ИК за местните избори има 6-месечна уседналост както за кандидатите, така и за избирателите в дадената община. Борисов обясни по-лошия изборен резултат на партията на някои места с факта, че е отстранил много хора и те в момента работели срещу ГЕРБ. \"Колко пъти на конференцията атакувах партията си и хората, които изгонихме от партията. Те се превръщат във врагове и хора, които работят срещу партията. Резултати в Ямбол и Русе показват кой работи срещу ГЕРБ. Не ми се иска да е Цветанов, но там където проветрихме партията, нямаше време, заяви още Борисов. Той допълни, че на 25 ноември ще е на и щял да разбере какви ги е вършил Цветан Цветанов в САЩ. \"Какво ви вади очите този джип на 10 години. Президентът се вози на същия джип\", отговори Борисов на въпрос дали е решил изборите с предизборни обиколки. \"През кампанията на един месец бях на 2-3 места. И то на кои? Хемус важна ли е? Важно ли е хората да знаят как се строи Ботевград-Мездра? В Сливен правих спортни зали, изложението за животни и продукти\", каза още Борисов. \"Аз нямам неизпълнено обещание. Министерството на транспорта се надявам да поеме с \"Български пощи\" цялото разпространение на всички печатни медии до сергиите, които са мисля 6000. Това ще стане до дни. Радвам се, че съм разкрил още едно работно място\", каза Борисов по адрес на карикатуриста Христо Комарницки.  \"Толкова милиарди сме осигурили за здравеопазване. \"Пирогов\" в следващата година ще го санираме и обзаведем целия. \"Графа\" е прекрасен. Даже снощи ходих да си взимам личната карта, фантастично изглежда вечер. Каква беше помиярна яма, сега е фантастичен. Преди нямаше какво да покажете, добре, че ви направихме града да има какво да покажете. Който е направил грешка за подложките, ще бъде вкаран в затвора. Не всички компании строителни са еднакви\", добави премиерът. Във връзка с проблема със замърсяването на въздуха, Борисов изтъкна, че трябва да се забранят камините и да се наложи тежък данък на старите автомобили. Също така центъра да стане недостъпен за автомобили. Относно протестите срещу номинацията на Иван Гешев за главен прокурар, Борисов заяви: \"Не подкрепям протестите срещу избора на Иван Гешев. Принципно не обичам протестите. Ако мога да предотвратя, винаги се съгласявам, отстъпвам, за да не изкарваме хората на улицата и да затрудняваме движението“, каза още той. Борисов подчерта, че за него не е проблем избора на Гешев за главен прокурор. „Защото с Христо Иванов така променихме навремето закона, че съдиите да си избират съдиите, а прокурорите – прокурори. Сега трябва да го спазваме. Когато говориш за върховенство на закона, а не спазваш закона, малко е двулично. Казано е в изборния ден не се агитира, не се внушава. Президентът е внуши, че аз съм имал огромна квота във ВСС. А всъщност ГЕРБ чрез своите професионалисти, които е предложил през парламентарната квота, са трима човека от 24. С толкова човека е гласувала и партията на президента Радев. С трима човека за Гешев. Е, защо е това внушение в деня на изборите?“, допълни премиерът. Наред с това Борисов коментира и шпионски скандал, при който руски дипломат бе обявен за персонан нон града, а друг не получи виза за България. \"Чест прави на Руската федерация, че не реагира реципрочно. Президентът Путин ме познава добре. Той знае, че аз никога не се поддавам на натиск. Когато всички под строй гониха посланици, аз не изгоних. Но когато дипломат на висок пост го хвана да вербува мои началници, мигновено го пъдя\"  коментира премиерът. Борисов заяви, че човекът от службите, за който е имало опит да бъде вербуван, е бил коректен към родината си, като е разказал всичко навреме. \"Провели сме всички мероприятия, така че руската страна, която много разбира от такива работи, мисля, че по достойнство ще оцени това, което сме направили. Ако аз пратя шпионин да вербува някой от началниците на служби на президента Путин, гоненето сигурно ще му е малко наказание\", каза още Борисов. Той обясни, че новият военен аташе не е получил виза, тъй като е в списъка със санкционираните лица от ЕС и НАТО.", "date": "2019.11.01", "title": "Борисов: Манолова гласи уйдурма с роми (ОБНОВЕНА)"}
{"url": "https://www.monitor.bg:443/bg/a/view/fandykova-poemam-samo-angajimenti-koito-moga-da-garantiram-179568", "text": "Моля софиянци да гласуват „за” града си\". Това заяви пред Нова телевизия кандидатът за кмет на София Йорданка Фандъкова Според нея в момента сме на финала на една кампания, на която нейният опонент Мая Манолова е избрала стратегията на внушенията. „Внушенията изместиха решенията. Чухме много такива, но не чухме отговори на въпросите за развитието на града\", каза Фандъкова.  Тя коментира и съмненията за купуване на гласове в ромските квартали \"Факултета\" и \"Филиповци\". „Трябва дълбоко да не познаваш София, за да твърдиш, че в София да се спечелят избори с купуване на гласове. Софиянци не се купуват или продават”, коментира кандидатът за кмет на столицата и допълни, че една от директорките на училища във \"Факултета\" е била кандидат за общински съветник от ГЕРБ. Фандъкова допълни, че за 10 години се е направило много за столицата. В момента има шанс да се привлече и голям стратегически инвеститор. \"Поемам само ангажименти, които мога да гарантирам\", коментира тя. ", "date": "2019.11.01", "title": "Фандъкова: Поемам само ангажименти, които мога да гарантирам"}
{"url": "https://www.monitor.bg:443/bg/a/view/sakskoburggotski-ne-bjah-syden-samo-za-greshkite-si-poluchavah-i-lichni-napadki-179570", "text": "Всяка страна има своите политически предразсъдъци и аз не бях съден само за грешките си, но получавах и лични нападки. Иновациите не се приемат лесно в живота и вземането на решения понякога е трудно. Хората обикновено имат високи очаквания, но нещата не винаги се случват толкова безболезнено и лесно. Това казва в интервю за HELLO! бившият министър-председател в периода 2001-2005 г. и цар на България (1943-1946 г.) Симеон Сакскобургготски. Запитан за най-трудната ситуация, пред която е бил изправен като премиер на България, Сакскобургготски казва, че въпреки трудностите, вижда чашата наполовина пълна, а не наполовина празна. „Ето, например по въпроса за Европейския съюз и колко важно беше да станем член. Имаше хора, които вярваха в това и ни помогнаха много”, посочва той. \"В политиката всичко може да се случи, но особени страхове не съм имал. За живота си никога не съм се страхувал. По-скоро от някое яйце или някой домат, това се случва на политиците. Но за щастие никога не ми се е налагало да се сблъсквам с такова неодобрение\", продължава той. На въпрос дали е срещнал съпротива от семейството си, когато е решил да се кандидатира за министър-председател, Сакскобургготски споделя, че е имало много хора, които са го съветвали да помисли. „Ако бях цар на власт, нещата щяха да бъдат различни. Но като цар в изгнание, ако можех да помогна по някакъв начин, ставайки премиер в страната ми, ми се стори много логично и нормално. Въпреки това имах подкрепата на кралските семейства, които разбира се смятаха, че това, което правя, е необичайно. Подобен на моя случай, досега има само два такива, е случаят с Нородом Сианук, крал и премиер на Камбоджа”, казва Сакскобургготски. В интервюто той казва, че колкото повече години минават от 2000 г., когато окончателно се завърна в България, толкова повече се чувства у дома. „Чувствам, че се завърнах към корените си. Това, че бях в изгнание не ми оставя горчилка, все пак научих толкова много. Ако бях останал в София като цар, нямаше да науча и половината от това, което научих като изгнаник. Нямаше да имам такъв отворен хоризонт, за да възприемам много повече проблемите”, споделя той.", "date": "2019.11.01", "title": "Сакскобургготски: Не бях съден само за грешките си, получавах и лични нападки "}
{"url": "https://www.monitor.bg:443/bg/a/view/trymp-smenja-mestojitelstvoto-179561", "text": "Президентът на САЩ Доналд Тръмп обяви, че ще промени постоянното си жителство от Ню Йорк в Палм Бийч, Флорида, като твърди, че към него са се отнесли \" много зле\" в родния му град, съобщи АФП.  \"Моето семейство и аз ще направим Палм Бийч, Флорида, нашето постоянно местожителство\", написа президентът в Туитър. \"Почитам Ню Йорк и хората от Ню Йорк и винаги ще го правя, но за съжаление, въпреки факта, че плащам милиони долари в градски, държавни и местни данъци всяка година, към мен се отнесоха много зле – както политическите лидери на града, така и на щата\", пише той и добавя, че \"малцина са били третирани по-лошо\". Според публикация в Ню Йорк Таймс, Тръмп, който е местен нюйоркчанин, и съпругата му Мелания са подали индивидуални декларации за промяна на местожителството през септември, променяйки основното си местожителство от Манхатън на Палм Бийч. „Ню Йорк Таймс“ пише също, че служители на Белия дом са отказали да коментират защо Тръмп сменя основната си резиденция, но цитира източник, близък до президента, който казва, че това е предимно за данъчни цели. Освен Белия дом, основната резиденция на Тръмп ще бъде курорта Мар-а-Лаго, където Тръмп е прекарал 99 дни, откакто е станал президент - в сравнение само с 20 в предишната си основна резиденция Тръмп Тауър, съобщава Таймс. \"Не исках да взема това решение, но в крайна сметка това ще е най-доброто за всички заинтересовани\", написа още Тръмп в Туитър. Ню Йорк \"винаги ще има специално място в сърцето ми!\", допълва президентът. Но Ню Йорк не винаги е обичал Тръмп, отбелязва АФП и припомня, че демонстрациите пред Тръмп Тауър са чести и президентът многократно е спорил и влизал в конфликт с ръководителите на града и щата. Последният подобен случай беше в началото на месеца, когато федерален съдия в Ню Йорк отхвърли искането на президента да бъде блокиран достъпът до личните му и корпоративни данъчни декларации за няколко години назад. Изглежда, че ръководството на Ню Йорк е напълно съгласно, че Тръмп е взел правилното решение, а губернаторът Андрю Куомо написа в Туитър: „Добро отърваване“. „Доналд Тръмп така или иначе не плаща данъци тук“.", "date": "2019.11.01", "title": "Тръмп сменя местожителството"}
