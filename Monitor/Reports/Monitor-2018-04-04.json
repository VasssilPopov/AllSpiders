{"url": "http://www.monitor.bg/a/view/76042-%D0%A9%D0%B0%D1%82%D1%8A%D1%82-%D0%9C%D0%B5%D1%80%D0%B8%D0%BB%D0%B5%D0%BD%D0%B4-%D0%B2%D0%BA%D0%BB%D1%8E%D1%87%D0%B2%D0%B0-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8%D1%8F-%D0%B5%D0%B7%D0%B8%D0%BA-%D0%B2-%D0%B4%D0%B8%D0%BF%D0%BB%D0%BE%D0%BC%D0%B8%D1%82%D0%B5-%D0%B7%D0%B0-%D1%81%D1%80%D0%B5%D0%B4%D0%BD%D0%BE-%D0%BE%D0%B1%D1%80%D0%B0%D0%B7%D0%BE%D0%B2%D0%B0%D0%BD%D0%B8%D0%B5/", "text": "\n                    Департаментът по образование на американския щат Мериленд информира посолството на България във Вашингтон за решението си да включи българския език в програмата \"Сертификат за двуезичност\" (Seal of Biliteracy). Решението е резултат от предприетите действия от страна на посолството за признаване и включване на българския език в програмата на Федералния окръг Колумбия и щатите Мериленд и Вирджиния, информираха от Министерството на външните работи.\n\nИзпитът за придобиване на сертификат ще следва езиковия тест по български език на Департамента за езиково обучение (ДЕО-ИЧС) при Софийския университет \"Свети Климент Охридски\". Подготовката и полагането на Стандартизиран тест по български език като чужд могат да се извършат дистанционно. Информацията за него може да бъде намерена на сайта на ДЕО-ИЧС.\n\nАко зрелостниците положат успешно изпита по български език, в дипломите им ще пише, че освен английски, те владеят на най-високо ниво и български език. Това ще помогне за бъдещия им професионален път, обясняват от Външно.\n\nПолученият сертификат ще дава и допълнително предимство при кандидатстване в университет. Много от висшите учебни заведения в САЩ признават доказаното с документа двуезичие на кандидата.\n\nОще тази година завършващите гимназия български ученици в Мериленд могат да положат дистанционно изпит в България и да получат Сертификат за двуезичност.\n\nПрез 2011 година Калифорния стана първият американски щат, въвел сертификата. Днес той се раздава от 31 щата и Федералния окръг Колумбия, отбелязва news.bg.\n                    ", "date": "2018.04.04", "title": "Щатът Мериленд включва българския език в дипломите за средно образование"}
{"url": "http://www.monitor.bg/a/view/87313-%D0%90%D0%BD%D0%BE%D0%BD%D0%B8%D0%BC%D0%B5%D0%BD-%D0%B4%D0%B0%D1%80%D0%B8-150-000-%D0%BB%D0%B2-%D0%B7%D0%B0-%D0%BC%D0%B0%D0%BD%D0%B0%D1%81%D1%82%D0%B8%D1%80%D1%81%D0%BA%D0%B8%D1%8F-%D1%85%D1%80%D0%B0%D0%BC-%D0%B2-%D0%9A%D0%BE%D0%BF%D1%80%D0%B8%D0%B2%D0%B5%D1%86/", "text": "Сумата се прибавя към парите от Дядо Добри \n                    Дарител, пожелал анонимност, предостави 150 000 лева за строителството на новия храм към манастира „Света Петка“ в русенското село Копривец. Това съобщи Русенският митрополит Наум. Сумата ще бъде прибавена към средствата, дарени за вдигането на манастирската църква през 2013 г. и 2014 г. от Дядо Добри, който почина преди три месеца.\n\nСтроителството на храма започна през февруари т.г. Проектът бе готов отдавна, а освещаването на мястото бе направено преди две години. Заради лошото време през март дейностите бяха прекратени, но след Великден ще продължат отново. Грубият строеж трябва да приключи до ноември тази година, а вътрешното оформление и обзявеждане ще се прави през зимата, каза дядо Наум.\n\nОт митрополията се надяват новата църква да привлече повече богомолци към манастира. За него сега се грижи игумения Мелания, която е и единственият му обитател.\n\nУспоредно с градежа на храма ще се извърши и ремонт и обновление на целия манастирски комплекс, за което е спечелено финансиране.\n                    ", "date": "2018.04.04", "title": "Анонимен дари 150 000 лв.  за манастирския храм в Копривец"}
{"url": "http://www.monitor.bg/a/view/55519-%D0%9D%D0%B0%D0%B4-50-%D1%81%D0%BF%D0%B8%D1%80%D0%BA%D0%B8-%D0%B2-%D1%87%D0%B5%D1%82%D0%B8%D1%80%D0%B8%D1%82%D0%B5-%D0%BB%D0%B8%D0%BD%D0%B8%D0%B8-%D0%BE%D1%82-%D0%BD%D0%BE%D1%89%D0%BD%D0%B8%D1%8F-%D1%82%D1%80%D0%B0%D0%BD%D1%81%D0%BF%D0%BE%D1%80%D1%82-%D0%B2-%D0%A1%D0%BE%D1%84%D0%B8%D1%8F/", "text": "Автобусите ще спират само ако има човек или е натиснат бутона\n                    \nНад 50 автобусни спирки ще покриват четирите линии от нощния транспорт в столицата. Те ще свързват осем части на София и могат да се използват между 00.00 и 4.00. Автобусите ще тръгват от площад “Княз Александър I”, като интервалът на преминаване е четиридесет минути, обявиха от Столичната община.\n\nПървата линия свързва ж.к. „Люлин 1,2“ и ж.к. „Младост 4“. Автобусите към пл.“Княз Александър I” тръгват съответно в 00. 54 ч. и 0:48 ч. Тя ще се движи покрай метрото, след това по „Цариградско шосе“, където ще се качва към ж.к. „Младост“. Втората линия е между кв. „Обеля“ и ж.к. „Студентски град“. Автобусите към пл.“Княз Александър I” тръгват съответно в 00.20 ч. и 00:53 ч. Част от спирките, покрай които ще минава са Технически университет, кино „Одеон,“, Централна гара, метростанция „Хан Кубрат“ и „Обеля“. Третата линия ще свързва ж.к. „Овча купел 2“ с Автостанция Изток. Автобусите от там тръгват съответно в 00.55 ч. И 00.23 ч. Те ще минават покрай стадион „Георги Аспарухов“, пл. „Васил Левски“, пл. „Руски паметник“ и ще стигат до пазара в кв. „Овча купел“. Четвъртата линия ще свързва ж.к. „Гоце Делчев“ и ж.к. „Дружба 2“. Автобусите към пл.“Княз Александър I” тръгват съответно в 00. 53 ч. и 0:47 ч. Те ще минават покрай разклона за летището, зала „Фестивална“, гара „Подуене“, бул „П. Славейков“, Южен парк, 36-то СОУ.\n\nС един билет от 2 лева всеки пътник ще има възможността да се прекачи на друга линия. Това може да се осъществи на началната спирка пл. “Княз Александър I”, като времето за трансфер ще бъде 5 минути. Самите билети ще бъдат продавани единствено на място в автобусите от контрольорите и няма да има възможност да се закупят предварително. Те са със син цвят и на тях ще бъде напечатана датата, на която важат.\n\nВажно уточнение е, че автобусите от нощния транспорт няма да спират на всяка спирка, както тези от дневния. Това ще се случи само ако шофьорът види, че има човек, който чака на спирката, или някой от пътниците натисне бутона „Спри на спирка“ в самия автобус. Столичани лесно ще разпознават спирките, тъй като те ще бъдат обозначени с буква N и съответния цвят на линията, по която се движат. Автобусите ще бъдат оборудвани още с видеонаблюдение и паникбутон. Нощният транспорт в София тръгва на 7-ми април и ще продължи експериментално до края на година.\n\n \n\n\n \n                    ", "date": "2018.04.04", "title": "Над 50 спирки по четирите линии от нощния транспорт в София"}
{"url": "http://www.monitor.bg/a/view/81941-%D0%A1%D0%B5%D0%BA%D0%B8%D1%80%D0%B0-%D0%B7%D0%B0-%D0%BD%D0%B0%D1%81%D0%B8%D0%BB%D0%BD%D0%B8%D1%86%D0%B8%D1%82%D0%B5/", "text": "\n                    Нови поправки в НК срещу домашното насилие гласувани от парламента. Те бяха предложени от БСП и бяха приети на първо четене в зала със 152 гласа „за” и само един \"въздържал се\".\n\nПредвижда се нанасянето на средна телесна повреда от близък роднина или съпруг да се третира не като престъпление от частен, а от общ характер. В тези случаи наказателното производство ще се образува от жалба на пострадалия до прокуратурата, а не до съда, и няма да може да бъде оттегляна от подалото я лице.\n\nЗалага се и по-тежък състав на престъпление и се въвежда се хипотезата за рецидив.  Така ако дадено лице осуети съдебно решение или заповед за защита от домашно насилие го грози затвор от 1 до 5 години. Досега санкцията бе до 3 години или глоба от 5000 лева..\n\n От БСП се мотивираха, че досега рядко се стигало до жалба в съда от старах на потърпевшите. По думите на Георги Гьоков пък у нас всяка 4-та жена е жертва на домашно насилие и това не е рядкост в българското семейство.\n\n Междувременно от ГЕРБ и Обединени патриоти дадоха да се разбере, че дадени текстове трябва да бъдат изгладени между първо и второ четене. Критиките бяха срещу невъзможността да се прекрати досъдебното производство. Според патриота Християн Митев след като може да инициира проверка, то би следвало потърпевшия да може да прекрати проверката, особено ако отношенията между нея и подсъдимия са се подобрили в съдебна фаза, тъй като все пак ставало дума семейни отношения.\n                    ", "date": "2018.04.04", "title": "Секира за насилниците"}
{"url": "http://www.monitor.bg/a/view/76334-%D0%91%D0%BE%D1%80%D0%B8%D1%81%D0%BE%D0%B2-%D0%BE%D0%B1%D1%81%D1%8A%D0%B4%D0%B8-%D1%81-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D0%B0-%D0%BD%D0%B0-%D0%A5%D1%8A%D1%80%D0%B2%D0%B0%D1%82%D0%B8%D1%8F-%D1%80%D0%B0%D0%B7%D0%B2%D0%B8%D1%82%D0%B8%D0%B5%D1%82%D0%BE-%D0%BD%D0%B0-%D0%97%D0%B0%D0%BF%D0%B0%D0%B4%D0%BD%D0%B8%D1%82%D0%B5-%D0%91%D0%B0%D0%BB%D0%BA%D0%B0%D0%BD%D0%B8/", "text": "\n                    \nПремиерът Бойко Борисов и президентът на Хърватия Колинда Грабар-Китарович, която е на официално посещение у нас, обсъдиха перспективата пред страните от Западните Балкани. На среща в Министерския съвет двамата са поговорили и за възможностите за задълбочаване на сътрудничеството между двете страни.\n\nПрезидентът на Хърватия поздравила Борисов и за успешното водене на Българското председателство на Съвета на ЕС, а той от своя страна е подчертал важността на проектите за инфраструктурна и дигитална свързаност в региона.  „България отдава изключително важно значение на задълбочаването на регионалното сътрудничество за укрепването на стабилността на страните от Западните Балкани“, заявил премиерът Борисов и допълнил, че от особена важност е фокусът върху региона да остане на дневен ред в Европейския съюз и след края на Председателство.\n\n\n \n                    ", "date": "2018.04.04", "title": "Борисов обсъди с президента на Хърватия развитието на Западните Балкани"}
{"url": "http://www.monitor.bg/a/view/25450-%D0%92%D0%B8%D1%8F%D1%82-%D1%85%D0%BE%D1%80%D0%BE-%D0%BF%D0%BE-%D1%81%D0%BB%D1%83%D1%87%D0%B0%D0%B9-%D0%BF%D1%80%D0%B0%D0%B7%D0%BD%D0%B8%D0%BA%D0%B0-%D0%BD%D0%B0-%D0%9A%D0%B8%D1%80%D0%B8%D0%BB-%D0%B8-%D0%9C%D0%B5%D1%82%D0%BE%D0%B4%D0%B8%D0%B9/", "text": "\n                    В съпричастност към българските неделни училища деца, родители, учители и други представители на българската общност ще извият хоро на различни публични и оживени места в чужбина. Това ще се случи на 11 май - Ден на Светите братя Кирил и Методий като част от инициативата „Розите на България“. Тя е организирана от Министерство на образованието и науката съвместно с българските общности зад граница с участието на организации, към които функционират български неделни училища в чужбина. В подкрепа на инициативата хора могат да се извият и ученици, родители и учители от страната.\n\nВсяко училище само определя по какъв начин да проведе своето тържество. Освен българското хоро, могат да се включат изяви на децата, базари, изложби на рисунки, резултати от конкурси, пленери и други инициативи. Учениците могат да използват и различни символи, аксесоари или знаци, свързани с България, а тези, които имат възможност, могат да облекат и носии или отделни елементи от тях. Ръководството на училището само избира времето за провеждане на инициативата, така че да е удобно да всички участници.\n\n\n \n                    ", "date": "2018.04.04", "title": "Вият хоро по случай празника на Кирил и Методий"}
{"url": "http://www.monitor.bg/a/view/78908-%D0%A8%D0%B5%D1%81%D1%82-%D1%83%D1%87%D0%B8%D0%BB%D0%B8%D1%89%D0%B0-%D0%B2-%D0%A1%D0%BE%D1%84%D0%B8%D1%8F-%D1%81-%D0%BD%D0%BE%D0%B2%D0%B8-%D1%81%D0%BF%D0%BE%D1%80%D1%82%D0%BD%D0%B8-%D0%B7%D0%B0%D0%BB%D0%B8/", "text": "\n                    В шест столични училища ще бъдат изградени спортни зали. Това съобщи кметът на София Йорданка Фандъкова, която провери разширението на 149 СУ „Иван Хаджийски“ в „Овча Купел“ 2. Кметицата е възложила на главния архитект Здравко Здравков да подготви типови спортни зали, които да изпълняват функциите не само на физкултурни салони, а на квартални спортни зали в различни райони на града в дворовете на училищата. „Тези зали ще позволят да се разшири базата на училищата в учебно време. А събота и неделя, и през вечерно време хората от квартала ще могат да спортуват в тези зали, да се провеждат състезания. Това ще бъде голяма придобивка за града ни и част от стратегията ни за развитието на спортната инфраструктура“, заяви кметът.\n\nФандъкова в момента тече първият етап от разширението на Първа английска езикова гимназия. Вторият етап, който предстои да започне включва именно и нов физкултурен салон. „В 149-то училище децата вече няма да играят в класните стаи, а ще могат да се радват на модерна спортна зала. Като втори етап ще заложим оформяне на дворното пространство, с изграждане на външни игрища“, поясни тя. „Стратегията на Европейска столица на спорта е развитието на масовия спорт, с акцент върху детския спорт“, каза още кметът.\n                    ", "date": "2018.04.04", "title": "Шест училища в София с нови спортни зали"}
{"url": "http://www.monitor.bg/a/view/3213-%D0%9E%D1%82%D0%BB%D0%B8%D1%87%D0%BD%D0%B8%D0%BA%D1%8A%D1%82-%D0%BD%D0%B0-%D0%A1%D0%B5%D0%BC%D0%B8%D0%BD%D0%B0%D1%80%D0%B8%D1%8F%D1%82%D0%B0-%D0%BD%D0%BE%D1%81%D0%B8-%D0%91%D0%BB%D0%B0%D0%B3%D0%BE%D0%B4%D0%B0%D1%82%D0%BD%D0%B8%D1%8F-%D0%BE%D0%B3%D1%8A%D0%BD-%D0%B2-%D0%9F%D0%BB%D0%BE%D0%B2%D0%B4%D0%B8%D0%B2%D1%81%D0%BA%D0%B0-%D0%B5%D0%BF%D0%B0%D1%80%D1%85%D0%B8%D1%8F/", "text": "\n                    Отличникът от пловдивската Духовна семинария „Св.Св. Кирил и Методий” Иван Щътов ще донесе благодатния огън за пловдивска епархия, съобщиха от учебното заведение. „Да държи в ръцете си светинята и да я раздаде на хората на Великден е награда за зрелостника. Той е избран измежду съучениците си за отличните резултати, които е показал през  петгодишния си курс на обучение в духовното училище. За първи път ученик от Семинарията получава такава задача, небесният огън да се носи от ученик, Иван заслужава тази чест като дар за положения труд, … неведоми са пътищата Божии, казва ректорът на Семинарията ставрофорен иконом Добромир Костов.\n\nИван Щътов ще вземе божествената светлина от ръцете на Негово Високопреосвещенство Западно и Средноевропейски митрополит Антоний, който е възпитаник на семинарията под тепетата, а след това и ефимерий на духовното училище. Срещата ще бъде на летище „София“, където ще кацне българската делегация след слизането/падането на свещения пламък в Йерусалим, вечерта на Велика събота – 7 април 2018 г.\n\nУченикът и ректорът ще пътуват до София с благословението на митрополит Николай, който преди 11 години постригва за иподякон отличния ученик – тогава едва 8-годишен.  Пратениците на дядо Николай ще пренесат свещения огън до митрополитския храм „Света Марина“, около 21 ч. в събота – 7 април, за да се разпръсне из цялата епархия, в петте окръга – Пловдивски, Хасковски, Кърджалийски, Пазарджишки и Смолянски.\n\nПосрещането на Небесния огън по традиция ще бъде огласено от тържествен камбанен звън. След това иподякон Иван Щътов ще облече богослужебните одежди, ще вземе дикирите и трикирите, за да участва във Великото Пасхално богослужение и Възкресна литургия в нощта срещу 8 април 2018 г., оглавени от Негово Високопреосвещенство митрополит Николай, разказа отец Добромир Костов. Иван е внук на духовник. Неговият дядо – отец Иван Щътов,  е свещеник в храма „Успение Богородично“ в град Куклен. Двамата са заедно в Божия дом от невръстните години на младежа, когато той е неотлъчно до любимия си дядо. 8-годишен е постриган за иподякон, а от 2015 г. работи като такъв към Пловдивска митрополия и помага в богослуженията на архиерея при отслужване на великите тайнства.\n\nБлагодатният огън /Свещен огън/ е пламъкът, който пламва точно върху Божий гроб в храма „Възкресение Христово” в Йерусалим на Велика събота. Това запалване става по свръхестествен начин. В първите минути има уникалното свойство да не излъчва топлина и да не изгаря.\n                    ", "date": "2018.04.04", "title": "Отличникът на Семинарията носи Благодатния огън в Пловдивската епархия"}
{"url": "http://www.monitor.bg/a/view/69345-%D0%94%D0%B0-%D0%BF%D0%BB%D0%B0%D1%82%D0%B8%D0%BC-%D0%B4%D0%B0%D0%BD%D1%8A%D1%86%D0%B8%D1%82%D0%B5-%D0%B8-%D1%82%D0%B0%D0%BA%D1%81%D0%B8%D1%82%D0%B5-%D0%BE%D0%BD%D0%BB%D0%B0%D0%B9%D0%BD-%D0%B2%D0%BC%D0%B5%D1%81%D1%82%D0%BE-%D0%B2-%D0%B1%D1%80%D0%BE%D0%B9/", "text": "\n                    \nПритежателите на дебитна, предплатена или кредитна карта Visa, включително Visa Business и V PAY, които заплатят местните си данъци и такси по електронен път до 29 април 2018 г., могат да спечелят подарък. Картодържателите, които изберат да заплатят на POS терминал в съответната общинска институция и регистрират своята касова бележка на сайта на Visa в България, участват в тегленето за един от три iPhone X устройства. Всеки ден в рамките на кампанията платилите онлайн участват автоматично в томболата за една от десет външни батерии за телефон.\n\n„Промоционалната данъчна кампания на Visa, има за цел да привлече вниманието на българските граждани към погасяването на задължения към държавата и да ги убеди в предимствата на безкешовите трансакции,“ споделя Красимира Райчева, мениджър на Visa за България.\n\nБългарските картодържатели все повече припознават ползите от иновативните разплащателни технологии, допълва още Райчева. Освен удобство, сигурност и достъп до средствата си, картодържателите се възползват и от това, че имат възможност да извършат покупките си по всяко време без ограничения. В резултат в България се наблюдава значително повишение в употребата на електронни разплащания, които всяка година бележат растеж. Според българските потребители това е бърз и удобен начин за разплащане при ежедневните им покупки.\n\nПарите в брой са сред основните фактори за съществуването на сива икономика. Tе са лесни за употреба и трудни за проследяване и отчитане. Например собственик на заведение или таксиметров шофьор, които работят предимно с пари в брой, могат лесно да скрият част от своя оборот от държавата. Поради тази причина употребата на системи за електронни разплащания и контролирането на тяхното използване от страна на държавата прави доста по-трудно участието в сивата икономика. При тези разплащания винаги има документ за трансакцията и те могат да бъдат проследени. Именно електронните разплащания са един от най-ефективните начини за борба със сивата икономика – този факт вече е добре известен в България.\n\nОще за усилията на Visa срещу сивата икономика, възможностите на електронните разплащания, както и повече информация за националната кампания за заплащане на местни данъци и такси по електронен път може да видите на www.visabg.com.\n\n\n \n                    ", "date": "2018.04.04", "title": "Да платим данъците и таксите онлайн, вместо в брой"}
{"url": "http://www.monitor.bg/a/view/61680-%D0%9E%D1%84%D0%B5%D0%B9%D0%BA%D0%B0%D0%BB%D0%B8%D1%82%D0%B5-%D0%BE%D1%82-%D0%A6%D0%B5%D0%BD%D1%82%D1%80%D0%B0%D0%BB%D0%BD%D0%B8%D1%8F-%D0%BF%D0%B0%D0%BD%D0%B4%D0%B8%D0%B7%D1%87%D0%B8%D0%B8-%D0%BF%D0%BE%D0%B4%D0%B3%D0%BE%D1%82%D0%B2%D1%8F%D0%BB%D0%B8-%D0%B1%D1%8F%D0%B3%D1%81%D1%82%D0%B2%D0%BE%D1%82%D0%BE-%D0%BE%D1%82-%D0%BC%D0%B5%D1%81%D0%B5%D1%86/", "text": "Главният секретар на МВР: Двамата са изключително опасни, готови са на всичко да не се върнат в затвора\n                    \n\nВладимир Пелов, от когото трепери цял Благоевград и съкилийникът му Радослав са подготвяли бягството си поне един месец. Отпред ги е чакала кола. В бягството обаче е намесен и служител. Това сподели пандизчия, станал свидетел на целия случай, при който .\"Извикаха ни всички на техника, минахме почти всички като ни раздадоха нещата. Докато ставаше суматохата и всеки гледаше какво си взима, бях седнал на гишето. Първо се появи Пелов, после излезе Ради с голям нож. Насочиха пистолети. Владимир челно с коляно удари единия служител. Другият затворник който е жичкаджия - Ради тръгна заедно с Владимир. Отвориха си вратата и заплашиха с пистолет, този който я пази, те са страхливи тези служители\", разказа свидетелят пред Нова ТВ. \"Просто им видяхме гърбовете. Единият полицай и другият, който седи на адвокатсткото, питаха \"к'во става\". Те дори не знаеха какво става. Хората са си подготвяли бягството поне един месец. Отпред ги е чакала кола. Този хубав боен пистолет, който го видях, им го е вкарал някой от персонала. На нас всичко ни минава на скенер, включително и храната. Такъв пистолет е абсурдно да мине - служител го е вкарал\", добави той.Радослав Колев работел в кухнята повече от половин година и там се предполага, че се е сдобил с големия нож. Запитан защо не са намерили оръжията им в килията, свидетелят на екшъна отвърна: \"Как ще го намерят? Има хора, на които им се прави фиктивен тараш, като си платиш\". Друг свидетел, който отишъл на свиждане в затвора на негов познат, добави: \"Бях на 4-часово свиждане на един мой служител. Момчетата, които се връщаха от техниката, започнаха да залягат. Казаха: \"Въоръжени са\" и започнаха да лягат по земята и да се изтеглят.\".\nВ момента продължава търсенето на избягалите затворници по няколко направления, каза пък пред bTV главният секретар на МВР Младен Маринов. Той увери, че всички полицейски сили са ангажирани в търсенето, извършват се проверки и издирвателни дейности. „В такива случаи има методики, по които се работи. Към момента близките на избягалите са в полицейските управления, работи се с тях“, обясни Маринов. „Рано е още да правим заключения как се е случило. Имаме откъслечна информация как се е стигнало до там и какво се е случило вътре“, коментира той относно пропуските в охраната на Софийския затвор. „Имали логистика и това нещо е организирано много добре“, допълни Маринов. По думите му и двамата са изключително опасни. „Присъдите са им големи, така че те са готови на всичко, за да не се върнат в затвора“, посочи главният секретар на МВР. И призова: \"Хората трябва да са много бдителни. В момента, в който имат съмнение за това, че лицата се намират някъде, намерят прилика с лицата, по най-бързия начин, да не търсят контакт с тях, а да се обадят на 112 или да сигнализират полицията.\". „Много бързо се задействаха всички системи за сигурност, включително и гранична полиция“, каза още Маринов, като даде да се разбере, че е задействан план срещу евентуален опит на двамата да се измъкнат от страната. Той посочи обаче, че при тази бърза реакция Владимир Пелов и Радослав Колев едва ли са стигнали много далеч извън столицата.\n\nЕдно от престъпленията, за които рецидивистът Владимир Пелов е осъден, е убийството на братята Цветан и Марко Петрови в ромската махала на родния му град Ботевград. Година по-рано Пелов извършва въоръжен грабеж на златарско ателие в Ботевград, придружен с отвличане на баща и дете, както и с опит за убийство на преследващите го полицаи. „Един много интересен случай – при издирването патрул го спира на пътя за проверка. Искат му документите за самоличност, а той вади пистолет и ги кара да легнат на земята. Държи ги на прицел, качва се в полицейската кола и бяга”, разказа Красимир Занев, бивш началник на служба „Издирвания”. По време на убийството на братята Пелов е бил с мярка за неотклонение домашен арест, чакайки решението на ВКС по делото за грабежа на златарското ателие в Ботевград.В сряда в ромската махала на Ботевград са силно притеснени от бягството на Пелов. Факт е, че след първото си убийство – на мъж и жена в чейндж бюро, престъпникът се укри тъкмо в района на родния си град, който познава много добре. Тогава издирването му продължи доста дълго време. Страхуват се и роднините на убитите братя Петрови, които смятали, че престъпникът си е получил заслуженото.\n\n\n \n\n\n \n                    ", "date": "2018.04.04", "title": "Офейкалите от Централния пандизчии подготвяли бягството поне от месец"}
{"url": "http://www.monitor.bg/a/view/69280-%D0%A3%D1%81%D0%BB%D0%BE%D0%B2%D0%BD%D0%B8-%D0%BF%D1%80%D0%B8%D1%81%D1%8A%D0%B4%D0%B8-%D0%B7%D0%B0-%D0%B1%D0%B0%D1%89%D0%B0-%D0%B8-%D1%81%D0%B8%D0%BD-%D0%B3%D0%BB%D0%B5%D0%B4%D0%B0%D0%BB%D0%B8-%D0%BF%D0%B8%D1%82%D0%B1%D1%83%D0%BB%D0%B8-%D0%B7%D0%B0-%D0%B1%D0%BE%D0%B5%D0%B2%D0%B5/", "text": "\n                    Условни присъди на първа инстанция  получиха бащата и синът от Пловдив, които бяха признати за виновни от районния съд, че са отглеждали 50 питбули за бой. Бившият полицай Иван Иванов и синът му Константин бяха арестувани на 29 октомври 2016г., а от производственото им хале на ул. „Георги Бенев” полицаите иззеха кучета на различна възраст. Иван Иванов бе признат за виновен, че е отглеждал и тренирал в съучастие като извършител със сина си Константин животните за боеве. Бащата получи 2 години условно с 4-годишен изпитателен срок и глоба от 4 000 лева. Синът му Константин бе осъден на  1 година условно с 3-годишен изпитателен срок и глоба от 2 000 лева. Двамата трябва да платят и разноските по делото в размер на 68 502,37 лева, колкото е струвало отглеждането на питбулите до момента в пловдивския зоокомплекс.\n\nКогато в края на октомври 2016г. ченгетата влезли в халето, намерили кучетата в стара сграда в окаяно състояние, каза по време на делото срещу подсъдимите Иванови полицай, участвал в акцията.\n\nВ двора имало колиби със завързани кучета, като всяка била 1,5 на 1,5 метра. Вътре бил Константин, който първо отрекъл питбулите да са отглеждани за боеве, но после признал. „В двора едно от кучетата бе с видими наранявания по муцуната, която бе откъсната”, заяви в показанията си свидетелят. Константин казал на полицаите, че месец-два преди акцията е имало боеве на арената. Самата арена била с размери 2,5 на 2 метра, оградата била висока около 60-70 см, направена  от дъски. Отстрани имало натрупани мебели – столове, имало прожектори, насочени към арената. Като иззели джиесемите на бащата и сина, вътре имало клипове с биещи се кучета. В едно от помещенията имало лекарства, хранителни добавки, като хранителните добавки били за хора, а лекарствата – кучешки. Имало и уред за тренировка – като пътека за тичане, направена от подръчни материали.\n\nЗалозите започвали от около 1000-2000 лева и достигали до 5-6000 лева в зависимост от това дали кучето на арената е „шампион”. Преди години боевете между питбулите били в импровизиран за арена външен басейн в имота. Тъй като обаче квиченето и предсмъртните стенания на кучетата се чували наоколо, собствениците били предупредени да приберат боевете вътре в халето.\n\nПреди около 4 години срещу ставащото била пусната жалба, след което боевете били преместени вътре в промишленото хале. Там била изградена масивната арена с дървени рамки. Имало кучета, гледани и участвали в кучешки боеве в други градове в България и в Сърбия, каза още полицаят. Константин обяснил на полицаите, че с другите собственици на питове се разбирали помежду си по телефоните, били затворен кръг. За зрителите на битките имало входна такса. Зрителите били външни хора без кучета. Парите се давали кеш и на място, а който спечелел, взимал всичко. По-късно Иванови отрекли да са гледали питбулите за боеве и казвали, че харесват породата и ги подарявали на приятели.\n\nПрисъдата не е окончателна и може да бъде обжалвана в 15-дневен срок пред окръжния съд в Пловдив. Дотогава питбулите ще останат в зоокомплекса, но ако и на втора инстанция бащата и синът бъдат признати за виновни, оцелелите 44 кучета ще бъдат дадени на Българската агенция по безопасност на храните. По време на престоя им в зоокоплекса шест от животните са починали от здравословни проблеми.\n                    ", "date": "2018.04.04", "title": "Условни присъди за баща и син, гледали питбули за боеве"}
{"url": "http://www.monitor.bg/a/view/76545-%D0%98%D0%B7%D0%B1%D0%BB%D0%B8%D0%BA-%D0%BD%D0%B0-%D0%BE%D0%BC%D1%80%D0%B0%D0%B7%D0%B0-%D0%B7%D0%B0%D0%B2%D1%8A%D1%80%D1%88%D0%B8-%D1%81%D1%8A%D1%81-%D1%81%D1%82%D1%80%D0%B5%D0%BB%D0%B1%D0%B0-%D0%B2-%D1%86%D0%B5%D0%BD%D1%82%D1%80%D0%B0%D0%BB%D0%B0%D1%82%D0%B0-%D0%BD%D0%B0-youtube/", "text": "\n                    \nПри стрелба в централата на YouTube в град Сан Бруно, Калифорния, са ранени трима души, а един нападателят - жена се е самоубила, съобщиха официални източници, цитирани от Ройтерс.\n\nПолицията в града, намиращ се южно от Сан Франциско, предупреди в \"Туитър\" хората да не се доближават до адреса, където е базирана услугата за споделяне на видеа, собственост на \"Гугъл\".\n\nПо предварителни данни, инцидентът няма отношение към тероризма, а става въпрос за битов конфликт.\n\nТелевизия Ен Би Си съобщава, че жена на около 30-годишна възраст е открила стрелба на открита тераса на кафене, разположено на територията на комплекса.\n\nВ централата на \"YouTube \" работят над 1700 души. Сан Бруно се намира на около 20 км южно от Сан Франциско.\n\nПо-рано шефът на полицията в Сан Бруно Ед Барбърини съобщи, че при стрелбата са били ранени четирима души, а нападателката се е самоубила. След това каза, че един човек е бил отведен в болница с изкълчен глезен или друга подобна травма, но не е прострелян.\n\nДвама служители на правоохранителните органи, пожелали анонимност потвърдиха пред АП, че ст ава дума за битов скандал.След като е открила огън с пистолет във вътрешен двор на комплекса, жената се е самоубила.\n\nНападателката е идентифицирана като Насим Агдам, на 38 или 39 години, иранка по произход. Тя е живяла в калифорнийския град Ривърсайд, а после и в Сан Диего. \n\nНай-вероятно жената е познавала един от ранените в нападението. Става дума за мъж, който вероятно е бил първоначална цел на нейната атака. Той бе прострелян от нея и приет в критично състояние в болницата Зукърбърг дженеръл в Сан Франциско. Раненият е на 36 години. В резултат на нападението с огнестрелни рани са и две жени, съответно на 32 и 26 години. Полицията смята, че те не са били цел на нападението.\n\nСпоред някои американски медии обаче жената е била веганка и е имала интернет сайт за здравословен начин на живот, в който се оплаквала от ЮТюб и обвинявала видеоканала, че цензурирал нейни видеозаписи. В някои от тези записи тя показвала малтретирани животни, предаде Франс прес. Според сайта Меркюри нюз бащата на нападателката е потвърдил, че тя мразела ЮТюб.\n\nСтрелбите са често явление в САЩ, но рядкост е извършителят да е жена, отбелязва АФП.\n\n\n \n                    ", "date": "2018.04.04", "title": "Изблик на веганска омраза завърши със стрелба в централата на YouTube"}
{"url": "http://www.monitor.bg/a/view/52014-%D0%A5%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-4-%D0%B0%D0%BF%D1%80%D0%B8%D0%BB-%D1%81%D1%80%D1%8F%D0%B4%D0%B0/", "text": "\n                    \n\n\nДен на неприятни разкрития. Важното е, че ще видите някого в истинската му светлина, ще разберете за замислите му и за това, което е вършил или възнамерява да направи. Ще имате шанс да уловите в крачка тези, които ви мътят водата и да стимулирате и подкрепите тези, които работят и дейстават във ваш интерес. Променят се възгледи, променят се усещания и визия, тече желание за пълна промяна в начина ви на работа и живот. Пътувайте, приемайте покани, канете гости и гостувайте. Животът ви навлиза в нова фаза.\n\nРабота-4\n\nПари-5\n\nЛюбов-5\n\nКъсмет-5\n\nЗдраве-4\n\n \n\n\n\nДенят може да започне с напрежение, но ще приключи с удовлетворение. Ден на огледалото. Всеки се оглежда в неговото и получава каквото е заслужил в предните дни с действие или бездействие. Ще се откажете от една илюзия и ще се върнете към обективния подход в житейските ситуации. Един празник е отминал, друг приближава. Важно е да запазите обективната си преценка независимо какво се случва. Гледайте реалистично на нещата. Радвайте се на това, което ще получите, то е трамплин към бъдещи успехи.\n\nРабота-5\n\nПари-5\n\nЛюбов-6\n\nКъсмет-5\n\nЗдраве-5\n\n \n\n\n\nВажното свършете бързо. С напредването на деня ви завладяват илюзии и фикс идеи. Може да направите грешен избор и да следвате пасивно чужди мисли, намерения и идеи. По някакъв начин губите чувството си за реалност и вярвате повече на другите, вместо на себе си. Опитайте да се видите отстрани в ситуация, която ви измъчва. Постъпете така както бихте направили, ако не ви притискат странични фактори. В този ден може да се избавите от една илюзия или изцяло да влезете в лъжовен образ. Ден на преобразяването.\n\nРабота-4\n\nПари-5\n\nЛюбов-5\n\nКъсмет-4\n\nЗдраве-4\n\n \n\n\n\nДнес си връщаме дълговете, но не само финансовите, а и тези изискващи внимание и съпричастност. Ще влезете в различни роли. На едно място ще направите жест и ще проявите внимание, а на друго ще приключите и ще обърнете гръб. Днес маските падат. Виждате реалностите и независимо как се опитвате да си затворите очите истинското положение на нещата ще ви накара да се замислите и да промените взетите преди решения. Едно давещо чувство в гърдите ще ви попречи да тръгнете в грешната посока.\n\nРабота-4\n\nПари-4\n\nЛюбов-5\n\nКъсмет-5\n\nЗдраве-4\n\n \n\n\n\nРодените в последните дни на зодията ще се сблъскат с лицемерие и двуличност, ще обръщат граб на прятели и ще се опитват да влезат в нова среда. Завладява ви някаква фикс идея и намерение да имате нещо на всяка цена. Бъдете сигурни, че ще платите висока такава, ако не подбирате връзките си. Втората половина на деня е по-спокойна и успешна. Ще видите ситуацията от различен ъгъл и ще вземете правилното решение. Не правете прибързан избор. Оставете нещата да се случват и конкурентите да разкриват картите си.\n\nРабота-4\n\nПари-5\n\nЛюбов-4\n\nКъсмет-4\n\nЗдраве-5\n\n \n\n\n\nСтанете рано и действайте по своите задачи, без да се отклонявате с ангажименти към някой друг. С напредването на деня почти няма да ви остане време за личните ви дела. Очертават се намеси и опити за въздействие. Някой ще ви представи в розови краски личните си намерения и амбиции и ще се опита да ви направи част от личната си програма. Трудно ще се отървете от натрапници. Навлизате в рисков период. Не вярвайте на думи и сълзи. Зад всичко казано и направено днес прозира желание за използване.\n\nРабота-5\n\nПари-4\n\nЛюбов-5\n\nКъсмет-4\n\nЗдраве-4\n\n \n\n\n\nДнес нищо не е такова каквото изглежда. Нужна е повече обективност и проверка на всичко, което ви се казва и предлага. Лесно може да бъдете зарибени и вкарани в изнудваща и използваща програма. Дори и близките няма да се замислят и ще ви натоварят с отговорности. Ако се чувствате гузни заради лични забежки и отсъствия ще изпаднете в по-трудна ситуация. Ще ви е нужна защита, обективна преценка и адекватни действия в една ситуация, в която никой не си е на мястото. В този ден всеки си сърба попарата която е надробил.\n\nРабота-5\n\nПари-4\n\nЛюбов-5\n\nКъсмет-4\n\nЗдраве-4\n\n \n\n\n\nНе се чувствайте отговорни за чужди грешки, но своите ще се опитате да прикриете. В този ден всеки е с маска и грим, опитва да се представи в несвойствена светлина, за да заплени някого и да убеди друг да му съдейства. Търсете допълнителни информации за всичко, което ви се предлага и не се доверявайте на непознати. Всичко се вижда изкривено, подозираме тези, които ни правят услуги и се доверяваме на мошениците. Може да станете част от зарибяваща програма. Не давайте съвети и предписания. Нека всеки сам направи своя избор.\n\nРабота-5\n\nПари-5\n\nЛюбов-4\n\nКъсмет-5\n\nЗдраве-5\n\n \n\n\n\nСъбуждате се ентусиазирани за действие в една или в друга посока. Внимателно преценете с какво може да се справите и кое ще ви затрудни. В този ден сме пленници на илюзията и неадекватната преценка на ситуацията. Очертават се пътувания и приятни моменти. Въпросът е дали вие ще имате такива приятни моменти или цялото ви семейство ще ги изживее. Всеки трябва да направи своите комромиси. Ще разберете кой доколко ви обича и държи на вас, ако е склонен да направи компромис в името на вашите желания и стремежи.\n\nРабота-5\n\nПари-5\n\nЛюбов-4\n\nКъсмет-5\n\nЗдраве-5\n\n \n\n\n\nДенят е свързан с подражанието и с пасивното следване на чужди мисли и съмнения. Доверете се на собствената преценка, за да не изпаднете под ничие влияние. Очертават се опити за манипулация. Лесно може да станете оръдие на чужди интереси. Вижте се отстрани, не подхранвайте старите илюзии. Този ден разбива стереотипите, позволява да видите реалностите, да усетите кой ви лъже и кой наистина мисли за вас. За утре не планирайте съвместни инициативи и работа в екип. Всичко да се подлага на проверка.\n\nРабота-4\n\nПари-4\n\nЛюбов-5\n\nКъсмет-5\n\nЗдраве-4\n\n \n\n\n\nДен на кривите огледала. Всеки си прави тънки и криви сметки. Малко от обещаното ще се изпълни и малко надежди ще се реализират. Не участвайте в макарад. Не бъдете част от нечия игра на дребно, в която трети лица ще бъдат излъгани и употребени. Защитете свои и приятелски интереси. Каквото повикате, такова ще се обади. Ще ви станат ясни някои подробности по отношение на работата и личните ви връзки. Излизате от период на зависимости от хора, които вече тръгват по своя път. Не планирайте нови срещи и запознанства.\n\nРабота-4\n\nПари-5\n\nЛюбов-4\n\nКъсмет-5\n\nЗдраве-4\n\n \n\n\n\nРодените в първата декада ще имат тежки и напрегнати отношения с хора, които изпитват вечни нужди и не могат да се справят с изискванията на живота. Време е да се отървете от една илюзия, да поставите ребром някои въпроси и да не бъдете вечната жертва на чужди интереси. Не се отказвайте от пътувания и приятни моменти заради някой, който си е взел своето от живота и не е склонен да прави компромиси. Не позволявайте да ви манипулират. Попитайте се какво искате, какви нужди и надежди имате. Днес маските падат.\n\nРабота-5\n\nПари-5\n\nЛюбов-5\n\nКъсмет-4\n\nЗдраве-4\n\n \n\n\n\nЛичната ви година е еденица. Време е за крачка в нова посока, за старт на нова работна програма, за нова или паралелна работа и промяна в местоживеенето. Заложете ново начало поне в една от житейските си посоки и всичко ще се промени към добро. Постарайте се през 2019 г до вас да има надеждно рамо.\n\nРодените днес ще променят не само своя, но и вашия живот. До края на годината може заедно да се преместите в нов дом. Те носят в себе си късмета, който чакате отдавна. Това са наследниците, които идват заедно с наследството. Ще бъдат продължители на делото ви и на родовата тенденция.\n\nЗаченатите днес ще имат крехко здраве, но ще бъдат много обичани и обгрижвани. Важното е да не ги карате да се чувстват незаменими. Ще им липсва реална преценка за себе си и за света.\n\n\n \n                    ", "date": "2018.04.04", "title": "Хороскоп за 4 април, сряда"}
{"url": "http://www.monitor.bg/a/view/50666-%D0%92%D0%BB%D0%B0%D0%B4%D0%BE-%D0%9A%D0%B0%D1%80%D0%B0%D0%BC%D0%B0%D0%B7%D0%BE%D0%B2-%D0%BD%D0%B0%D0%BF%D0%B8%D1%81%D0%B0-%D0%BF%D0%B5%D1%81%D0%B5%D0%BD/", "text": "\n                    Владо Карамазов дебютира в ролята на текстописец на песен. Това разкри самият актьор в своята Viber общност. „Само днес, защото ще е топло и лятно. С композитора Калин Николов направихме една песен. Това е първата и последната песен, която съм записвал. Трябваше да е част от постановката ‚Дакота“, но не стана. Не стана, защото колегите около мен казаха, че е много тъпа и че прилича на Икебаната“, призна звездата от „Дървото на живота“ в социалните мрежи. Песента му носи името „Крале мъжкари“, което словосъчетание е и ядрото на написания от Карамазов текст.\n\nОбщността на актьора във Viber фигурира отскоро, а ръка по пътя към създаването й му подава негов приятел, с когото карат заедно мотори. „Комуникацията с хората е нещо много особено и когато не си ти, те го усещат и не са доволни. За зрителите ние, артистите, сме някакъв модел за подражание, затова ми се искаше да се отделя в онлайн пространството от други популярни персони, които качват единствено елементарни селфита.“, сподели пред „Монитор“ Карамазов.\n                    ", "date": "2018.04.04", "title": "Владо Карамазов написа песен"}
{"url": "http://www.monitor.bg/a/view/1896-%D0%A1%D0%B8%D0%BD%D1%8A%D1%82-%D0%BD%D0%B0-%D0%95%D0%BD%D1%86%D0%BE-%D0%A4%D0%B5%D1%80%D0%B0%D1%80%D0%B8-%D0%B2%D0%B8%D0%B4%D1%8F-%D0%B2%D1%8A%D0%B2-%D0%A4%D0%B5%D1%82%D0%B5%D0%BB-%D0%BD%D0%BE%D0%B2%D0%B8%D1%8F-%D0%A8%D1%83%D0%BC%D0%B0%D1%85%D0%B5%D1%80/", "text": "И Хамилтън имал от чертите на 7-кратния шампион във Формула 1\n                    \nПиеро Ферари, синът на основателя на автомобилната империя \"Ферари\" Енцо Ферари, видя в топпилота на Скудерията Себастиан Фетел наследник на недостижимия Михаил Шумахер. 72-годишният член на именитата италианска фамилия, който от 1988 г. е заместник президент на компанията, даде интервю за спортния всекидневник Gazzetta dello Sport, в което сподели вижданията си за Формула 1 и големите герои в нея.\n\n\"Ферари\" има всички шансове да стане световен шампион при конструкторите, заяви той. - Според мен сега е ред именно Себастиан Фетел да повтори най-успешния период на марката ни, постигнат от Михаел Шумахер. Той беше недостижим на пистата, но събираше всички данни, получени от трасето, носеше ги у дома и ги анализираше на спокойствие. Сега и Фетел прави същото.\"\n\nСравнявайки двамата немски серийни шампиони, италианецът коментира: \"Шумахер също беше емоционален състезател, точно както днес е Фетел. В личен план обаче Михаел беше много различен от това, което демонстрираше публично.\"\n\n\n\nТези наблюдения на наследника на Енцо Ферари звучат интригуващо след старта на новия сезон с победа на Фетел в Австралия, както и на фона на голямата великденска битка, която събира този уикенд звездите на Формула 1 в Бахрейн. Естествено голямата интрига остава и в изявите на настоящия шампион Люис Хамилтън, който беше лишен от крайния успех в Мелбърн заради грешка при изчисленията в щаба на \"Мерцедес\". Пиеро Ферари намери и негови сходни черти с Шумахер, който освен 7 титли записа и редица рекорди, преди да изпадне в кома след трагичен инцидент със ски преди 4 години.\n\n„Истинският шампион носи уникалните си качества, отбелязва Ферари. - И Люис очевидно има много позитиви. Външно той изглежда екстравагантен, но всъщност не е такъв. По това също прилича на Михаел. Той винаги изглеждаше толкова затворен. Но не беше такъв в действителност. Беше много приятен компаньон за всяка вечеря.\"\n\n\n \n                    ", "date": "2018.04.04", "title": "Синът на Енцо Ферари видя във Фетел новия Шумахер"}
{"url": "http://www.monitor.bg/a/view/74205-%D0%9F%D0%BE%D1%80%D0%B5%D0%B4%D0%BD%D0%B0-%D0%BB%D1%8E%D0%B1%D0%BE%D0%B2%D0%BD%D0%B8%D1%86%D0%B0-%D1%81%D1%8A%D0%B4%D0%B8-%D0%A2%D0%B0%D0%B9%D0%B3%D1%8A%D1%80-%D0%A3%D1%83%D0%B4%D1%81/", "text": "\n                    Тайгър Уудс е заплашен от пореден сексскандал, след като поредна негова любовница предяви претенции към него в съда. Става въпрос за нарушаване на частно споразумение за неразпространение на информация.\n\nИщца в случая е бивша любовница на звездата, която се жали, че голфърът е разпространявал в социалните мрежи нейни снимки, като двамата са подписали договор, че той няма да прави това. Обидената дама се казва Кристин Смит, а двамата се разделиха миналата година.\n\nКристин предполага, че в колекцията на Уудс има и неприлични картинки и той може и да ги пусне в социалните мрежи.\n\nУудс живя с няколко жени след развода си с Елин Нордеген през 2010 г. Раздялата дойде два дни след като той в силно алкохолно опиянение разби своя кадилак в оградата на семейната къща.\n                    ", "date": "2018.04.04", "title": "Поредна любовница съди Тайгър Уудс"}
{"url": "http://www.monitor.bg/a/view/67692-%D0%A0%D0%BE%D0%BD%D0%B0%D0%BB%D0%B4%D0%BE-%D0%BD%D0%B5-%D0%B5-%D0%BE%D1%82-%D1%82%D0%B0%D0%B7%D0%B8-%D0%BF%D0%BB%D0%B0%D0%BD%D0%B5%D1%82%D0%B0/", "text": "Звездата на „Реал“ нацелил топката на 2,38 метра във въздуха\n                    \n\nТова е нечовешко, Роналдо не е от тази планета. Около това мнение се обединиха медии, играчи и фенове след феноменалното изпълнение на португалеца при победата с 3:0 над „Ювентус“ в Шампионската лига, която на практика класира еврошампионите за полуфиналите в надпреварата. Носителят на „Златната топка“ изуми всички с уникално изпълнение на задна ножица, с която не остави шансове на легендата Джанлуиджи Буфон.\n\nИзключителният гол накара феновете на „Ювентус“, които цял мач освиркваха Роналдо, да го изпратят с аплодисменти и ставане на крака.\n\nСпоред „Марка“ при феноменалното изпълнение Роналдо е нацелил с крак топката на впечатляващата височина от 2.38 метра. Само за сравнение – горната греда на вратата е на 2.44 метра.\n\nСлед гола пък целият футболен, а и не само свят засипа със суперлативи CR7. “В Шампионската лига той винаги се старае да прави впечатляващи неща, а това бе наистина изумително“, призна треньорът на „Реал“ Зинедин Зидан, който след гола дълго време се държеше за главата, не можейки да повярва на очите си. „Изпитахме на гърба си какво е да играеш срещу играч, който може сам да решава мачове с невъзможни отигравания“, тъжен бе Буфон. Всички в лагера на „Ювентус“ пък признаха, че „Реал“ е решил спора още в първия двубой, а реваншът на „Сантяго Бернабеу“ е протоколен. За това спомага и изгонването на звездата на „Юве“ Пауло Дибала, който получи червен картон и няма да играе в Мадрид.\n\nИзпълнението на Роналдо пък веднага накара медиите да потърсят за коментар Златан Ибрахимович, който в момента се подвизава в САЩ и е автор на друг впечатляващ гол със задна ножица – за Швеция срещу Англия през 2012 година. „Голът на Роналдо беше хубав, но беше вкаран от 28 метра, а моят бе от 40. Сами преценете кой е по-красив“, заяви в типичния си стил Златан.\n\nСушерлативи за Кристиано имаше и от баскетболната суперзвезда Леброн Джеймс, който е съотборник на португалеца в рекламната империя на „Найк“. „Кристиано, това просто не е честно! Отвратително“, написа с чувство за хумор Леброн в профила си в Instagram под снимка на летящия във въздуха футболист\n\nЗаглавията на най-големите световни спортни издания пък се обединиха около мнението, че този гол е номер 1 не само на годината, но остава като един от най-великите в цялата футболна история. „Дяволски „Реал“, Роналдо е от друга планета“, написа „Екип“, а италианският „Кориере дело спорт“ добави просто „Кристиано е марсианец“.\n\n\n \n\n\n \n                    ", "date": "2018.04.04", "title": "Роналдо не е от тази планета"}
{"url": "http://www.monitor.bg/a/view/64256-%D0%91%D0%B0%D0%B9%D0%B5%D1%80%D0%BD-%D0%BD%D0%B5-%D0%B2%D0%BF%D0%B5%D1%87%D0%B0%D1%82%D0%BB%D0%B8-%D0%BD%D0%BE-%D0%B2%D0%B7%D0%B5-%D1%81%D0%B2%D0%BE%D0%B5%D1%82%D0%BE-%D0%B2-%D0%A1%D0%B5%D0%B2%D0%B8%D0%BB%D1%8F/", "text": "\n                    \n\n„Байерн“ (Мюнхен) спечели с 2:1 първия четвъртфинал от Шампионската лига като гост на „Севиля“ и направи лесна задачата си за реванша. Баварците се озоваха в ролята на догонващи в средата на първото полувреме след попадение на Пабло Сарабия, но малко по-късно Хесус Навас си вкара автогол, а през втората част Тиаго Алкантара донесе успеха на германския гранд. Въпреки успеха обаче „Байерн“ не впечатли с играта си, което доведе и до заслужени критики от треньора Юп Хайнкес. „Не съм доволен, защото ако искаме да спечелим Шампионската лига, не може да играем по този начин“, сподели Хайнкес, който стана първият треньор в историята на турнира с 12 поредни победи. Колегата му в „Севиля“ Винченцо Монтела пък поздрави играчите си. „Горд съм с отбора, изиграхме много силен мач, но нямахме късмет“, сподели спецът.\n\n\n\n\n \n\n\n \n                    ", "date": "2018.04.04", "title": "„Байерн“ не впечатли, но взе своето в Севиля"}
{"url": "http://www.monitor.bg/a/view/86010-%D0%91%D0%BE%D1%8F%D0%BD-%D0%9F%D0%B5%D1%82%D1%80%D0%BE%D0%B2-%D1%89%D0%B5-%D0%BA%D0%B0%D1%82%D0%B5%D1%80%D0%B8-5-%D0%B2%D1%8A%D1%80%D1%85%D0%B0/", "text": "След Великден тръгва към Шиша Пангма и Еверест\n                    \nАлпинистът зоолог Боян Петров обяви най-амбициозния проект в досегашната си кариера. В предстоящите 6 месеца той е набелязал да изкачи 5 върха, 3 от които осемхилядници. Веднага след Великден – на 10 април занимава за Хималаите като цел номер 1 му е връх Шиша Пангма (8027 м). От Тибет ще се отправи към Покрива на света – Еверест (8848 м). През септември Петров планира да изкачи и Чо Ою (8201), с което осемхилядниците в актива му ще стана 13. „Оставил съм само един връх - Лхотце (8516 м), за 2019 г. Изкачих първия си осемхилядник през 2009 г. и искам да приключа проекта „Българин на 14х8000 м“ през 2019-а“, сподели 45-годишният Боян. При успех той ще стане първият българин, изкачил всички 14 осемхилядника на планетата. В досегашната история това се е удало едва на 35 мъже и 4 жени, като само 19 от тях са катерили без кислород, както го прави и Петров.\n\nСлед Еверест алпинистът ни планира да се завърне за около 20 дни в България, а после да се отправи към Киргизстан. За да поддържа форма, той ще атакува връх Кан Тенгри (7010 м), а после и връх Победа (7434), който единствен му липсва от 5-те седемхилядника на територията на бившата СССР, за да направи т.нар. „Снежен барс“.\n\n„Като подготовка не правих нищо по-различно, напротив – ограничих маршрутите си до задния ми двор – Витоша, сподели Петров. - Функционалните ни изследвания показват, че съм във върховата си форма от миналата година, така че съм добре подготвен и наясно какво да очаквам и да правя. Единственото ново за мен ще е престоят ми над 8600 м на Еверест“.\n\nБоян призна, че досега е избягвал най-високия връх на планетата, тъй като е станал много комерсиален и пренаселен. За година Непал издава над 600 разрешения за катеренето му, а Китай - над 320, разкри още Петров.\n\nДосега 12 българи са се качили на Покрива на света, а Христо Проданов (1984 г.) и Христо Христов (2004 г.) останаха завинаги там.\n\nБоян ще катери по северния маршрут (заради близостта на Шиша Пангма), който е по-дълъг и по-неблагоприятен от към атмосферни условия, но пък с по-малко хора по него.\n\n„Пишете ми sms на сателитния телефон, които са безплатни от сайта на компанията, която го предоставя. Те ме стоплят и ме държат близо до България. Миналата година получих цяло стихотворение, което беше анонимно, но много ме зарадва“, сподели още Боян Петров.\n\n\n \n                    ", "date": "2018.04.04", "title": "Боян Петров ще катери 5 върха"}
{"url": "http://www.monitor.bg/a/view/44110-%D0%90%D1%80%D0%B5%D1%81%D1%82%D1%83%D0%B2%D0%B0%D1%85%D0%B0-%D0%B1%D0%B0%D1%81%D0%BA%D0%B5%D1%82%D0%B1%D0%BE%D0%BB%D0%B5%D0%BD-%D1%88%D0%B5%D1%84-%D0%B7%D0%B0-%D0%B4%D0%B0%D0%BB%D0%B0%D0%B2%D0%B5%D1%80%D0%B8/", "text": "\n                    Полицията в Черна гора е задържала бившия изпълнителен директор на Руската федерация по баскетбол Дмитрий Домани, съобщи в. nezavisne.com.\n\nПрез декември 2016-а се появиха информации, че органите на реда в Черна гора издирват Домани по углавно дело за отклоняване на средства и пране на пари. Бивш състезател и ръководител, той е обвинен в участие в престъпна група, която е присвоила сума в особено големи размери. Последната информация е, че той е задържан в Херцег Нови и е отведен във Върховния съд в Подгорица. Полицията в Черна гора е работила в пълно съдействие с руските органи на реда и полицията, откъдето е и информацията, че ще му бъде предявено обвинение за разхищение на 44 млн. рубли (619 025 еро). Някои от сумите са отклонени при сключването на фиктивни договори, а други при сделки с подставени лица и фирми.\n\nКато баскетболист Дмитрий Домани е бил два пъти сребърен медалист от световни първенства с екипа на Русия - 1994 и 1998 г.\n                    ", "date": "2018.04.04", "title": "Арестуваха баскетболен шеф за далавери"}
{"url": "http://www.monitor.bg/a/view/75098-%D0%A0%D0%BE%D1%81%D0%B8-%D0%B7%D0%B0%D0%BB%D0%B0%D0%B3%D0%B0-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%BE%D1%82%D0%BE-%D0%A0%D1%83%D1%81%D0%B5%D0%B2-%D0%BD%D0%B5%D0%BE%D1%82%D0%BB%D1%8A%D1%87%D0%BD%D0%BE-%D0%B4%D0%BE-%D0%BE%D1%82%D0%B1%D0%BE%D1%80%D0%B0/", "text": "Босът на „сините“ следи тренировките преди ключовите мачове\n                    Треньорът на „Левски“ Делио Роси възнамерява да направи сериозни промени в състава в сравнение със злополучното домакинство и загубата от „Берое“ с 1:2 на „Герена“. Наставникът смята да заложи на едни от малкото българи в състава да вкарат живец в „сините“ редици за тежкото гостуване на „Ботев“ (Пловдив) в петък. Мачовете в Коматево по традиция са едни от най-трудните за „Левски“, а за да се измъкнат от тежката ситуация, футболистите на Роси трябва да гонят задължителен успех.\n\nС тежката задача да внесат свежест и нови идеи в атакуващ план ще е натоварен юношата Станислав Иванов, а в средата на терена ще оперира железният Васил Панайотов, който също е продукт на школата на „Левски“. Панайотов отдавна не е започвал сред стартовите единадесет, докато Стаси влезе като резерва срещу „Берое“ и бе в основата на всичко хубаво за „сините“, което се случваше на терена. Добрите изяви на младока са накарали Роси да преосмисли неговия статут, докато решението за Панайотов е и във връзка с контузията, която получи португалският халф Насименто. Полузащитникът със сигурност е аут за мача с „Ботев“, а също така е под въпрос за двубоя с ЦСКА-София за Купата на България.\n\nБившият полузащитник на „Динамо\" (Букурещ) получи мускулна травма на заниманието в понеделник, като лекарският щаб на клуба ще направи всичко възможно, за да го вдигне на крака поне за реванша с „червените“. В същото време собственикът на „Левски“ Спас Русев посети за втори пореден ден отбора, като този път не събра треньори и играчи на разговор, а реши лично да инспектира тренировъчния процес в тима. Според запознати босът на „сините“ е крайно амбициран да внесе ред в отбора в навечерието на ключовите мачове от полуфиналите за Купата на България и плейофите на Първа лига.\n\nПреди заниманието на „сините“ пък френският халф Габриел Обертан изпрати юношите, родени през 2006 година, на елитния турнир „Измир Къп“, в който взимат участие тимовете на „Манчестър Сити“, „Бенфика“, „Порто“, „ПСВ Айндховен“, „Сампдория“, „Атлетик“ (Билбао), „Андерлехт“ и топотбори от Турция. Талантите на „Левски“ са в група Н с тимовете на „Динамо“ (Загреб), „Стандард“ (Лиеж), „Башакшехир“, „Мехелен“ и „Араби СК“, а Обертан вдъхна кураж и пожела успех на младите левскарчета, които са пределно мобилизирани да защитят подобаващо цветовете на любимия отбор.\n                    ", "date": "2018.04.04", "title": "Роси залага на българското,  Русев неотлъчно до отбора  "}
{"url": "http://www.monitor.bg/a/view/36761-%D0%A2%D0%B5%D0%BD%D0%B8%D1%81%D0%B8%D1%81%D1%82%D0%B8%D1%82%D0%B5-%D0%B4%D0%B0%D0%B4%D0%BE%D1%85%D0%B0-%D1%81%D0%B0%D0%BC%D0%BE-%D0%B3%D0%B5%D0%B9%D0%BC-%D0%BD%D0%B0-%D0%90%D0%BB%D0%B1%D0%B0%D0%BD%D0%B8%D1%8F/", "text": "\n                    \n\nБългария спечели двубоя с Албания за Купа „Дейвис“ по изключително категоричен начин, като в трите мача загуби само един гейм.\n\nВ първата среща 16-годишният Адриан Андреев направи мечтан дебют в националния ни тим за мъже като спечели с 6:1, 6:0 срещу 2 години по-големия от него Марио Зили за 40 минути игра.\n\nВъв втория мач на единично първата ни ракета Димитър Кузманов победи с 6:0, 6:0 Елби Мештри само за 38 мин. и донесе успеха на „трикольорите“.\n\nНа двойки картината не беше по-различна. Капитанът Тодор Енев заложи на тандема Димитър Кузманов и Васко Младенов, които не загубиха нито гейм - 6:0, 6:0 срещу двойката на Албания Елби Мештри и Генайд Шипхея.\n\nОстаналите съперници на България в групата са Македония и Исландия. В другата група са селекциите на Монако, Кипър, Андора и Сан Марино. Играе се на принципа всеки срещу всеки.\n\nПобедителите в двете група ще се срещнат в събота в плейофен мач за влизане в по-горна група на Купа „Дейвис“. Мачовете се провеждат на кортовете на ТК \"Локомотив\" в Пловдив, а в четвъртък България ще има за съперник Исландия.\n\nВ същото време се разбра, че първата ни ракета Григор Димитров за втора поредна година ще участва на благотворителния турнир по тенис в Монте Карло преди началото на „Мастърс“ турнира в Княжеството. На 14 август на корт „Рение III“ хасковлията ще бъде част от звездна компания, включваща още Новак Джокович, Александър Зверев, Марин Чилич, Давид Гофен и Доминик Тийм.\n\nДемонстративните мачове с благотворителен характер са организирани от фондацията на принц Албер II.\n\n\n \n\n\n \n                    ", "date": "2018.04.04", "title": " Тенисистите дадоха само гейм на Албания"}
{"url": "http://www.monitor.bg/a/view/31222-fifpro-%D0%BF%D1%80%D0%B8%D0%B7%D0%BE%D0%B2%D0%B0-%D0%A3%D0%95%D0%A4%D0%90-%D0%B4%D0%B0-%D1%81%D0%BF%D1%80%D0%B5-%D1%87%D0%B5%D1%80%D0%B2%D0%B5%D0%BD%D0%B8%D1%82%D0%B5-%D0%BE%D1%82-%D0%95%D0%B2%D1%80%D0%BE%D0%BF%D0%B0/", "text": "\n                    \nСъюзът на професионалните футболисти призова УЕФА да спре ЦСКА-София за евротурнирите, докато не изплати закъснели заплати за повече от милион евро на седем играчи, съобщи официалният сайт на FIFPro. Организацията се позовава на твърдението на „червените“, че са наследник на фалиралия ЦСКА и поради тази причина настоява въпросните задължения от 2015 г. да бъдат платени именно от този клуб.\n\nВ информацията се казва още, че FIFPro вече е сезирал европейската футболна централа за задълженията и ако те не бъдат платени, отборът от стадион „Българска армия“ да не бъде допуснат до евротурнирите, ако се класират за тях. Посочените състезатели с неизплатени заплати са спечелили делата си срещу „армейците“ във FIFA и КАС. Това са Сивард Шпрокел с 0 шампионатни срещи, Гуидо ди Вани със 7 , Стивън Съндей с 36, Бернардо Тенгариня с 6, Нилсон Антонио с 5, Сержиньо с 19 и Юнес Бенжелюн също с 0 мача от българското първенство.\n\n\n \n                    ", "date": "2018.04.04", "title": "FIFPro призова УЕФА да  спре „червените“ от Европа"}
{"url": "http://www.monitor.bg/a/view/17675-%D0%9F%D1%80%D0%B5%D0%BC%D0%B8%D0%B5%D1%80%D1%8A%D1%82-%D0%B8%D0%B7%D0%BC%D0%B5%D1%81%D1%82%D0%B8-%D0%B4%D0%B5%D1%80%D0%B1%D0%B8%D1%82%D0%B0%D1%82%D0%B0-%D0%A6%D0%A1%D0%9A%D0%90%D0%A1%D0%BE%D1%84%D0%B8%D1%8F-%D0%9B%D0%B5%D0%B2%D1%81%D0%BA%D0%B8-%D0%B7%D0%B0-18-%D1%87%D0%B0%D1%81%D0%B0/", "text": "\n                    \n\nПредстоящите две вечни дербита между ЦСКА-София и „Левски“ бяха изместени за 18 часа. Това разкри на извънредна пресконференция спортният министър Красен Кралев, като призна, че промяната идва по лично настояване на премиера Бойко Борисов. Двубоите между „сини“ и „червените“ са на 11 и 18 април на Националния стадион „Васил Левски“, като първият е от полуфиналите за Купата на България, а вторият е за шампионата. По програма те трябваше да започват в 19 и 20 часа, като БФС, двата клуба и СДВР нямаха проблем с това. След намесата на премиера обаче скоростно беше пренаредена програмата, въпреки че и от „Левски“, и от ЦСКА-София бяха против. „Получих задача от министър-председателя мачовете да завършват в светлата част на денонощието. Мнението на клубовете и на феновете е важно, но най-важно е спазването на правилата за обществения ред. Да не забравяме, че сме председател на ЕС. Първите две дербита са в сряда час пик, ще бъде затруднено движението, очакват се 30 хиляди зрители“, обясни Кралев.\n\n\n \n\n\n \n                    ", "date": "2018.04.04", "title": "Премиерът измести дербитата ЦСКА-София - \"Левски\" за 18 часа"}
{"url": "http://www.monitor.bg/a/view/73417-%D0%A5%D0%B5%D1%80%D0%BE-%D0%9C%D0%B0%D1%87%D1%8A%D1%82-%D1%81-%D0%A6%D0%A1%D0%9A%D0%90%D0%A1%D0%BE%D1%84%D0%B8%D1%8F-%D0%B5-%D0%B7%D0%B0-6-%D1%82%D0%BE%D1%87%D0%BA%D0%B8-%D0%B7%D0%B0%D0%B1%D1%80%D0%B0%D0%B2%D0%B5%D1%82%D0%B5-%D0%B7%D0%B0-%D0%BA%D1%80%D0%B0%D1%81%D0%B8%D0%B2-%D1%84%D1%83%D1%82%D0%B1%D0%BE%D0%BB/", "text": "„Лудогорец“ обяви дрескод за домакинските сектори\n                    \n\nМачът „Лудогорец“ - ЦСКА-София е изключително важен и за двата отбора, които ще търсят резултат, а не красив футбол. Това прогнозира треньорът на шампионите Димитър Димитров-Херо преди сблъсъка за титлата в петък от 17 часа в Разград. Преди двубоя „орлите“ водят с 3 точки пред „червените“ на върха в класирането.\n\n“В мачове, които са съпътствани с голямо напрежение трудно може да се говори за някаква красота във футбола - предупреди Херо. - Най-важното нещо и за двата отбора е резултатът. Тези директни мачове са горе-долу като за 6 точки. С този двубой няма да се реши първенството, има 8 кръга, но победата ще даде психологическо предимство. Ще бъде важно както за нас, така и за тях. Няма какво да коментирам съперника, мога да коментирам нашия отбор. Футболистите оценяват важността на двубоя. Въпрос е и на чест, когато играеш срещу директен противник. Вярвам в качеството на нашите футболисти, те неведнъж са го доказали. Надявам се на добра игра и победа\", допълни треньорът на „орлите“.\n\nЗаради сериозното напрежение около мача от МВР и „Лудогорец“ взеха извънредни мерки за сигурност около гостуващата агитка. За феновете на ЦСКА-София ще работи каса за билети, до която обаче ще се стига единствено след щателна проверка от органите на реда. В часовете преди мача тръгна слух, че „червени“ фенове са успели да направят пробив и да се сдобият с билети за домакинските сектори. Ръководството на разградския клуб обаче веднага взе мерки и обяви, че извън клетката за гости ще има дрескод и няма да се допускат фенове с артикули на ЦСКА-София. На практика освен по дрехите няма как да бъдат разпознати „червените“ запалянковци, които ще могат да влизат на трибуните „под прикритие“.\n\nВ същото време стана ясно и името на рефера, който ще води напечения мач. Това е шуменецът Станислав Тодоров, който беше избран от БФС за съдия номер 1 за 2017 година, а също така в момента оглавява и ранглистата. Той не е свирил мач на ЦСКА-София от септември 2016 година – загубата с 0:2 от „Дунав“. За последно пък е ръководил двубой на „Лудогорец“ преди 5 дни – победата с 6:0 над „Верея“.\n\n\n \n\n\n \n                    ", "date": "2018.04.04", "title": "Херо: Мачът с ЦСКА-София е за 6 точки, забравете за красив футбол"}
{"url": "http://www.monitor.bg/a/view/52663-%D0%9A%D0%B0%D0%BD%D0%B0%D1%80%D0%B8%D1%82%D0%B5-%D0%BD%D0%B0-%D0%BF%D1%80%D0%BE%D1%82%D0%B5%D1%81%D1%82/", "text": "\n                    \nПривържениците на „Ботев“ (Пловдив) излизат на протест в часовете преди мача с „Левски“ в петък. Действията на феновете ще са във връзка с желанието им стадион „Христо Ботев“ да бъде достроен. Протестът ще се проведе в 10:30 часа пред спортното съоръжение, като ще бъде подкрепено и от ръководството на клуба.\n\n„Ръководители и служители, които няма да бъдат ангажирани с организацията на двубоя срещу „Левски“ същия ден, ще се присъединят към събирането на ботевистите на „Колежа“ на разпети петък, за да покажат своята съпричастност и огромно желание „Ботев“ да се завърне в своя дом. Клубът, представителният отбор и всички ботевисти заслужават да имат нови паметни мигове в своята крепост“, заявиха от ръководството на пловдивчани, като допълниха, че „Ботев“ като клуб е извървял много дълъг административен път в последните години, за да може реконструкцията на стадиона да бъде подновена и доведена до успешен край. „Вярваме, че скоро резултатите от този тежък труд ще бъдат видими за всички“, убедени са „канарчетата“.\n\n\n \n                    ", "date": "2018.04.04", "title": "„Канарите“ на протест"}
{"url": "http://www.monitor.bg/a/view/78264-%D0%93%D0%BB%D0%B0%D1%81%D1%83%D0%B2%D0%B0%D1%85%D0%B0-%D0%B1%D1%8E%D0%B4%D0%B6%D0%B5%D1%82-25-%D0%BC%D0%BB%D0%BD-%D0%BB%D0%B5%D0%B2%D0%B0-%D0%B7%D0%B0-%D0%B1%D0%BE%D1%80%D0%B1%D0%B0%D1%82%D0%B0/", "text": "\n                    Общото събрание на Българската федерация по борба (БФБ) гласува бюджет 2,5 млн. лв. за 2018 година. В зала \"Диана\" то започна с час закъснение заради липса на кворум. Управителният съвет на федерацията намаля с 1 член и остана с 12 души. Причината е, че 5-кратната световна и европейска шампионка Станка Златева подаде молба за оттегляне от него и тя беше приета, без да бъде избран друг на нейно място.\n\nПриветствие към форума поднесе президентът на европейската централа и вицепрезидент на световната (UWW) Цено Ценов. \"В момента нашата борба е в труден период, от който можем да излезем с усилията на всички, каза той. - Ние не се давим, но търсим път да излезем. Хубавото е, че имаме готовност и увереност да излезем от това положение България е от страните в топ 10 по брой медали от големи първенства във всички възрасти, така че нещата подлежат на изправяне\".\n\nПредседателят на БФБ Христо Маринов определи своята първа година на ръководния пост като \"спорна\". Според него националите ни са се представили силно на европейското, но не са успели да реализират възможностите си докрай на световното първенство.\n\nСтарши треньорите на националните отбори още не са обявили съставите за европейското в Каспийск (Рус) в края на април, но е сигурно, че шампионът при класиците Иво Ангелов няма да участва. Тимът в свободния стил е на лагер в Тетевен, класиците са на \"Диана\" до 8 април, а жените - на \"Герена\".\n                    ", "date": "2018.04.04", "title": "Гласуваха бюджет 2,5 млн. лева за борбата"}
{"url": "http://www.monitor.bg/a/view/58811-gravity-co-%D1%81%D0%B5-%D0%B7%D0%B0%D0%B2%D1%80%D1%8A%D1%89%D0%B0%D1%82/", "text": " Бандата се събира за постоянно в оригиналния си състав с Явор Захариев\n                    \nGravity Co. се завръщат на сцена! С тях и надеждата за нова качествена българска музика на световно ниво. Отсъствието им отвори ниша, която през годините никой не успя да запълни. Дори самите те, при опита си да творят с друг вокал. Липсата на медения глас на Явор Захариев беше твърде осезателно. И след като ценителите почти се бяха отказали да чакат завръщането на доброто момче с лоши проблеми, бандата пусна благата вест: „Официално обявяваме, че GRAVITY CO. активизира дейността си. Подготвяме няколко концерта до края на годината, които ще бъдат обявени съвсем скоро. Ще се радваме да се виждаме все по-често на живо. Първият ни лайв ще бъде на 9 юни в Sofia Live Club“. И колелото се завъртя отново с пълна сила.\n\nВсичко следва обаче строгата логика на жаждата за качество в и без това тесни ни пазар, и носталгията по онова чудно свободно време, когато се раждаше новата българска музика. Както преди години, така и преди два месеца Gravity Co. с Явор\n\n \n\n\n\n \n\nбез никаква реклама и шум. Обявиха втора дата за края на февруари 2018 и нея пак така разпродадоха. Това може би е дало криле на Петър Съмналиев, Иво Чалъков и\nСтефан Попов да скочат за втори път в дълбокото заедно с Явор – щипката магия в музиката им. А на вокалиста това му е жизнено необходимо, като въздуха и водата.\n\n\n\nПоследните три години Захариев прекара на едно трудно място, на което се срещна в битка с най-големите си демони – наркокомуна в Хърватска.\n\n \n\n\n\n \n\nВърна се към едно старо и забравено занимание – готвенето (Явор е завършил гимназия за кулинари), но не в ресторант, а за зависимите си събратя. Процесът на лечение на фронтмена на Gravity Co продължава и сега под формата на консултации с психолози. „Това е проблем за цял живот, винаги има една червена лампа, която свети. Борбата ще продължи до края на живота ми и не мисля да се отказвам.“, сподели преди време за interview.to Явор. Решението да потърси помощ взима след като сестрите му в прав текст му заявяват „Не искаме да те погребем“. „Наркотиците те завличат, потапят те в безсмислие, в нехайство, отричат те от всичко, което обичаш и от всичко, на което си способен. Те стават твоя приоритет номер едно. Тежко е, но не е непреборимо, стига да искаш. В Хърватска се запознах с хора, минали през много по-тежки неща, и бяха истински пример за мен. Дадоха ми много смелост“, изповяда се Захариев. Но съвсем ясно вижда как музиката му помага в новия живот. Преди да излезе на февруарските концерти беше споделил, че се страхува за завръщането си на сцена, но не за формата си, а заради срещата с публиката, чиято любов е пренебрегвал през годините, оставяйки наркотиците да говорят вместо него.\n\nОсвен по предстоящите концерти, които стартират на 9 юни в София, и репетициите с тях, момчетата плахо започват да пишат и нова музика. Вече е изкристализирало поне едно ново парче, което жадно чакаме от години. Чакаме да си припомним защо Gravity Co. бяха първите българи, които MTV завъртя, защо бяха постоянно присъствие по европейски фестивали, защо бяха избрани да свирят на Европейското по футбол през 2008-а, и защо звучаха толкова Небългарски, че БГ Радио години наред отказваше да ги върти.\n\n\n \n                    ", "date": "2018.04.04", "title": "Gravity Co. се завръщат!"}
{"url": "http://www.monitor.bg/a/view/70346-%D0%9A%D0%BE%D0%BB%D0%B8%D0%BD-%D0%A4%D0%B0%D1%80%D0%B5%D0%BB-%D0%B2%D0%BB%D0%B5%D0%B7%D0%B5-%D0%B2-%D0%BA%D0%BB%D0%B8%D0%BD%D0%B8%D0%BA%D0%B0-%D0%B7%D0%B0-%D1%80%D0%B5%D1%85%D0%B0%D0%B1%D0%B8%D0%BB%D0%B8%D1%82%D0%B0%D1%86%D0%B8%D1%8F/", "text": "\n                    Ирландският актьор Колин Фарел постъпи в клиника за рехабилитация. Причината – звездата от „Шефове гадняри“ иска да предотврати евентуално повторно посягане към забранените субстанции. Актьорът е „чист и трезвен“ от години, а превантивното му влизане в клиниката се дължи на натоварените месеци, в рамките на които той работи по три различни филма. Фарел е почувствал, че може отново да се \"хлъзне по наклонената плоскост\", разкрива източник, близък до звездата. Фарел е постъпил в луксозната клиника \"Медоус\" в Аризона, САЩ, където преди са пребивавали Кейт Мос, Селена Гомес и Кевин Спейси.\n\n \n                    ", "date": "2018.04.04", "title": "Колин Фарел влезе в клиника за рехабилитация"}
{"url": "http://www.monitor.bg/a/view/79246-%D0%97%D0%BB%D0%B0%D1%82%D0%BA%D0%B0-%D0%94%D0%B8%D0%BC%D0%B8%D1%82%D1%80%D0%BE%D0%B2%D0%B0-%D1%81%D0%BC%D0%B5%D0%BD%D0%B8-%D0%B8%D0%BC%D0%BF%D0%BB%D0%B0%D0%BD%D1%82%D0%B8%D1%82%D0%B5-%D1%81%D0%B8-%D0%B7%D0%B0-%D0%BB%D1%8F%D1%82%D0%BE%D1%82%D0%BE/", "text": "Плеймейтката пусна лайф видео в социалните мрежи от операционната маса\n                    Златка Димитрова, която се оттегли от светлините на прожекторите, където доскоро препускаше по риалити формати, за да се отдаде на семейството и първата си рожба – 1-годишния Миро, се подложи на операция. Феновете на красавицата нямат повод за притеснение – здравето й не е в опасност. Вместо това плеймейтката реши да смени силиконовите си импланти за предстоящия летен сезон.\n\nЗа хирургическата интервенция, която бе осъществена преди ден от прочутия в средите д-р Енчев, проговори самата Димитрова, като публикува видео на живо от операционната маса.\n\n \n\nЗлатка не е първата плеймейтка\n\n \n\nкоято подновява имплантите си без крещяща нужда от това. Припомняме, че само преди около година Мис Силикон 2013 Джулиана Гани дори предложи своите стари форми на жена в нужда.\n\nМеждувременно Димитрова няма против трансфера от модните среди в кухнята. Тя е категорична, че работата продължава да е важна да нея, но се е фокусирала изцяло върху семейството си. Въпреки че дари приятеля си Мирослав със син преди малко повече от година, Черната Златка, както е по-известна сред феновете си, не бърза да се врича във вечна вярност.\n\n \n\nКато булка няма да ме видите\n\n \n\nТова, че няма да нося неговата фамилия, не е проблем. Това не ме прави по-малко негова жена. За мен любовта на двама души, отношенията им се изразяват в това да се уважават и обичат. Живеем в мир и хармония. Аз винаги прощавам, на всеки. Когато простиш на някой, все едно прощаваш на себе си“, казва тя.\n                    ", "date": "2018.04.04", "title": "Златка Димитрова смени имплантите си за лятото"}
{"url": "http://www.monitor.bg/a/view/84640-%D0%9A%D0%BE%D0%BD%D1%86%D0%B5%D1%80%D1%82-%D0%BD%D0%B0-%D0%94%D0%B5%D0%B9%D0%B2%D0%B8%D0%B4-%D0%93%D0%B0%D1%80%D0%B5%D1%82-%D0%B2-%D0%A1%D0%BE%D1%84%D0%B8%D1%8F-%D1%89%D0%B5-%D0%B8%D0%BC%D0%B0/", "text": "Геният пристига с алтернативното си шоу  Explosive Live на 6 юни\n                    Въпреки че няма да чуем класическата цигулка на гениалния Дейвид Гарет, който отмени февруарския си концерта в София с пианиста Жулиен Куентин, поради здравословни причини, виртуозът на лъка ще пристигне в София с кросоувър програмата си.\n\nСъбитието, в което ще се смеси рок и класика, е обявено за 6 юни в „Арена Армеец“ и получи потвърждение, че ще се състои. То ще е и първата дата от новия етап на турнето на Гарет Explosive Live, от което за момента няма кенселирани концерти. За момента са отменени само участията му с класическата му програма – общо 40 на брой няма да се състоят, или ще се случат с променена дата.\n\nПървото гостуване на цигуларя у нас се радва на огромен интерес, като билетите за събитието в началото на лятото се разпродават. „За момента няма никакви индикации за промяна в графика на Гарет за месец юни. Работим с мениджмънта му по план“, твърдят организаторите от АРТ БГ.\n\nНа 6 юни в Арена Армеец Дейвид Гарет ще направи една вдъхновяваща разходка през най-големите си хитови композиции, между които и оригинални цигулкови адаптации на вечни рок и поп класики, заедно с 6-членния си бенд, на фона на спиращи дъха аудио-визуални ефекти. Турнето Explosive Live, събиращо в един мащабен, грандиозен спектакъл превърналите се в тотален музикален феномен албуми Explosive и Rock Revolution. По време на концертите си от кросоувър обиколката, която стартира преди две години и се случва на етапи, Дейвид Гарет свири на електрическа цигулка, и сътворява на живо невероятна смесица от тежки и интензивни рок мелодии и великолепни балади, примесени с първокласна класическа музика.\n\nБилетите за алтернативното шоу на виртуоза са в продажба на цени между 65 лв. и 185 лв.\n                    ", "date": "2018.04.04", "title": "Концерт на Дейвид Гарет в София ще има"}
{"url": "http://www.monitor.bg/a/view/59558-%D0%A8%D0%B5%D1%84-%D0%9C%D0%B0%D0%BD%D1%87%D0%B5%D0%B2-%D0%B8-%D1%88%D0%B5%D1%84-%D0%9F%D0%B5%D1%82%D1%80%D0%BE%D0%B2-%D0%B2%D0%BB%D0%B8%D0%B7%D0%B0%D1%82-%D0%B2-hells-kitchen/", "text": "\n                    Виктор Ангелов ще получи подкрепление за последния епизод на риалити шоуто Hell's Kitchen тази вечер. Кулинарят, който се оттегли от MasterChef, за да поведе собствено риалити, ще обедини сили с шеф Иван Манчев и шеф Борис Петров, като тримата ще предизвикат участниците да развихрят максимално въображението си в кухнята. „Едно ястие струва точно толкова, колкото гостите са готови да платят за него!“ – с тези думи шеф Ангелов ще даде начало на новото изпитание към участниците в Hell’s Kitchen България. Неговите колеги пък влязоха в „адската кухня“, за да оценят чиниите на професионалистите именно под формата на сума, която биха платили за всяко от ястията. Наказанието за загубилия отбор пък ще се състои в боядисването на 300 яйца, и то с домашно приготвени бои.\n                    ", "date": "2018.04.04", "title": "Шеф Манчев и шеф Петров влизат в Hell's Kitchen"}
{"url": "http://www.monitor.bg/a/view/60138-%D0%9A%D0%B0%D0%B9%D0%BB%D0%B8-%D0%94%D0%B6%D0%B5%D0%BD%D1%8A%D1%80-%D0%BD%D0%B0%D0%BF%D1%80%D0%B0%D0%B2%D0%B8-%D1%82%D0%B5%D1%81%D1%82-%D0%B7%D0%B0-%D0%B1%D0%B0%D1%89%D0%B8%D0%BD%D1%81%D1%82%D0%B2%D0%BE-%D0%BD%D0%B0-%D0%B4%D0%B5%D1%82%D0%B5%D1%82%D0%BE-%D1%81%D0%B8/", "text": "\n                    Риалити звездата Кайли Дженър направи тест за бащинство на двумесечното си бебе. Причината – представителката на клана Кардашиян е искала да докаже, че таткото на малката Сторми не е бившият й приятел Тайга. Място за съмнение кой е истинският родител на дъщеричката й има, тъй като тя се роди по-малко от девет месеца след раздялата между рапърът и Дженър.\n\nСпоред анонимен източник, младата майка и бившият й приятел са направили теста за бащинство преди няколко седмици, с договорката той да не казва на никого. \"Последното нещо, което искаше Кайли е всички да си мислят, че е излизала с двама мъже по времето, когато е заченала\", обясни анонимен източник пред в. Sun. По думите му, Тайга е пожелал теста за бащинство още по време на бременността, но Дженър така и не се съгласила.\n\nЗа Сторми в момента се грижат, както Кайли, така и рапърът Травис Скот, който е официалният баща на детето.\n\n \n                    ", "date": "2018.04.04", "title": "Кайли Дженър направи тест за бащинство на детето си"}
{"url": "http://www.monitor.bg/a/view/16319-%D0%91%D0%B0%D1%81%D0%B8%D1%81%D1%82%D1%8A%D1%82-%D0%BD%D0%B0-guns-n-roses-%D1%81%D1%82%D0%B0%D0%B2%D0%B0-%D0%B6%D1%83%D1%80%D0%BD%D0%B0%D0%BB%D0%B8%D1%81%D1%82/", "text": "\n                    Басистът на Guns N' Roses Дъф МакКагън ще влезе в журналистически обувки, за да интервюира носителя на „Оскар“ Шон Пен. Повод за разговора им ще е първият роман на актьора \"Bob Honey Who Just Do Stuff\".\n\n „Искам автор, който не мрази книгата ми“, е заявил Пен на Seattle Times след като преди седмица критиката буквално го разби от отрицателни оценки за белетристичните му упражнения. Самият холивудски ас е поискал Дъф да го препитва. Най вероятната причина е познатата позиция на музиканта относно писаното слово. През 2011 г. басистът на Guns N' Roses сподели пред Publishers Weekly, че изпитва голямо уважение към книгите и техните автори. „Думите са валута, която може да бъде много ценна за мен. Използвайте думи пестеливо и ги обгрижвайте като златен прах, или още по-добре, като диамант\", заяви МакКагън.\n\nИ докато държи диктофона, басистът трябва все по-усилено да мисли и за музикалната си кариера. Легендарната банда се завръща за 7-седмично турне по фестивали през лятото, но какви са плановете им преди и след това съвсем не е ясно. До момента ядрото на групата – Дъф, Аксел Роуз и Слаш, не са дали нито едно интервю заедно.\n                    ", "date": "2018.04.04", "title": "Басистът на Guns N' Roses става журналист"}
{"url": "http://www.monitor.bg/a/view/41399-%D0%A1%D1%82%D0%BE%D1%8F%D0%BD%D0%BA%D0%B0-%D1%80%D0%B0%D0%B7%D0%B4%D0%B0%D0%B2%D0%B0-%D0%BF%D0%B5%D1%80%D0%BB%D0%B8-%D1%81-%D0%94%D0%BE%D0%B1%D1%8A%D1%80-%D0%B2%D0%B5%D1%87%D0%B5%D1%80-%D1%81%D1%82%D0%BE%D0%BB%D0%B5%D1%82%D0%B8%D0%B5-%D0%BC%D0%BE%D0%B5/", "text": "Муки разпродаде 4 хиляди копия на биографията на майка си, двете я представят заедно в Балчик този петък\n                    Голямата ни актриса Стоянка Мутафова ще дари всеки, закупил онлайн биографията й „Добър вечер, столетие мое“ с любимите си перли. Гривна с едно нанизано мънисто ще придружава всяко копие от книгата, написана от дъщерята на комедийната прима Мария Грубешлиева-Муки. Именно нейна и на редакторът на томчето Маргарита Лозанова била идеята всеки почитател да получи подарък към книгата, ако я\n\n \n\n\n\n \n\n„Това ще продължи в рамките на месец. През март раздавахме като подарък автограф на Стояна. Следващият месец също ще има изненада за феновете“, обеща пред „Монитор“ Муки.\n\nЗаедно с майка й продължават обиколката си из България, с която представят „Добър вечер, столетие мое“. Графикът им продължава още този петък, когато ще зарадват феновете си в Балчик. „Стоянка разказва много лични истории по време на тези срещи. Неведнъж е споделяла, че е искала директен контакт с публиката си. И ето, че благодарение на тези ни срещи, го постигна“, обяснява още Грубешлиева, която също се включва в представянето и със свои истории за трънливия път на актьорската кариера.\n\nМеждувременно само за предходния месец, продадените копия от „Добър вечер, столетие мое“\n\n \n\n\n\n \n\nИзданието се състои от три части - в първата за себе си разказва самата Мутафова, във втората думата взема Муки, а третата съдържа интервюта с колеги актьори, които си партнират с комедийната прима на сцената или пред камерата в театралните и екранните й изяви от последните години. Грубешлиева лично е взела интервюта от повечето участници в хитовия тв сериал „Столичани в повече“, сред които Христо Гърбов, Ненчо Илчев и Албена Павлова.\n                    ", "date": "2018.04.04", "title": "Стоянка раздава перли с „Добър вечер, столетие мое“"}
{"url": "http://www.monitor.bg/a/view/40557-%D0%9A%D1%80%D0%B8%D1%81%D1%82%D0%BE-%D1%80%D0%B5%D0%B4%D0%B8-7506-%D0%B2%D0%B0%D1%80%D0%B5%D0%BB%D0%B0-%D0%B2-%D0%9B%D0%BE%D0%BD%D0%B4%D0%BE%D0%BD/", "text": "\n                    Известният художник Кристо започна работа по новата си инсталация, която този път ще бъде на територията на Hyde Park в Лондон. За проекта си роденият в България артист проговори още в началото на годината, като това ще бъде и първата му голяма творба на открито във Великобритания. Инсталацията ще носи името „Мастаба“ и ще бъде изложена на терен в английската столица от 18 юни до 23 септември.\n\nНазванието на проекта е вдъхновено от гробниците с трапецовидна форма, характерни за Древен Египет. Тази, която ще бъде изградена от Кристо, ще бъде съставена от 7506 хоризонтално подредени пластмасови варела и ще тежи 500 тона.\n\nКристо, чието име по рождение е Христо Явашев, е познат с предишните си забележителни произведения, сред които опаковането на Райхстага в Берлин като подарък и проектът \"Плаващите кейове\" в езеро в Северна Италия.\n                    ", "date": "2018.04.04", "title": "Кристо реди 7506 варела в Лондон"}
{"url": "http://www.monitor.bg/a/view/69576-%D0%9D%D0%90%D0%A1%D0%90-%D1%81%D0%B8-%D0%BF%D0%BE%D1%80%D1%8A%D1%87%D0%B0-%D0%BF%D1%8A%D1%82%D0%BD%D0%B8%D1%87%D0%B5%D1%81%D0%BA%D0%B8-%D1%81%D0%B2%D1%80%D1%8A%D1%85%D0%B7%D0%B2%D1%83%D0%BA%D0%BE%D0%B2-%D1%81%D0%B0%D0%BC%D0%BE%D0%BB%D0%B5%D1%82/", "text": "X-Plane ще може да лети с 1512 км/ч\n                    \nАмериканската компания „Локхийд Мартин\" спечели договор от близо четвърт милиарда долара на космическата агенция на САЩ - НАСА, за да разработи пътнически самолет, способен да лети със свръхзвукова скорост, без да създава оглушителния шум от прекрачването на звуковата бариера.\n\nСпоред съобщението, публикувано във вторник на сайта на компанията, общата сума по договора възлиза на $247,5 млн. Разработката е поверена на подразделението на „Локхийд Мартин\" Skunk Works. Техническото задание се заключава в проектирането, производството и изпитанията на т.нар. X-Plane.\n\nЗа основа на проекта предстои да бъде използвана разработената от НАСА безшумна технология за преодоляването на звуковата бариера. Повечето свръхзвукови самолети – изтребители могат да летят със свръхзвукова скорост (над 1191,6 км/ч), но в резултат на това се чува оглушителен шум, предизвикан от звуковия удар. Именно това е причината за действащата в момента забрана за свръхзвукови полети на гражданската авиация.\n\n\n\nНАСА и „Локхийд Мартин\" възнамеряват да създадат стандарт за допустимото ниво на шум“ при преминаването на свръхзвукова скорост. Работата на двете компании продължава вече повече от десетилетие с цел да се създаде ново поколение пътнически свръхзвукови самолети.\n\nКонструирането на новия самолет ще се осъществява в Калифорния. Според замисъла това ще бъде машина, способна да се издига до почти 17 километра височина и до достига скорост от 1512 км/ч. Шумът при това е неизбежен, но конструкторите смятат да го намалят поне на половина.\n\nПроектът за бъдещия самолет е разработен така, че да може да използва компоненти от вече съществуващи реактивни самолети като елементи на кабината на T-38, механизъм за кацане от F-16 и различни компоненти от F/A-18. Двигателят GE 414−400 се използва на Boeing F/A-18E/F Super Hornet.\n\nЦялата иновация ще бъде във формата на самолета. Дължината му ще е около 29 метра, ще има необичайна форма на крилата, няма да има изпъкнала част на носа, а пилотът ще получава визуална информация с помощта на система от камери и няма да има естествения обзор, на който могат да разчитат летците в момента. Именно формата би трябвало да предотврати звуковия удар, който обикновено се чува на много километри.\n\nПървият полет на новата машина е планиран за лятото на 2021 г., като изпитанията ще се проведат включително и над населени места, а сред жителите на градовете ще бъде проведено проучване дали са чували шума и доколко той ги е притеснявал. Планира се шумът да достига максимум 70−75 децибела (при „Конкорд“ той е около 105 децибела).\n\nДо момента са използвани само два свръхзвукови пътнически самолета – френският „Конкорд“, който е използван за полети през Атлантическия океан от 1976 до 2003 г., и съветският Ту-144, чиято небесна кариера е доста по-кратка – от 1975 до 1978 г.\n\n\n \n                    ", "date": "2018.04.04", "title": "НАСА си поръча пътнически свръхзвуков самолет"}
{"url": "http://www.monitor.bg/a/view/24904-150-000-%D0%BF%D0%BE%D0%B4%D0%BF%D0%B8%D1%81%D0%B0-%D0%B7%D0%B0-%D1%81%D0%B2%D0%BE%D0%B1%D0%BE%D0%B4%D0%B0%D1%82%D0%B0-%D0%BD%D0%B0-%D0%B0%D1%80%D0%B5%D1%81%D1%82%D1%83%D0%B2%D0%B0%D0%BD-%D0%BF%D0%B5%D1%81/", "text": "\n                    Вече 150 000 души от северния италиански град Тренто и района сложиха подписите си в инициираната от граждански комитет петиция за свободата на 3-годишния пес Миро. Той е от типичната за Апенините порода „марема“ и на миналия 22 март бил „закопчан“ от карабинери в дома на стопанката му Ева Мюлер и откаран в приют за бепризорни четириноги. „Арестът“ на домашния любимец бил мотивиран от униформените служители на реда с това, че той много лаел и хрипкавото му джавкане безпокояло постоянно живеещите наоколо.\n\nПроверка на местни репортери обаче установи, че всъщност вбесен от гръмогласното куче е само един съсед на синьора Мюлер от близкото до Тренто градче Ровере дела Луна. Преди известно време той се оплакал официално в полицията, че Миро непрекъснато го безпокоял и направо рушал нервната му система. Патрул от карабинери позвънил още на следващия ден на вратата на собственичката на песа и й връчил солена глоба, която тя веднага платила. Да, ама само седмица по-късно комшията отново се жалвал пред органите на реда и синьора Мюлер трябвало да се примири с още по-тлъсто парично наказание. Този път обаче тя отказала да го плати и поискала да бъде изслушана в съда, където пожелала да изложи аргументите си в защита на любимото й куче. Делото било насрочено за 10 април, но междувременно прокуратурата в Тренто разпоредила до процеса Миро да бъде секвистиран и пазен в „кучешкия арест“. Така на карабинерите не им оставало нищо друго освен да изпълнят нареждането на магистратите, а на собственичката – да потърси подкрепа на местните защитници на животните, с чиято помощ организирала подписката.\n\nМеждувременно Миро се сдоби и с адвокатка, която публично поиска от законодателната власт да обясни дали един свързан сантиментално със собственика си домашен любимец може да бъде благо, подлежащо на секвестиране? Зевзеците пък в Ровере дела Луна зашушукаха, че причината за дразгата между Ева Мюлер и комшията й съвсем не била джавкането на песа. Защото мъжът отдавна бил хвърлил око на все още хубавата синьора, но парашутът му изглежда не се отворил и за да й отмъсти той решил да я лиши от Миро.\n                    ", "date": "2018.04.04", "title": "150 000 подписа за свободата на арестуван пес"}
{"url": "http://www.monitor.bg/a/view/41127-%D0%9A%D1%80%D0%B5%D0%BC%D1%8A%D0%BB-%D0%BF%D0%BE%D0%B8%D1%81%D0%BA%D0%B0-%D0%B8%D0%B7%D0%B2%D0%B8%D0%BD%D0%B5%D0%BD%D0%B8%D0%B5-%D0%BE%D1%82-%D0%9C%D0%B5%D0%B9-%D0%B8-%D0%94%D0%B6%D0%BE%D0%BD%D1%81%D1%8A%D0%BD/", "text": "\n                    На премиера на Великобритания Тереза Мей и на външния министър на кралството Борис Джонсън ще се наложи да се извинят на Русия заради ситуацията около отравянето на бившия разузнавач Сергей Скрипал. Това заяви говорителят на Кремъл Дмитрий Песков, цитиран от Интерфакс. Той посочи, че „теорията“ на Лондон по случая при всички положения няма да се потвърди.\n\n          „Руската страна от самото начало каза, че няма никакво отношение към инцидента в Солсбъри. А ето премиерът и министърът на външните работи на Великобритания, който обвиняваше президента Владимир Путин, ще трябва някак си да погледнат в очите своите колеги от ЕС, на които разказваха разни неща. И по някакъв начин ще трябва да поднесат своите извинения пред Москва“, допълни Песков. По думите му, тази история още дълго ще се точи, тъй като „слабоумието е стигнало твърде далеч“. „За наше съжаление, това няма моментално да свърши. Но такива преки и косвени потвърждения на нелепостта на позицията на британската страна ще продължат да се появяват“, каза още говорителят на Кремъл. Думите му прозвучаха ден, след като британските учени обявиха, че не могат да докажат, че нервно-паралитичният агент „Новичок“, който отрови Сергей Скрипал и дъщеря му Юлия, е бил произведен в Русия. Шефът на английската Военно научно-технологическа лаборатория в Портън Даун Гари Айткънхед обяви, че службата му не е успяла да установи къде е създадена отровата. Констатацията на британската лаборатория получи коментир от говорителката на руското Външно министерство Мария Захарова. „Няма да се удивя, ако днес или утре Мей и целият този блестящ отбор заявят, че техните изказвания в парламента и събирането на световни коалиции са резултат от взлома на руски хакери срещу анимационното студио на Дисни. И всъщност те не са произнасяли тази глупост“, написа Захарова във Фейсбук. Постоянният представител на Русия в ЕС Владимир Чижов посочи, че не е удивен от заявлението на британската лаборатория за невъзможността да се установи произхода на отровното вещество. „Защото това, което те наричат „Новичок“, е цяла категория широко известни субстанции. Рецептурата я има дори в интернет и веществото може да е произведено където и да било при наличието на що-годе оборудвана лаборатория и навици на нивото на студент по химия“, поясни Чижов, цитиран от РИА Новости.\n\n          Дмитрий Песков отбеляза още, че от самото начало на разследването „ситуацията е била чудовищна“ и нарече „безумни“ обвиненията на Лондон за съпричастност на Москва към химическата атака срещу Скрипал. „Тези обвинения не се основават на нищо и с нищо не са подкрепени. Сега британската страна е длъжна да отговори на това“, подчерта Песков. Ситуацията около случая с отравянето в Солсбъри коментира и самият руски президент. След срещата във вторник с турския си колега Реджеп Ердоган в Анкара Путин изрази надежда, че на сесията си Международната организация за забрана на химическите оръжия „ще сложи точка в делото “Скрипал“.\n                    ", "date": "2018.04.04", "title": "Кремъл поиска извинение от Мей и Джонсън "}
{"url": "http://www.monitor.bg/a/view/77414-%D0%A3%D1%81%D1%82%D1%80%D0%BE%D0%B9%D1%81%D1%82%D0%B2%D0%BE-%D1%87%D0%B5%D1%82%D0%B5-%D0%BC%D0%B8%D1%81%D0%BB%D0%B8/", "text": "\n                    Учени от Калифорнийския университет в САЩ разработиха устройство, което може да превръща мислите на човек в текст в реално време с 90 % точност.\n\nУстройството анализира комбинацията от гласни и съгласни в процеса на конструиране на изречения в мозъка.\n\nСпециалистите се надяват откритието им да помогне на хората, които не могат да говорят.\n\nУстройството моментално превръща невронните сигнали в текст. Според учените, то може да използва нови думи, а не само онези, които вече познава. Изобретението може да промени живота на някои хора към по-добро, но съществуват и опасения, че то ще разкрива и други тайни мисли.\n\nЕксперти от Политехническия университет във Вирджиния установиха преди, че изкуственият интелект може да определи виновен ли е човек за дадено престъпление. Специалистите използваха комбинация от изкуствен интелект и сканиране на мозъка, за да прочетат мислите на \"престъпниците\". Изобретателите се надяват, че в бъдеще методът ще бъде използван в съда.\n                    ", "date": "2018.04.04", "title": "Устройство чете мисли"}
{"url": "http://www.monitor.bg/a/view/69693-%D0%92-%D0%9C%D0%BE%D1%81%D0%BA%D0%B2%D0%B0-%D0%B3%D0%BE%D1%80%D0%B8-%D1%82%D1%8A%D1%80%D0%B3%D0%BE%D0%B2%D1%81%D0%BA%D0%B8-%D1%86%D0%B5%D0%BD%D1%82%D1%8A%D1%80/", "text": "\n                    \n\nСамо 10 дни след огнения ад в мола „Зимна вишня“ в Кемерово, пожар избухна в московския търговски център „Персей за деца“ в източната част на Москва. Първата искра лумнала около обяд в сряда в склад за играчки на последния четвъртия етаж, предаде ТАСС, позовавайки се на източник от екстрените служби. Сведенията за пострадали при пожара  до последно се разминаваха. Първоначално Интерфакс съобщи, че спасителите са извели един пострадал от мола, докато тв каналът „Русия 24“ информира, че няма пострадали.\n\nПо последни данни, изнесени от Министерството по извънредните ситуации, един човек е загинал и шестима огнеборци са ранени. По данни на life.ru, жертвата на огнената стихия е 45-годишният Алексей Карпов. Той бил служител на мола, който в екстрената ситуация загубил ориентация и не успял да открие аварийния изход, посочват медиите. Шестимата пострадали пожарникари са настанени в болница, единият от тях е в тежко състояние, състоянието на останалите се оценява като средно тежко.\n\nНа пожара беше присвоен втори повишен ранг на сложност от пет възможни. От екстрените служби обявиха, че работата на спасителите е била затруднена от сложната планировка на зданието. Към 14 часа московско време от ведомството по извънредните ситуации обявиха, че пожарът е локализиран и откритият огън е потушен, като за окончателното му ликвидиране бяха мобилизирани безпилотни летателни апарати. По различни данни от горящия търговски център са евакуирани около 600 души. Огнената стихия се е разпространила върху площ от 80 квадратни метра. Молът „Персей за деца“ е открит през 2009 г. В него се помещават магазини за детска мебел, дрехи и обувки, за бебешки колички, за детски храни, книги и играчки. На последния етаж е разположен развлекателният център за деца „Афина“. Общата площ на търговския център се равнява на 10 000 кв. метра.  \n\nНа 25 април при пожар в „Зимна вишня“ в Кемерово загинаха 64 души, 41 от които деца, припомнят агенциите.\n\n\n \n\n\n \n                    ", "date": "2018.04.04", "title": "В Москва гори детски мол, един човек загина  "}
{"url": "http://www.monitor.bg/a/view/20252-%D0%91%D0%B0%D1%89%D0%B0-%D0%BA%D0%BE%D0%BC%D1%83%D0%BD%D0%B8%D0%BA%D0%B8%D1%80%D0%B0-%D1%81-%D0%BF%D0%B5%D1%82%D1%82%D0%B5-%D1%81%D0%B8-%D0%B4%D0%B5%D1%86%D0%B0-%D1%87%D1%80%D0%B5%D0%B7-%D0%B2%D0%B8%D0%B4%D0%B5%D0%BE%D1%81%D0%BF%D0%BE%D0%B4%D0%B5%D0%BB%D1%8F%D0%BD%D0%B5/", "text": "\n                    Британец е стартирал собствен канал в Ютюб, за да комуникира с петте си деца на възраст между 10 е 22 години, пише в. „Дейли Експрес“. 43-годишният Джо Смит от Хъл разказва, че му е дошло до гуша потомците му да зяпат \"глупости\" в Ютюб, вместо да разговарят с него.\n\nСмит се присеща за подхвърлената му от негова позната идея да стартира собствен канал в сайта за видеосподеляне. \"Тогава си помислих \"Ако не можеш да ги победиш, присъедини се към тях. След като не мога да намеря друг начин да общувам с децата си, ще \"играя тяхната игра\".\n\nВ първото качено видео бащата описва какво го е подтикнало към създаването на собствен канал в Ютюб. Находчивият британец се надява и други родители да последват примера му. Смит е \"пришпорил\" потомците си да се абонират за канала му.\n                    ", "date": "2018.04.04", "title": "Баща общува с петте си деца чрез видеосподеляне"}
{"url": "http://www.monitor.bg/a/view/8504-%D0%9A%D1%83%D1%87%D0%B5-%D1%83%D0%B1%D0%B8%D0%B5%D1%86-%D0%B7%D0%B0%D1%82%D1%80%D0%B8-%D1%81%D1%82%D0%BE%D0%BF%D0%B0%D0%BD%D0%B8%D1%82%D0%B5-%D1%81%D0%B8-%D0%B2-%D0%93%D0%B5%D1%80%D0%BC%D0%B0%D0%BD%D0%B8%D1%8F/", "text": "\n                    Жена и синът й бяха открити мъртви в дома им в немския град Хановер. По първоначална информация двамата са били убити от кучето им – стафордширски териер, съобщава полицията.\n\nТелата на 52-годишната жена и 27-годишният й син са намерени в апартамента им в във вторник вечерта, след като сестрата на загиналия младеж видяла през прозореца окървавеното тяло на една от жертвите и извикала спешна помощ, като предупредила, че кучето може да бъде опасно. На мястото на инцидента пристигнали и пожарникари, които заловили кучето, което все още е било в жилището, съобщиха от полицията в Хановер.\n\n„Първоначалните прегледи от съдебен лекар сочат, че жената и синът й са били убити от кучето“, гласи заключението на полицията.\n                    ", "date": "2018.04.04", "title": "Куче убиец затри стопаните си в Германия"}
{"url": "http://www.monitor.bg/a/view/32798-%D0%A1%D1%82%D1%80%D0%B0%D0%BD%D0%B8-%D0%BE%D1%82-%D0%95%D0%A1-%D0%BE%D1%82%D0%BA%D0%B0%D0%B7%D0%B2%D0%B0%D1%82-%D0%BF%D0%B0%D1%80%D0%B8-%D0%B7%D0%B0-%D1%81%D0%B4%D0%B5%D0%BB%D0%BA%D0%B0%D1%82%D0%B0-%D1%81-%D0%A2%D1%83%D1%80%D1%86%D0%B8%D1%8F/", "text": "\n                    Редица страни от Европейския съюз отказват да участват в по-нататъшното финансиране на сделката за мигрантите с Турция, съобщи сп. „ Шпигел“, позовавайки се на собствени източници в Брюксел.\n\nЕдна трета от първия транш в размер на 3 милиарда евро, предоставен на Турция, беше платена от бюджета на ЕС, а останалите две трети се падаха на страните-членки. Дялът на всяка страна беше определен съобразно нейния БВП. На Германия се пада най-голямата сметка – 500 милиона евро. В писмо до Еврокомисията Германия, Франция, Австрия, Швеция, Дания и Финландия настояха останалите 3 милиарда евро да бъдат платени от бюджета на ЕС, съобщава изданието. Председателят на ЕК Жан-Клод Юнкер е против това.\n\nПредставителят на германското правителство на закрито заседание на ЕК през юни 2017 г. е настоял ЕС да отпусне втория транш само, след като Анкара осъществи всички проекти, които са договорени с нея за мигрантите. Евросредствата трябва да се използват за строителството на училища и болници в Турция. Но от 26 съгласувани проекта по-малко от половината са реализирани, а някои още не са започнати.\n\nЕвропейските държави също така се оплакват от непрозрачното финансиране на споразумението. На заседание в Брюксел през ноември миналата година германският представител е искал да научи с какви средства ЕК финансира сделката за мигрантите. Представителят на Еврокомисията Мацей Поповски не е успял да отговори на този въпрос. В резултат представителите на редица страни от ЕС са заявили, че въпросът за отпускането на средствата ще се решава само след като ЕК представи отчет за изразходваните пари.\n\n \n                    ", "date": "2018.04.04", "title": " Страни от ЕС отказват пари за сделката с Турция"}
{"url": "http://www.monitor.bg/a/view/78533-%D0%9C%D0%BE%D0%B6%D0%B5-%D0%B4%D0%B0-%D0%BE%D0%B1%D0%BB%D0%B5%D0%BA%D1%87%D0%B0%D1%82-%D0%B3%D1%80%D1%8A%D1%86%D0%BA%D0%B8%D1%8F-%D0%B4%D1%8A%D0%BB%D0%B3/", "text": "\n                    Франция и Европейският стабилизационен механизъм (ЕСМ) обсъждат мерки за облекчаване на гръцкия дълг. Това твърди германският в. \"Ханделсблат\" в обширна статия, цитирана от сайта Нюз.ин.\n\nПод заглавие \"Нов план за Гърция\" дюселдорфският вестник пише, че на неофициалната среща на финансовите министри от еврозоната в края на април в София ще бъде разискван гръцкият дългов проблем и на нея новият германски финансов министър се очаква да бъде по-компромисно настроен от неговия предшественик.\n\nСпоред изданието предложенията на Франция и ЕСМ се свеждали до разсрочване и замразяване на някои от плащанията по гръцкия дълг. Предполага се, че най-вероятно кредиторите на Гърция ще вземат през лятото своите окончателни решения по мерките за облекчаване на нейния дълг и това ще стане след гръцката спасителна програма, която изтича през август.\n\n \n                    ", "date": "2018.04.04", "title": "Може да облекчат гръцкия дълг"}
{"url": "http://www.monitor.bg/a/view/12907-%D0%91%D1%83%D1%81-%D1%81%D0%B5-%D0%BE%D0%B1%D1%8A%D1%80%D0%BD%D0%B0-%D0%BF%D0%BE-%D1%82%D0%B0%D0%B2%D0%B0%D0%BD-%D0%BD%D0%B0-%D0%B0%D1%83%D1%82%D0%BE%D0%B1%D0%B0%D0%BD%D0%B0-10-%D1%81%D0%B0-%D1%80%D0%B0%D0%BD%D0%B5%D0%BD%D0%B8%D1%82%D0%B5/", "text": "\n                    \n\nТуристически бус се е обърнал по таван извън пътното платно на автомагистрала „Тракия” в района на 149-ия километър в посока Бургас. Сигналът за катастрофата бил получен в полицията в Пловдив около 7.20 ч. в сряда сутринта.\n\nПри обръщането по таван на микробуса са били леко ранени 10 пътници. Водачът е 50-годишен, няма употреба на алкохол, съобщиха от полицията в Пловдив. Причините за произшествието се изясняват от сектор \"Пътна полиция\", уточниха от областната дирекция. Според първоначалните данни причина за преобръщането на микробуса е несъобразената скорост. Катастрофата е станала близо до отбивката на магистралата към Раковски. Двама от пострадалите са чужденци, които са отказали да бъдат приети в болница за лечение. В спешен център са били откарани всички пострадали, нито един от тях не е с опасност за живота. \n\n\n \n\n\n \n                    ", "date": "2018.04.04", "title": "Бус се обърна по таван на аутобана, 10 са ранените"}
{"url": "http://www.monitor.bg/a/view/69477-%D0%97%D0%B0%D0%BF%D0%B0%D0%BB%D0%B8%D0%BB%D0%B8%D1%8F%D1%82-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%BE%D1%82%D0%BE-%D0%B7%D0%BD%D0%B0%D0%BC%D0%B5-%D0%A5%D0%B0%D1%81%D0%B0%D0%BD-%D0%BE%D1%82%D1%8A%D1%80%D0%B2%D0%B0%D0%B2%D0%B0-%D0%B7%D0%B0%D1%82%D0%B2%D0%BE%D1%80%D0%B0/", "text": "\n                    16-годишният Хасан, ученик в 10-ти клас в Провадия, който стъпка и изгори българското знаме във варненското село Царевци, община Аврен, няма да лежи в затвора.\n\n„Заради това, че е непълнолетен, срещу 16-годишният Хасан няма да бъде повдигнато обвинение“, съобщи във Варна прокурорът от специализираната прокуратура Георги Мойсев. За поругаването на националния ни символ се предвижда наказание лишаване от свобода за срок до 2 години или глоба до 3000 лева, уточни оше представителят на Специализираната прокуратура. Непълнолетният циганин се качил на бетонната козирка над входа на училището в селото, като счупил два прозореца и съвсем съзнателно свалил поставеното на пилона знаме. Счупил дръжката му и започнал да го размахва от козирката. След това го запалил и стъпкал. Това станало към 22 часа на 1 април пред погледите на група младежи, с които се събирал в двора, за да пушат марихуана и за да си чатят с безплатен интернет. Сигналът за случая е подаден от директорката на училището, която на следващата сутрин, при идването си на работа видяла, че трибагреника над входа липсва, а след това намерила и следите от проникването в сградата и от унищоженото знаме. Според проведеното разследване по случая, никой от групата, станала свидетел на вандалския акт на млади циганин, не се е опитал да спре Хасан. Един от групата обаче го предупредил, че това, което прави, е нещо сериозно и ще има последствия. Младият циганин няма предишни криминални прояви, но според разследващите е употребил алкохол, въпреки че отрича. Пред тях той не е пожелал да даде и обяснение за подпаления национален флаг. Психиатричната експертиза е категорична, че Хасан може да носи отговорност за постъпките си. Няма да му се размине, но най-вероятно ще отнесе парична глоба за престъплението си, коментират в селото.\n                    ", "date": "2018.04.04", "title": "Запалилият българското знаме Хасан отървава затвора"}
{"url": "http://www.monitor.bg/a/view/64428-%D0%A0%D0%B0%D0%B7%D1%81%D0%BB%D0%B5%D0%B4%D0%B2%D0%B0%D0%BD-%D0%B7%D0%B0-40-%D0%BA%D0%B3-%D1%85%D0%B5%D1%80%D0%BE%D0%B8%D0%BD-%D0%B2%D0%BB%D0%B5%D0%B7%D0%B5-%D0%B2-%D0%B0%D1%80%D0%B5%D1%81%D1%82%D0%B0-%D0%B7%D0%B0-%D0%BA%D0%B0%D0%BD%D0%B0%D0%BB%D0%B4%D0%B6%D0%B8%D0%B9%D1%81%D1%82%D0%B2%D0%BE/", "text": "\n                    Разследван за незаконно притежаване на 40 кг хероин жител на тополовградското село Радовец попадна в арестта за каналджийство.\n\n30-годишният Александър Димитров бил спипан на 30 март при привеждането на 7 иракчани през зелената граница край пирамида 277 в землището на село Лесово. Младият мъж чакал в близост до заградителното съоръжение с конска каруца „клиентите“ си, когато се появили полицаите и му щракнали белезниците.\n\nНяколко часа е продължило преследването на ортака му, 20-годишният иракчанин Бараз Д., който е в България с хуманитарен статут повече от година. Чужденецът пробвал да се върне обратно в Турция с гумена лодка, която била скрита на брега на Тунджа, наложило се да бъде спасяван от бурните речни води от леководолаз, който бил спуснат от нисколетящ хеликоптер на гранична полиция.Районният съд в Елхово е постановил за Александър и Бараз постоянни мерки за неотклонение „задържане под стража“, образувани са и три бързи производство срещу емигрантите, които са приведени в лагера край град Любимец.\n\nЖители на Радовец коментират, че Димитров никога не е работел, той имал няколко присъди вече за различни престъпления.За последно бил задържан заедно с брат си Димитър, съселянинът им Боян Боянов и ямболията Антон Иванов на 21 декември 2016 г. при опит да изтъргуват 5 кг хероин. При обиски в домовете на Александър, Боян и Димитър били открити още 35 кг от висококачествената дрога , оценена на над 2 млн лв. В хода на досъдебното производство задържаните твърдяха, че попаднали на хероина докато събирали дърва за огрев в близката гора.Поради изтичане на всички възможни срокове за престой в арестта двамата братя були пуснати на свобода преди около месец с мярка за неотклонение „подписка“. Междувременно , докато бил зад решетките на Сашо се родило трето дете. Обвинителният акт за хероина е внесен в ямболския окръжен съд, първото заседание е насрочено за 19 април.\n                    ", "date": "2018.04.04", "title": "Разследван за 40 кг хероин влезе в ареста за каналджийство"}
{"url": "http://www.monitor.bg/a/view/83906-%D0%96%D0%B5%D0%BD%D0%B0-%D0%B7%D0%B0%D0%B3%D0%B8%D0%BD%D0%B0-%D0%BF%D1%80%D0%B8-%D0%BC%D0%B5%D0%BB%D0%B5-%D1%81-%D1%82%D1%80%D0%B8-%D0%BA%D0%BE%D0%BB%D0%B8-%D0%BA%D1%80%D0%B0%D0%B9-%D0%A1%D0%B0%D0%B4%D0%BE%D0%B2%D0%BE-%D0%B4%D0%B2%D0%B0%D0%BC%D0%B0-%D1%81%D0%B0-%D1%82%D0%B5%D0%B6%D0%BA%D0%BE-%D1%80%D0%B0%D0%BD%D0%B5%D0%BD%D0%B8/", "text": "\n                    \nЖена на 46 години загина при тежка катастрофа между три коли на пътя от Пловдив край Хасково в района на Садово. При мелето са ранени тежко виновният за произшествието шофьор на една от колите и още една пътничка. Заради тежката катастрофа движението в двете посоки на пътя бе спряно за няколко часа, а пътни полицаи отклоняваха колите по обходни маршрути.\n\nСигналът за катастрофа по път I-8 Пловдив-Хасково, на  около 2 км преди Садово, е постъпил към 11 часа в полицията в Пловдив, съобщиха оттам. Незабавно към мястото са насочени екипи на полицията, пожарната и Спешна помощ.  Според първоначалните данни, ударът е бил между три автомобила, на място е загинала пътничка от едната кола, а двама са тежко ранени. Катастрофата е станала, след като 40-годишен шофьор на „Фиат” предприема изпреварване. Той навлязъл в лентата за насрещно движение, където първо се ударил в лека кола „Субару”, след което и в движещия се след субарото опел. На място загинала 46-годишна пътничка в субаруто, управлявано от жена на същата възраст. В болница е откаран шофьорът на фиата, който е от село Ягодово и 67-годишна жена, която пътувала в опела, който пък бил шофиран от 69-годишен мъж.\n\n\n \n                    ", "date": "2018.04.04", "title": "Жена загина при меле с три коли край Садово, двама са тежко ранени"}
{"url": "http://www.monitor.bg/a/view/81746-%D0%9C%D0%92%D0%A0-%D0%B7%D0%B0%D0%B4%D1%8A%D1%80%D0%B6%D0%B0-%D0%9F%D0%B0%D0%B1%D0%BB%D0%BE-%D0%95%D1%81%D0%BA%D0%BE%D0%B1%D0%B0%D1%80-%D0%BD%D0%B0-%D0%9A%D0%BE%D1%81%D1%82%D0%B5%D0%BD%D0%B5%D1%86/", "text": "\n                    МВР задържа Пабло Ескобар на Костенец. Така този наркоразпространител е известен в общината, която включва село Костенец и град Костенец. Той е използвал същите приори като истинския Пабло Ескобар, но вместо пари е заравял марихуаната, която е разпространявал. В двора на имота му са открити заровени буркани с наркотичното вещество Това съобщи по време на брифинг зам.-директорът на ОД на МВР София Веселин Георгиев. В рамките на няколко операции през последните дни са задържани 9 лица за разпространение на наркотици, посочи той. По думите му подобна престъпна дейност в малките населени места се увеличава, което е притеснително.\nРискът за обществото е висок. На територията на Златица също е била проведена операция, по която са започнали 4 досъдебни производства и са задържани 7 лица. От 6 адреса са иззети наркотични вещества плюс 156 боеприпаса за огнестрелно оръжие. В операциите е работено съвместно с Агенция „Митници““, обясни той, цитиран от novini.bg. Друга операция е проведена в Елин Пелин. Задържана е жена на средна възраст. Тя е разпространявала наркотици сред непълнолетни лица чрез предварителна уговорка. Дилърката е самотна майка, която е избягала в Македония, след което при завръщането си в България е била задържана. Пусната е под парична гаранция заради това, че е майка.\n \n                    ", "date": "2018.04.04", "title": "МВР задържа Пабло Ескобар на Костенец"}
{"url": "http://www.monitor.bg/a/view/16490-%D0%9F%D0%B5%D0%BD%D1%81%D0%B8%D0%BE%D0%BD%D0%B5%D1%80-%D0%B7%D0%B0%D1%81%D1%82%D1%80%D0%B5%D0%BB%D1%8F-%D0%BA%D1%83%D1%87%D0%B5-%D0%BD%D0%B0-%D1%81%D1%8A%D1%81%D0%B5%D0%B4-%D0%B2%D0%BB%D0%B8%D0%B7%D0%B0%D0%BB%D0%BE-%D0%BC%D1%83-%D0%B2-%D0%B8%D0%BC%D0%BE%D1%82%D0%B0/", "text": "\n                    66-годишен мъж от пазарджишкото село Юнаците е застрелял с ловна пушка кучето на свой съселянин и съсед, тъй като животното често влизало в имота му. Неприятният инцидент е станал във вторник преди обяд в двора на Стоян А., на 66 години от селото. Тъй забелязал кучето на 63-годишния Георги К. да влиза в имота му и въпреки че успял един път да го изгони оттам, четириногото се върнало след няколко минути. Тогава ядосаният стопанин на двора влязъл в къщата, взел от мазето ловната си пушка и вдигнал мерника срещу кучето, изстрелвайки един патрон. Куршумът пронизал псето и то издъхнало на място от огнестрелната рана. Собственикът му Георги веднага позвънил на телефон 112 и се оплакал какво е станало и до минути от Районното управление на полицията в Пазарджик в селото пристигнал дежурен автопатрул. С органите на реда бил и ветеринар доктор, който констатирал смъртта на кучето и съставил протокол за умишлено причинената смърт на животното.  Ловната пушка на стрелеца е иззета, а спрямо него се води бързо полицейско производство.\n                    ", "date": "2018.04.04", "title": "Пенсионер застреля куче на съсед, влизало му в имота"}
{"url": "http://www.monitor.bg/a/view/22006-%D0%9F%D0%B5%D0%BB%D0%BE%D0%B2-%D0%B3%D0%BE%D1%82%D0%B2%D0%B5%D0%BB-%D0%B4%D1%80%D1%83%D0%B3%D0%BE-%D0%B1%D1%8F%D0%B3%D1%81%D1%82%D0%B2%D0%BE-%D0%BF%D1%80%D0%B5%D0%B4%D0%B8-%D0%BF%D0%BE%D0%B2%D0%B5%D1%87%D0%B5-%D0%BE%D1%82-%D0%B3%D0%BE%D0%B4%D0%B8%D0%BD%D0%B0/", "text": "Цачева: Човешка грешка, Радев: Имаме следа и за автомобила им\n                    Рецидивистът Владимир Пелов, който успя да духне от Централния софийски затвор заедно със съкилийника си Радослав Колев, е готвел друго бягство преди повече от година. Това стана ясно от думите на МВР шефа Валентин Радев, който заедно с министъра на правосъдието Цецка Цачева беше извикан в НС за изслушване от депутатите. Двамата трябваше да дадат разяснения относно скандалния случай от вторник, при който пандизчиите успяха да офейкат.\n\nПо думите на Радев от МВР са имали оперативна информация още миналото лято, че Пелов обмисля и подготвя бягство. Тогава те подават сигнал до затвора и правосъдното ведомство и са предприети нужните действия.  „Направени са и са взети необходимите мерки по това, но за жалост се случи така, че той сега е избягал от затвора“, каза Радев.\n\nНа свой ред Цачева обясни, че става дума за 2016-та година. Тя разясни, че той веднага е бил спрян от работа  и полагане на труд в двора, тъй като при тези условия режимът не бил толкова строг  и върнат в килията. По време на изслушването се разбра, че неговият съкилийник Радослав Колев е работел в кухнята на затвора. В тази връзка Цачева обясни, че в момента се подготвя конкретна справка по дни и месеци колко от наказанието си е изтърпял и колко труд е положил.\n\nРадев увери депутатите, че в момента работи щаб към СДВР към главен комисар Христо Терзийски, директор на Главна дирекция \"Национална полиция\". Охранявали се и границите, пред които двамата биха могли да излязат извън страната. По думите му са разпитани и са под контрол всички свързани лица, които са помогнали или биха съдействали при бягството и укриването на двамата затворници. Той добави, че най-добрите служители на МВР са включени в издирването на двамата бегълци.\n\nБезспорно в случая става дума за човешки грешки. Става дума и за техническо недокомплектоване на системите за сигурност, които действат, заяви пък Цачева. По думите й бягството на двамата затворници се дължи на човешки грешки се потвърждава и от факта, че те са били въоръжени с огнестрелно и хладно оръжие, което е вкарано в затвора.  Тя увери, че има заповед кои вещи са разрешение за внасяне в местата за лишаване от свобода. Случаят обаче показвал, че тази заповед не се спазва и тези вещи – ножът и пистолетът, с които двамата са избягали, са внесени отвън.\n\nВ момента е създадена комисия към затвора, която прави щателна проверка на целия случай, която трябва да приключи след Великден  – до 12 април, допълни Цачева. Записите от камерите също щели да се анализират. Тя обясни, че във всеки един затвор има и служители от МВР. В този случай обаче те не са знаели предварително, че Пелов и Колев подготвят бягство. По думите и тези служители са недостатъчни и на места са по един или двама. Именно в тази връзка Цачева коментира, че  са обсъжда към ГД „Изтърпяване на наказанията” да се направи вътрешно звено за сигурност, което да координира работата и с тези служители на МВР в затворите. Цачева увери, че ще бъде безкомпромисна, ако след приключване на проверката има данни за неизпълнение на задълженията на конкретни служители, независимо от тяхната йерархия. Тя разясни, че един от тримата служители на затвора, които са подгонили бандитите,  е успял да го хване за ръкава. В този момент обаче те вече са били на улицата и по-нататъшното преследване било рисково. Тя потвърди, че там имало и чистачка от затвора, но отрече единствено тя да е подгонила затворниците, каквито данни се появиха в медиите.\n\nМеждувременно след изслушването Радев разясни, че МВР има данни и за автомобила, с който са избягали затворниците. Той заяви, че номерата на колата са видени, но те вече са сменени. „Автомобилът не го намерихме никъде, но имаме следа и по автомобила”, каза МВР-шефът. Радев посочи, че по случая работят всички звена на МВР, които могат да помогнат за залавянето на бегълците. „Двамата са изключително опасни и въоръжени. Избягали са с пистолет и нож, но не знаем отвън какво са взели”, уточни той. Министър Радев призова, ако хората забележат избягалите затворници, да не влизат в контакт с тях, а да сигнализират на органите на реда. „Те от затвора избягаха”, така пък отговори Радев на въпроса дали е възможно двамата затворници вече да са извън България.\n\nПо време на дебатите от БСП поискаха политическа отговорност заради случая и приканиха за оставки. На свой ред Цачева заяви в кулоарите, че би си подала оставката, ако тя бъде поиска от премиера Бойко Борисов. Тя даде да се разбере, че не е привърженик на кампанийни законови поправки и припомни, че последните в НПК са от края на 2017 година.\n\nКазусът с двамата затворници обаче бе повод за БСП и ГЕРБ да кръстосат шпаги. Социалистът Драгомир Стойнев обясни, че всеки ден губим усещането за държава и разпад на институциите. По думите му не е нормално в държава членка на ЕС двама затворници да бъдат въоръжени вътре в затвора и да излизат през парадния вход на институцията. „Не е нормално в държава членка на ЕС чистачката, на която не й знаем името, да има единствено смелостта да гони престъпници”, коментира Стойнев. Неговият колега Валери Жаблянов пък цитира няколко доклада на Комитета за противодействие на изтезанията към Съвета на Европа, според които условията в БГ затворите са лоши и предполагат бягство.\n\nНа свой ред шефът на ПГ на ГЕРБ Цветан Цветанов обвини БСП, че политизират темата и припомни, че през 2014 година, когато те са на власт е имало и други бягства от родни затвори. Данаил Кирилов пък обясни, че бягство от затвора винаги е имало  - още от граф Монте Кристо, та до Алкатрас. Той цитира данни от прокуратурата, че 925 осъдени лица не са в затвора.\n\n\n                    ", "date": "2018.04.04", "title": "Пелов готвел друго бягство преди повече от година"}
{"url": "http://www.monitor.bg/a/view/17380-%D0%9C%D0%B0%D1%81%D0%BA%D0%B8%D1%80%D0%B0%D0%BD%D0%B8-%D0%BD%D0%B0%D0%BF%D0%B0%D0%B4%D0%BD%D0%B0%D1%85%D0%B0-%D0%B1%D0%B0%D0%B1%D0%B0-%D0%B2%D0%B7%D0%B5%D1%85%D0%B0-%D0%B9-%D1%87%D0%B0%D0%BD%D1%82%D0%B0-%D1%81-40-%D0%B1%D0%BE%D0%BD%D0%B0/", "text": "\n                    Снощи около 21 часа двама маскирани и въоръжени крадци нападнаха 69-годишната Росица Б. в Благоевград. Нападението е станало пред дома й на ул. „Г.С. Раковски“ в областния град. Единият бандит съборил възрастната жена на земята, хванал я за гушата и я заплашил с пистолет, а другият издърпал чантата й, в която освен личните документи, мобилен телефон, дебитна и кредитна карта в найлонов плик имало и пачки с около 40 000 лева. Писъците на жената огласили улицата, притекли й се на помощ съседи но двамата набити и ниски нападатели успели да изчезнат в тъмнината.\n\nУжасената жена се обадила на тел.112, а сигналът е получен в Първо РУП-Благоевград малко преди 23 часа. Разследващите провеждат разпити на пострадалата и на свидетелите, но остава неизяснен въпросът защо 69-годишната Росица Б. Е носила по това време и сама в чантата си крупната сума.\n\nЗа случая е уведомена Окръжна прокуратура в Благоевград. Образувано е досъдебно производство. Нападателите се издирват.\n                    ", "date": "2018.04.04", "title": "Маскирани нападнаха баба, взеха й чанта с 40 бона"}
{"url": "http://www.monitor.bg/a/view/86794-%D0%9E%D1%82%D1%81%D1%82%D1%80%D0%B0%D0%BD%D0%B8%D1%85%D0%B0-%D0%BE%D1%82-%D0%B4%D0%B5%D0%BB%D0%BE-%D0%B0%D0%B4%D0%B2%D0%BE%D0%BA%D0%B0%D1%82%D0%BA%D0%B0-%D0%B7%D0%B0%D1%80%D0%B0%D0%B4%D0%B8-%D0%BC%D1%8A%D0%B6%D0%B0-%D0%B9-%D0%BF%D1%80%D0%BE%D0%BA%D1%83%D1%80%D0%BE%D1%80/", "text": "\n                    Заради факта, че прокурор Ангел Панков от пазарджишката Окръжна прокуратура, който е бил дежурен и е гледал мярката на един от задържаните за въоръжен грабеж през 2015 г., от делото бе отзована адвокатката Елвира Панкова, която е негова съпруга, за да няма конфликт на интереси. Искането бе направено от окръжния прокурор на Пазарджик Васил Малинов по делото срещу аржентинеца Фернандо Кастро, Васил Атанасов и Джемал Аликов, които са обвиняеми, че през декември 2015 г. са нападнали братята бизнесмени Спас Спасов и Тодор Николов и са ранили Спасов в крака, а по-малкия му брат-в ръката и в крака. Въпреки че адвокатката Панкова опита да се защити, че съпругът й е определил мярката в период, когато нейният клиент- Кастро не е бил още обвиняем по делото, съдия Александър Александров прие искането за основателно и отстрани от делото адвокат Панкова. Следващото заседание ще бъде на 20 април, тъй като подсъдимият чужденец поиска нов защитник и магистратите му дадоха 2 седмици време да си осигури такъв. Вече са готови преводите на испански език на 5-те експертизи по делото и те ще бъдат представени на следващото заседание. Тримата Кастро, Аликов и Атанасов застават пред съда за това, че на 21 декември 2015 г. в Пазарджик, Аликов и Кастро в съучастие с Васил Атанасов и с още едно неизвестно лице, като съизвършители, са отнели чужди движими вещи – мобилен телефон, около 1 кг златни накити и 23 500 лева, от Спас Спасов и Тодор Николов чрез използване на сила. Те са били въоръжени и при извършване на грабежа ранили Спасов в крака, а Николов в ръката и крака.\n\n \n\n \n\n \n\n \n                    ", "date": "2018.04.04", "title": "Отстраниха от дело адвокатка заради мъжа й прокурор"}
{"url": "http://www.monitor.bg/a/view/60747-%D0%9D%D0%B0%D1%85%D0%B0%D0%BF%D0%B0%D0%BD-%D0%BE%D1%82-%D0%B1%D0%B5%D0%B7%D0%B4%D0%BE%D0%BC%D0%B5%D0%BD-%D0%BF%D0%B5%D1%81-%D0%BE%D1%81%D1%8A%D0%B4%D0%B8-%D0%BE%D0%B1%D1%89%D0%B8%D0%BD%D0%B0%D1%82%D0%B0/", "text": "\n                    \n1 500 лв плюс лихви за преживени  страдания , стрес  и  неимуществени щети  трябва да заплати община Стара Загора на местен жител, който е  бил нахапан от безстопанствено куче докато вечерял със свои приятели в квартално бистро.\n\nИнцидентът е станал на 21 юни м.г., решението на първоинстанционния съд е от 2 април. Бездомният пес, кръстоска между питбул и мелез, захапал бедрото на жертвата и нанесъл рана, която близо два месеца не заздравявала.\n\nДо нахапания имало и количка с бебе в нея, само по чудо звярът не се нахвърлил на него. Близки на пострадалия подали веднага сигнал на телефон 112 , но пристигналите на мястото на инцидента полицаи вдигнали рамене и заявили, че случаят не е от тяхната компетенция , а на екополицаите от общината.\n\nСлед като бил превързан от дежурните медици в ЦСМП , където му направили и противотетанусна инжекция , нахапаният Веселин С. направил множество опити  да се свърже с общинската власт и да подаде сигнал за случилото се.От там обаче  непрекъснато го уверявали, че кучето е маркирано и не може да е опасно. Нещо повече – от администрацията не направили нищо за да бъде то прибрано в приюта. Собственикът на бистрото в квартал „Самара 3“,, където е станало произшествието е категоричен, че това не е бил изолиран инцидент.Същият пес е хапал и други хора, включително и дете.\n\nВ хода на съдебното заседание от общината възразили, че „не била налице пряка връзка между поведението й и на т. нар. безстопанствено куче, а също липсвала причинна връзка между причинените вреди и евентуалното бездействие на администрацията.“ .Освен това …липсвало точно описание на песа-породата и окраската му.\n\nСъдът обаче отхвърлил тази защитна теза и постановил паричната сума плюс направените от пострадалия старозагорец разходи за адвокат.\n\n\n \n                    ", "date": "2018.04.04", "title": "Нахапан от бездомен пес осъди общината"}
{"url": "http://www.monitor.bg/a/view/40314-%D0%9F%D1%80%D0%BE%D0%B1%D0%B0%D1%86%D0%B8%D1%8F-%D0%B7%D0%B0-%D0%BC%D1%8A%D0%B6-%D0%B7%D0%B0%D0%BA%D0%BB%D0%B0%D0%BB-%D0%BA%D1%83%D1%87%D0%B5%D1%82%D0%BE-%D1%81%D0%B8/", "text": "\n                    Мъж, заклал с нож собственото си куче, се отърва с пробация от родното правосъдие. Престъпението, което потресе цяло търновско бе извършено през януари 2018 г. в село Хотница.\n\nКъсно вечерта 46-годишният Косьо К. легнал да спи солидно почерпен. Той обаче се подразнил от лая на своя домашен любимец на двора, който го разсънил. Ядосан Косьо грабнал един нож, изскочи навън и без изобщо да се церемони отрязъл главата на немската си овчарка. След това спокойно се върнал, пъхнал се обратно под юргана и захъркал като младенец. Ужасена съпругата му се обадила на тел. 112 и „юнакът” бил събуден от органите на реда, който го арестували и отвели в районното. Пред разследващите касапинът се признал за виновен и поискал извънсъдебно споразумение с държавното обвинение. Споразумението е одобрено от съда и така убиецът се разминава само с 6 месеца пробация. Решението има силата на влязла в сила присъда. То не може да бъде обжалвано или протестирано.\n                    ", "date": "2018.04.04", "title": "Пробация за мъж, заклал кучето си"}
{"url": "http://www.monitor.bg/a/view/66078-%D0%A0%D0%BE%D0%BC-%D0%B7%D0%B0%D0%B4%D0%B8%D0%B3%D0%BD%D0%B0-5%D1%82%D0%BE%D0%BD%D0%B5%D0%BD-%D0%B6%D0%BF-%D0%BC%D0%BE%D1%81%D1%82/", "text": "\n                    5-тонна стоманена конструкция , демонтирана от скоростната жп линия София- Бургас е била открадната за времето от 30 март до 3 април.\n\nЛипсата лъснала рано сутринта във вторник при оглед на площадката в съседство с перона на жп гарата в братядаскаловското село Оризово. В хода на образуваното досъдебно производство се установило, че са изчезнали и няколко стоманени релси, които били открити в съседен двор. Кражбата на моста е била осъществена с помощта на автокран и камион, нает от 38-годишния Бекташ М. от близкото село Опълченец. Мъжът се хванал на почасова работа да разбива стоманобетонните траверси и да вади от тях арматурата, но междувременно установил, че обектът не е охраняем и само който го мързи не крадял метали.\n\nСтоката била откарана до Пловдив и продадена за скрап, тепърва ще се установява каква е стойността й. Бекташ, който е от ромски произход е задържан за 24 часа, образувано е досъдебно производство.\n\nАналогичен случай за кражба на мостова конструкция е имало през януари 2013 година, когато петима жители на чирпанското село Мирово нарязаха на парчета и откараха чак в Ямбол като скрап мост над река Марица, използван от военните.\n                    ", "date": "2018.04.04", "title": "Ром задигна 5-тонен жп мост"}
{"url": "http://www.monitor.bg/a/view/7890-%D0%92-%D0%A1%D1%8A%D1%80%D0%B1%D0%B8%D1%8F-%D0%B3%D0%BB%D0%BE%D0%B1%D0%B8-%D0%B4%D0%BE-1020-%D0%B5%D0%B2%D1%80%D0%BE-%D0%B7%D0%B0-%D0%BD%D0%B0%D1%80%D1%83%D1%88%D0%B5%D0%BD%D0%B8%D1%8F-%D0%BF%D0%BE-%D0%BF%D1%8A%D1%82%D0%B8%D1%89%D0%B0%D1%82%D0%B0/", "text": "\n                    По информация на посолството на Република България в Белград от 3 април в Сърбия действа нов закон за движение по пътищата. С него се увеличават рестриктивните мерки за водачите на моторни превозни средства (МПС), съобщават от Министерството на външните работи.\n\nГлобите за някои нарушения се увеличават неколкократно, а допустимото количество алкохол при управление на МПС се намалява от 0,3 до 0,2 промила.\n\nЗанапред управление без включени светлини в светлата част на деня, возене на дете с ръст под 135 см на седалка, която не е предназначена за целта и шофиране на автомагистрала със скорост, надвишаваща с 81 до 100 км/ч позволените 120 км/ч и други, носят глоба между 850 и 1020 евро, отнемане на 14 контролни точки и осеммесечна забрана за управление. Списъкът с по-важните промени в закона може да бъде намерен по-долу.\n\nФинансова глоба в размер на 10 000 динара (около 85 евро) се налага в следните случаи:\n\n-           при управление на МПС в Зони с обозначителен знак 30 км/ч, със скорост от 20 до 30 км/ч над разрешената;\n\n-           при управление на МПС със замърсени регистрационни табели, не позволяващи разчитането на съответните символи;\n\n-           при управление на МПС без поставен предпазен колан;\n\n-           при шофиране в населени места със скорост, по-висока с 20 до 30 км/ч от разрешената;\n\n-           когато се използва мобилен телефон или други уреди за комуникация без помощни средства (hands free).\n\nФинансова глоба от 100 000 (приблизително 846 евро) до 120 000 хиляди сръбски динара (приблизително 1016 евро), отнемане на 14 контролни точки и осем месеца забрана за управление на МПС се налага:\n\n-           при управление на МПС под въздействие на алкохол в кръвта от 1,21 до 2,0 промила. В случай, че количеството е от 1,21 до 1,6 промила, се отнемат девет точки;\n\n-           при управление на МПС в населено място със скорост от 71 до 90 км./ч над максимално разрешената (т.е., реално шофиране със скорост от 121 до 140 км./ч);\n\n-           при шофиране на автомагистрала със скорост, надвишаваща максимално позволената с 81 до 100 км. в час (реално 201 до 220 км/ч);\n\n-           при возене на дете под 12 г. на шофьорската седалка или на непредвидените за тази цел места;\n\n-           при превоз на дете с ръст под 135 см. на седалка, която не е специално предназначена за тази цел;\n\n-           при бягство на водач от мястото на ПТП;\n\n-           при управление на МПС без включени светлини в тъмната част на деня;\n\n-           при управление на МПС с липсваща в СУМПС категория или без наличието на  СУМПС;\n\n-           при изпреварване на МПС, което е спряло на пешеходна пътека за пропускане на преминаващите граждани;\n\n-           при изпреварване на колона от автомобили, придвижващи се с полицейски ескорт;\n\n-           при управление на МПС през времетраенето на наложено наказание за управление и/или с отнето СУМПС;\n\n-           при случай, в който водачът на МПС откаже да бъде подложен на тест за алкохол или наличие на психоактивни вещества в кръвта;\n\n-           при скриване на самоличността на водача на МПС. При тази хипотеза се има предвид управление на автомобил от лице, което не е негов собственик, но е нарушило правилата за движение, което е документирано с технически средства от органите на Пътна полиция. В случай, че собственикът на автомобила направи опит за умишлено скриване самоличността на лицето, управлявало автомобила, същият се наказва само с финансова глоба, без да му се отнемат контролни точки и да му бъде налагана санкция за управление на МПС.\n                    ", "date": "2018.04.04", "title": "Глоби до 1020 евро за нарушения по пътищата в Сърбия "}
{"url": "http://www.monitor.bg/a/view/16207-%D0%9E%D1%89%D0%B5-147-%D1%86%D0%B5%D0%BD%D1%82%D1%80%D0%B0%D0%BB%D0%B8-%D0%BD%D0%B0-%D1%81%D0%B2%D0%BE%D0%B1%D0%BE%D0%B4%D0%BD%D0%B8%D1%8F-%D0%BF%D0%B0%D0%B7%D0%B0%D1%80-%D0%BD%D0%B0-%D1%82%D0%BE%D0%BA/", "text": "\n                    \n147 производители на електрическа енергия, всеки от тях притежаващ централи с инсталирана мощност от 4 и повече мегавата ще излязат на свободния пазар. Това предвиждат приетите днес на първо четене от депутатите в зала в НС промени в Закона за енергетиката.\n\nСлед промените, тези производители ще продават произведената от тях електроенергия на свободния пазар през платформите на Българската независима енергийна борса и ще получат премия от Фонд \"Сигурност на енергийната система\". С цел поетапно въвеждане на новите условия се предвижда механизъм за въвеждане на \"договор за компенсиране с премия\" за произведената електрическа енергия от възобновяеми източници и от високоефективно комбинирано производство на електрическа и топлинна енергия.\n\nДругата приета промяна засяга предвижда разширяване на правомощията на КЕВР, свързани с лицензионната дейност. Новите текстове предвиждат комисията да може да разрешава сделките при покупко-продажба на съществени части от капитала на търговски дружества, които управляват стратегическа за енергийната система инфраструктура. От съществено значение е дружествата-купувачи да бъдат стратегически инвеститори, които да могат да гарантират дългосрочното устойчиво развитие на енергийната система в страната, смятат вносителите.\n\nПредседателят на комисията по енергетика Делян Добрев каза, че ще бъде сформирана работна група, която да обсъди промените между първо и второ четене. От БСП заявиха, че ще се въздържат при гласуването и ще участват активно с предложения за промени между първо и второ четене. От ДПС се обявиха против предложенията.\n\nКЕВР трябва да има възможност да се произнася по сделки с дялове на енергийни предприятия, независимо какъв процент от капитала се прехвърля, коментира след гласуването министърът на енергетиката Теменужка Петкова.\n\n\n \n                    ", "date": "2018.04.04", "title": "Още 147 централи на свободния пазар на ток"}
{"url": "http://www.monitor.bg/a/view/58485-%D0%92%D0%BB%D0%B0%D0%BA%D0%BE%D0%B2%D0%B5%D1%82%D0%B5-eurostar-%D0%BF%D1%8A%D1%82%D1%83%D0%B2%D0%B0%D1%82-%D0%B8-%D0%B4%D0%BE-%D0%90%D0%BC%D1%81%D1%82%D0%B5%D1%80%D0%B4%D0%B0%D0%BC/", "text": "\n                    Влаковете Eurostar от днес пътуват и до Амстердам, отбелязвайки най-голямото разширяване на мрежата на компанията от 1994 г., информира Bloomberg. Композициите от Лондон ще стигат до Ротердам за малко повече от три часа и след още 40 минути ще id в Амстердам. Eurostar, който извършва жп превозите през тунела под Ламанша, работи по разширяването на мрежата от 2013 г. Близо 4 млн. души в момента пътуват между Лондон и Амстердам по въздух и от Eurostar искат да вземат голяма част от този пазар. Компанията държи над 70% от комбинираните авио- и жп превози между Лондон и Париж, макар пътуването с влак до френската столица да отнема значително по-малко време - 2 часа и 15 минути.\n\nОт днес към холандския град два пъти дневно тръгват влакове от лондонската гара \"Сейнт Панкрас\" - в 08:31 часа и в 17:31 часа. Пътниците по обратния маршрут първоначално ще трябва да спират в Брюксел за паспортен контрол, тъй като холандските гари все още не са оборудвани за тези проверки.\n\nEurostar, който е контролиран от френската национална железопътна компания SNCF, посочва, че има малко опасения от влиянието, което Брекзитът ще окаже на пътуванията. Холандското направление вероятно ще привлече голяма част от туристическия трафик и Eurostar рекламира новата линия като част от \"преживяванията за удоволствие\".\n                    ", "date": "2018.04.04", "title": "Влаковете Eurostar пътуват и до Амстердам"}
{"url": "http://www.monitor.bg/a/view/44738-%D0%98%D0%B7%D0%BD%D0%B0%D1%81%D1%8F%D0%BC%D0%B5-12-%D0%BC%D0%BB%D0%BD-%D0%BB%D0%B8%D1%82%D1%80%D0%B0-%D0%B2%D0%B8%D0%BD%D0%BE-%D0%B7%D0%B0-%D0%9A%D0%B8%D1%82%D0%B0%D0%B9/", "text": "\n                    Български производители ще доставят за китайския пазар 12 млн. литра българско вино през следващите 5 години. Рамков договор за това е подписан след дълги преговори от страна на Съюза на производителите на вина с китайска компания за внос на храни и напитки. Това обяви Галина Нифору, председател на браншовата организация по време на форум в София.\n\nС падането на митата върху вноса на стоки в САЩ се отваря възможност за България и други износители на вино да се възползват и да пренасочат вниманието си към Китай, посочи Красимир Коев, директор на Изпълнителна агенция по лозята и виното. 95% от виното, което се продава в страната е българско, посочи той. „Смазваме конкуренцията, защото продаваме на конкурентни цени продукти с изключително добро качество“, категоричен бе той.\n\nМежду 10 хил. и 12 хил. дка нови лозя се засаждат всяка година в страната. Това са високо конкурентни сортове с високо захарно съдържание, а между 7 и 10 са новоизграждащите се винарни всяка година, отчете още Коев.\n\nНовата европейска програма да подпомагане на сектора през периода 2019-2023 г. вече е изпратена на Европейската комисия. Ако тя бъде утвърдена, както се очаква, до края на април, страната ни ще има готова програма 4 месеца по-рано, вместо през октомври, както е стандартното време. В стратегията е предвидено българският винопроизводствен сектор до 2023 г. да се възползва от 133,8 млн. евро за нови насаждения, застраховки и инвестиции в предприятията. Така секторът може да отпадне като грижа от плещите на държавата, добави Красимир Коев.\n                    ", "date": "2018.04.04", "title": "Изнасяме 12 млн. литра вино за Китай"}
{"url": "http://www.monitor.bg/a/view/81183-%D0%91%D0%B5%D0%B7%D1%80%D0%B0%D0%B1%D0%BE%D1%82%D0%B8%D1%86%D0%B0%D1%82%D0%B0-%D1%83-%D0%BD%D0%B0%D1%81-%D1%81%D0%BB%D0%B5%D0%B7%D0%B5-%D0%B4%D0%BE-53/", "text": "\n                    Безработицата в България през февруари 2018 г. е спаднала до рекордно ниското ниво от 5,3%, като е отчетен спад от 6,5% спрямо същия месец на 2017 г., съобщава европейската статистическа агенция Евростат.\n\nТенденцията за спад на хората без работа е в почти целия ЕС. Делът на безработицата през февруари 2018 г. е 7,1%, в сравнение с 8% през същия месец на миналата година. Това е най-ниският процент, регистриран в ЕС28 от септември 2008 г. Това става ясно от публикувани вчера данни.\n\nСред държавите-членки най-ниските нива на безработица през февруари 2018 г. са Чехия с 2.4%, Германия и Малта с 3.5%, Унгария - 3.7%. Най-високата е регистрирана в Гърция - 20.8% през декември 2017 г., и Испания 16.1%.\n\nВ сравнение с предходната година безработицата спада във всички държави-членки, с изключение на Естония, където тя се увеличава от 5.8% на 6.5% за година. Най-големи намаления са регистрирани в Кипър (от 12.6% до 9.6%), Гърция (от 23.4% до 20.8% между декември 2016 г. и декември 2017 г.) и Хърватия (от 12.0% до 9.6%).\n\nЕвростат изчислява, че 17.6 млн. мъже и жени в ЕС-28 са безработни, от тях 13.9 млн. са в еврозоната.\n                    ", "date": "2018.04.04", "title": "Безработицата у нас слезе до 5,3%"}
{"url": "http://www.monitor.bg/a/view/27546-%D0%9A%D1%80%D0%B0%D1%81%D0%B8%D0%BC%D0%B8%D1%80-%D0%92%D1%8A%D0%BB%D1%87%D0%B5%D0%B2-%D0%94%D0%BE-%D0%BC%D0%B5%D1%81%D0%B5%D1%86-%D1%83%D1%87%D0%B5%D0%BD%D0%B8%D1%86%D0%B8%D1%82%D0%B5-%D0%B4%D0%BE-7-%D0%BA%D0%BB%D0%B0%D1%81-%D1%81-%D0%B5%D0%BB%D0%B5%D0%BA%D1%82%D1%80%D0%BE%D0%BD%D0%BD%D0%B8-%D0%BC%D0%B0%D1%82%D0%B5%D1%80%D0%B8%D0%B0%D0%BB%D0%B8/", "text": "\n                    \n\nДо месец учениците от 1-7 клас ще имат достъп до електронно четивни варианти на учебниците. Това съобщи министърът на образованието Красимир Вълчев след заседанието на Министерския съвет.Той обясни, че електронните варианти, които ще бъдат в PDF файлове, ще покриват съдържанието на хартиения учебник. И изрично подчерта, че те не са съвсем електронни учебници. “Държа да направя разграничение, че не става въпрос за електронни учебници, защото в тях има допълнителни материали като филми, а във файловете - не”, уточни образователният министър. Вълчев заяви, че електронните четива са допълнителна възможност, която може да се използва вкъщи, училище или при пътуване. Издателствата, които доставят над 95% от учебниците, са готови да осигурят достъп до електронния вариант на учебниците, посочи министърът.\n\n\n\n\n \n\n\n \n                    ", "date": "2018.04.04", "title": "Учениците до 7 клас с е-учебници до месец"}
{"url": "http://www.monitor.bg/a/view/84047-%D0%A8%D0%BE%D1%84%D1%8C%D0%BE%D1%80-%D0%B2%D0%B7%D0%B5%D0%BB-%D1%84%D0%B0%D0%BB%D1%88%D0%B8%D0%B2%D0%B0-%D0%BA%D0%BD%D0%B8%D0%B6%D0%BA%D0%B0-%D1%81-%D1%84%D0%B0%D0%BB%D1%88%D0%B8%D0%B2-%D0%BA%D1%83%D1%80%D1%81/", "text": "Мъжът платил 1000 лева на инструктор, издаването на свидетелство било включено в цената\n                    \n40-годишен българин, живеещ в Германия е бил изловен на пътя Шумен-Силистра да кара кола с лошо направен фалшификат на шофьорска книжка. Пред полицаи обаче шофьорът твърдял, че е получил книжката след редовно изкаран шофьорски курс, за който даже платил 1000 лева. В сумата влизало всичко - листовки, кормуване, издаване на свидетелство за управление на МПС, а както се оказало впоследствие - и досъдебно производство за използване на подправен или неистински документ.\n\nЕ. Х. от шуменското село Климент бил спрян към три следобед във вторник по пътя Шумен - Силистра до разклона за село Сливак. Мъжът бил с \"Ауди 6\" на баща му. Дошъл си за малко в България, за да си смени документите за самоличност и решил докато е в страната да изкара и един шофьорски курс. Записал се на курс при инструктор, за когото полицията не дава засега подробности. Учителят му казал, че като изкара курса, от него ще си получи и шофьорската книжка. По думите на Е. Х. той действително посещавал \"курса\", имал часове и по кормуване и накрая си получил и книжката.\n\nОще щом представил документа на катаджиите по пътя Шумен - Силистра, униформените били сигурни, че е менте, защото книжката чак крещяла \"Фалшива съм!\", толкова зле била фалшифицирана. Майсторът, който я правил дори не се постарал да улучи формата на номера на шофьорските книжки и номерацията, използвана в областта. Потвърдило се, че документът не е издаван от надлежен орган по установения законов ред.\n\nПо случая е образувано досъдебно производство по чл. 316 за използване на документ с неистинско съдържание, обявиха от полицията.\n\n\n \n                    ", "date": "2018.04.04", "title": "Шофьор взел фалшива книжка с фалшив курс"}
{"url": "http://www.monitor.bg/a/view/67174-%D0%9F%D0%BE%D0%BC%D0%BE%D1%80%D0%B8%D0%B5-%D1%81-%D0%BA%D1%8A%D0%BC%D0%BF%D0%B8%D0%BD%D0%B3-%D0%BC%D0%B5%D0%B6%D0%B4%D1%83-%D0%BC%D0%BE%D1%80%D0%B5%D1%82%D0%BE-%D0%B8-%D0%B5%D0%B7%D0%B5%D1%80%D0%BE%D1%82%D0%BE/", "text": "\n                    Общински къмпинг ще бъде изграден в Поморие на най-екзотичното място - между морето и поморийското солено езеро. Предложението бе прието от местния парламент и вече започва изграждането на инфраструктурата. Амбицията на местните власти е първите каравани и кемпери да се настанят тук още този сезон. Тепърва обаче ще се изгражда инфраструктура, така че това лято собствениците на каравани няма да разполагат с големи удобства.\n\nКъмпингът ще бъде разположен в местността \"Косата\", която разделя морето от езерото. В момента там има изоставени бараки и порутени бунгала, които ще бъдат съборени. \"Имаме едни много хубави терени, които са уникални. Те са на два бряга – на брега на Черно море и на брега на Поморийското солено езеро. Вместо да даваме разрешение за строеж там, решихме да направим къмпинг за кемпери. Търсим нови форми за развитие на туризма, като ще го развиваме при ясни правила и параметри\", обясни кметът Иван Алексиев. Мястото е предпочитано и в момента от туристите, които искат да избягат от големите хотелски комплекси. В местността \"Косата\" общината разполага с два терена. Единият е от 3,5 дка, а другият е 5 дка.\n\nПредвижда се новият къмпинг да разполага с ток, вода, канализация и дори с интернет. В момента единият от общинските терени е разчистен, предстои почистването и на втория, съобщиха от общината.  Къмпингът ще се стопанисва и управлява от общинско предприятие.\n                    ", "date": "2018.04.04", "title": "Поморие с къмпинг между морето и езерото"}
{"url": "http://www.monitor.bg/a/view/18259-%D0%91%D0%A1%D0%9F-%D0%B8%D0%B7%D0%BA%D0%BB%D1%8E%D1%87%D0%B2%D0%B0-%D0%BE%D1%82-%D1%80%D0%B5%D0%B4%D0%B8%D1%86%D0%B8%D1%82%D0%B5-%D1%81%D0%B8-%D0%B7%D0%B0%D0%BC%D0%BA%D0%BC%D0%B5%D1%82%D0%B0-%D0%BD%D0%B0-%D0%A1%D0%BE%D0%BF%D0%BE%D1%82-%D1%83%D1%80%D0%BE%D0%BD%D0%B2%D0%B0%D0%BB-%D0%BF%D1%80%D0%B5%D1%81%D1%82%D0%B8%D0%B6%D0%B0-%D0%BD%D0%B0-%D0%BB%D0%B5%D0%B2%D0%B8%D1%86%D0%B0%D1%82%D0%B0/", "text": "\n                    Организацията на БСП в Сопот потвърди решението на Контролната комисия  от 2 април 2018 година за прекратяване на членството на зам.-кмета на община Сопот Николай Новаков в партията, съобщиха от партийната организация в подбалканския град. Оттам остро осъдиха действията му, окачествявайки ги като уронващи престижа на общината и левицата.\n\nЧленовете на Общинския съвет на БСП в Сопот са провели във вторник вечерта заседание, по време на което са  декларирали подкрепа за водената от председателя на структурата Станислав Стоенчев политика и изказали недоволство от клеветническата кампания, водена от Новаков през някои медии.\n\nПоведението му било окачествено като „срамно и недостойно”, „неприемливо за административната длъжност, която заема” и „ подронващо авторитета  и на местната власт”.\n\nСлед обсъждането на създалата се ситуация в общината социалистите  свалили  политическото  си доверие от изпълняващия длъжността зам.-кмет на община Сопот. От БСП в Сопот уточниха, че следващата седмица ръководството на местната сруктура ще проведе среща и с кмета на общината  Деян Дойнов, в което да бъде обсъдено финансовото състояние на община Сопот.\n                    ", "date": "2018.04.04", "title": "БСП изключва от редиците си зам.-кмета на Сопот, уронвал престижа на левицата"}
{"url": "http://www.monitor.bg/a/view/32109-%D0%93%D0%95%D0%A0%D0%91-%D1%81%D0%B5%D0%B7%D0%B8%D1%80%D0%B0-%D0%BF%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0%D1%82%D0%B0-%D0%B8-%D0%B7%D0%B0-%D0%BA%D0%BC%D0%B5%D1%82%D0%B0-%D0%BD%D0%B0-%D0%9C%D0%B5%D0%B7%D0%B4%D1%80%D0%B0-%D1%81%D0%B8%D0%BD%D1%8A%D1%82-%D0%BC%D1%83-%D0%B2%D0%B7%D0%B8%D0%BC%D0%B0%D0%BB-%D1%81%D1%83%D0%B1%D1%81%D0%B8%D0%B4%D0%B8%D0%B8/", "text": "\n                    ГЕРБ ще сезира прокуратурата и новата комисия „Антикорупция” и за кмета на Мездра от БСП Генади Събков. От ГЕРБ искат той да подаде оставка и да се оттегли от поста си заради нарушения.\n\nДепутатът Александър Иванов от ГЕРБ разясни, че става дума за спортна зала, за която през 2014 година общината получава пари от държавата. Сумата е за над 1,4 млн. лева, които са платени от общината в аванс на изпълнителя на обекта. До сега обаче залата така и не е довършена. Има разрешение за строителство на този обект, а нищо не се случва, обясни Иванов и разясни, че в края на 2014 г. кметът дори издава удостоверение за отлично изпълнение  на монтажните дейности и правилно изразходване на финансовия ресурс от страна на изпълнителя.\n\n„Искаме да попитаме кмета защо с тези 1, 400 000 лева дава един безлихвен заем, защото до момента те не са изплатени, защо 3-та година поредна няма една положена тухла?\", каза Иванов.\n\nНаред с това общината е получила и 2,6 млн. лева от възстановено ДДС по проект за изграждане на ВиК мрежа и пречиствателна станция. През 2016 година пък Мездра е получила и безлихвен кредит от 1,6 млн. лева от МФ, който така и не бил върнат. КЗП пък била установила нарушения от страна на общината за провеждане на обществени поръчки.\n\nПо думите на Антон Тодоров пък те ще изпратят сигнал и до новата комисия за борба с корупцията и отнемане на незаконно имущество. Причината е, че синът на кмета – Николай Събков е получавал субсидии от ДФЗ за наем за пасища за времето от 2011 до 2016 година, докато всъщност е бил студент в Шотландия. Така през 2015 година е взел 16 000 лева, а през 2016-та – 15 000.\n\nМеждувременно Тодоров обясни, че след друг техен сигнал – за община Сопот, зам.-кметът Николай Новаков е бил изключен от БСП, а градоначалникът Деян Дойнов е напуснал БСП със скандал. \"Има ефективност на това, което правим - прочистването на местната власт от феодалите на БСП. Кметът Деян Дойнов и зам.-кметът са подставени лица в Сопот\"., заяви Тодоров и попита – „Догодина в присъствието на Деян Дойнов, Корнелия Нинова ще зарязва ли лозя?\".\n                    ", "date": "2018.04.04", "title": "ГЕРБ сезира прокуратурата и за кмета на Мездра, синът му взимал субсидии"}
{"url": "http://www.monitor.bg/a/view/89274-%D0%9C%D0%B5%D0%B4%D0%B8%D1%86%D0%B8%D1%82%D0%B5-%D0%B2%D1%8A%D0%B2-%D0%92%D1%80%D0%B0%D1%86%D0%B0-%D1%81-%D0%BF%D0%BE%D0%B2%D0%B8%D1%81%D0%BE%D0%BA%D0%B8-%D0%B7%D0%B0%D0%BF%D0%BB%D0%B0%D1%82%D0%B8-%D0%B7%D0%B0-%D0%BF%D1%80%D0%B0%D0%B7%D0%BD%D0%B8%D1%86%D0%B8%D1%82%D0%B5/", "text": "\n                    Медицинските специалисти от детските градини, яслите и училищата във Враца ще посрещнат Великден и професионалния празник на здравните работници, който е на 7 април с по-високи заплати. Общината повишава трудовите им възнаграждения средно с по 85 лв., с което средната брутна заплата в сектора за детско и училищно здравеопазване достигна 725 лв.\nСпоред утвърдените нови вътрешни правила всеки месец се изплащат и бонуси от 25 лева на медици, притежаващи първи сертификат за качествени грижи, издаден от Българска асоциация на професионалистите по здравни грижи и 40 лв. за втори и всеки следващ сертификат.\nКато допълнително трудово възнаграждение, медицинските специалисти получиха и още по 100 лв., по случай професионалния си празник. За първа година, този стимул получават и колегите им от социалните услуги на територията на общината.\n                    ", "date": "2018.04.04", "title": "Медиците във Враца с по-високи заплати за празниците"}
{"url": "http://www.monitor.bg/a/view/32470-%D0%9F%D0%BE%D0%BB%D0%B8%D1%86%D0%B0%D0%B8-%D0%BF%D0%BE%D0%B4-%D0%BF%D1%80%D0%B8%D0%BA%D1%80%D0%B8%D1%82%D0%B8%D0%B5-%D0%B4%D0%B5%D0%B1%D0%BD%D0%B0%D1%82-%D0%B7%D0%B0-%D1%82%D0%B5%D1%80%D0%BE%D1%80%D0%B8%D1%81%D1%82%D0%B8-%D0%B2-%D1%86%D1%8A%D1%80%D0%BA%D0%B2%D0%B8%D1%82%D0%B5/", "text": "Всеки трети храм с нарушения за пожарна безопасност\n                    Полицаи под прикритие ще дебнат за терористи в цървките за Великденските празници, както и за всякакви лица, които имат съмнително поведение, научи „Монитор“. Служителите на реда ще влизат в храмовете като редови посетители, но ще наблюдават зорко всички хора. Това ще става най-вече, когато има повече посетители.\nПреди и по време на служенията в храмовете и манастирите, униформени представители на Охранителна полиция ще извършват проверки. Те ще са за документи за самоличност и наличието на опасни предмети. Това обясни в сряда инспектор Асен Мичев от отдел „Охранителна полиция“ по време на брифинг за представянето на взетите мерки за безопасност около Великден. До вчера са били проверени 118 църковни храма, параклиси и други. Създадена е организация, в която е включен целият ресурс на „Охранителна полиция“. Сериозен ресурс на полицията ще бъде впрегнат и следенето за джебчийски кражби.\nПред големите църкви ще бъдат създадени филтровъчни пунктове, през които няма да бъдат допускани граждани, употребили алкохол и дрога или носещи обемисти предмети.\nВсички екипи на Пътна полиция в СДВР ще бъдат на улиците, както и моторизирани екипи, които ще подпомагат движението на превозните средства на територията на столицата, така и на входно-изходните пътища.\nСериозен ресурс е отделен и за пожарната безопасност, особено предвид последните случаи на произшествия, които нажежиха обществото. От пожарната вече са направили проверка на общо 1606 обекта, където ще се провеждат тържествени ритуали. Инспектирани са били дори и хижи и хотели, в които ще се настаняват гости и туристи. Равносметката от проверката е 446 констатурани нарушения в обектите. Те са били основно заради липсващи или неизправни пожарогасители, повредено осветление за евакуация и необозначени изходи.\nСпоред направената разстановка на силите, 142 пожарникари ще дежурят в църквите. Те ще са подкрепени от 29 автомобила за гасене, които ще са в близост до по-големите цървки, манастири и храмове в страната.\n \n\n \n\n\nЗа почивните дни от „Пътна полиция“ са подготвили редица специализирани акции. Униформените ще наблягат на проверките за алкохол и наркотици, както и за шофирането с превишена скорост.\n„По отношение на безопасността по пътищата на всички проблемни участъци, входно-изходни артерии на големите градове и възлови кръстовища, ще има екипи на „Пътна полиция“, които ще подпомагат и регулират движението, ако това е необходимо“, обясни главен инспектор Росен Рапчев от „Пътна полиция“ към ГДНП.\nПътищата, на които се очаква най-голямо натоварване, са автомагистралите „Струма“, „Тракия“, Хемус, пътищата Е-79 към Кулата, София-Варна, Велико Търново-Русе, Варна-Добрич-Силистра, както и към големите курорти – зимни и летни.\nСъс заповед на АПИ, ще бъде спряно движението на тежки автомобили по магистралите и основните първокласни пътища на страната. Същата мярка е предвидена и за последния почивен ден - 9 април, но за времето от 14 до 20 часа. Забраната няма да се отнася само за фирмите, превозващи живи животни и стоки на температурен режим.\n                    ", "date": "2018.04.04", "title": "Полицаи под прикритие дебнат за терористи в църквите"}
{"url": "http://www.monitor.bg/a/view/10276-%D0%A7%D0%B5%D1%82%D0%B8%D1%80%D0%B8%D0%BC%D0%B0-%D0%BA%D0%BC%D0%B5%D1%82%D0%BE%D0%B2%D0%B5-%D0%BD%D0%B0-%D0%BF%D1%80%D0%BE%D0%BA%D1%83%D1%80%D0%BE%D1%80/", "text": "ГЕРБ даде на Цацаров и градоначалника на Мездра, синът му прибирал субсидии\n                    \nСамо за два месеца ГЕРБ даде общо четирима червени кметове на прокуратурата заради нарушения. След тези на Златица, Провадия и Сопот, от управляващата партия се прицелиха и в друг градоначалник от БСП, като обявиха в сряда, че ще сезират прокуратурата и новата комисия „Антикорупция” за нередности в Община Мездра, която се оглавява от Генади Събков. От ГЕРБ призоваха кмета да подаде оставка.\n\nДепутатът Александър Иванов от разясни, че става дума за спортна зала, за която през 2014 година общината получила пари от държавата. Сумата е над 1,4 млн. лв., които са платени от общината в аванс на изпълнителя на обекта. До сега обаче залата така и не е довършена. Има разрешение за строителство на този обект, а нищо не се случва, обясни Иванов и разясни, че в края на 2014 година кметът дори издава удостоверение за отлично изпълнение на монтажните дейности и правилно изразходване на финансовия ресурс от страна на изпълнителя. Искаме да попитаме кмета защо с тези 1,4 млн. лв. дава един безлихвен заем, защото до момента те не са изплатени, защо 3-та поредна година няма една положена тухла, обяви Иванов.\n\nНаред с това общината получила и 2,6 млн. лв. от възстановено ДДС по проект за изграждане на ВиК мрежа и пречиствателна станция. През 2016 година пък Мездра взела и безлихвен кредит от 1,6 млн. лв. от МФ, който така и не бил върнат. КЗП пък била установила нарушения от страна на общината за провеждане на обществени поръчки. По думите на политолога и доскорошен депутат от ГЕРБ Антон Тодоров ще бъде изпратен сигнал до новата комисия за борба с корупцията и отнемане на незаконно имущество, понеже докато бил студент в Шотладния, синът на кмета Николай Събков получавал субсидии от ДФЗ за наем за пасища. Ставало дума за времето между 2011 година и 2016 година. Така през 2015 година той взел 16 000 лв., а през 2016 година още 15 000 лв.\n\nСамо ден по-рано пък от ГЕРБ обвиниха кмета на Сопот Деян Дойнов в административен произвол, некомпетентност и натиск за това, че е наложил неправомерно данък смет върху земеделска земя от 73 декара и така е изгонил чуждестранен инвеститор, който искал да отглежда лозя. За да си прибере начислените суми, общината завела иск срещу него чрез ЧСИ, който направил запор на земята и тя била пусната за разпродажба. Наред с това неговият заместник Николай Новаков имал и криминални регистрации за измами, хулиганство, кражба на МПС, подкуп на данъчен и съпротива.\n\nВ края на февруари пък партията внесе сигнал до главния прокурор Сотир Цацаров срещу Дойнов, но за злоупотреби с европейски средства, докато в същото време кметовете на Провадия и Златица Филчо Филев и Магдалена Иванова, която вече се сдоби с обвинение бяха взети на мушка заради сключване на договори с фирми без провеждане на обществени поръчки.\n\nОт ГЕРБ се похвалиха, че явно техните сигнали вършат работа, тъй като , а Дойнов е напуснал заседанието, на което било взето решението за това със скандал. \"Има ефективност на това, което правим - прочистването на местната власт от феодалите на БСП. Кметът Деян Дойнов и зам.-кметът са подставени лица в Сопот\", заяви Тодоров и попита: „Догодина в присъствието на Деян Дойнов, Корнелия Нинова ще зарязва ли лозя?\".\n\n\n \n                    ", "date": "2018.04.04", "title": "Четирима кметове на прокурор"}
{"url": "http://www.monitor.bg/a/view/36099-%D0%92%D0%B0%D1%80%D0%BD%D0%B0-%D0%B2%D0%B7%D0%B5%D0%BC%D0%B0-%D0%91%D0%BB%D0%B0%D0%B3%D0%BE%D0%B4%D0%B0%D1%82%D0%BD%D0%B8%D1%8F%D1%82-%D0%BE%D0%B3%D1%8A%D0%BD-%D0%BE%D1%82-%D0%A0%D1%83%D0%BC%D1%8A%D0%BD%D0%B8%D1%8F/", "text": "\n                    \nВарна ще вземе за поредна година Благодатния огън от Румъния.\n\nОчаква се той да пристигне в морския град и да бъде пред Катедралния храм „Свето Успение Богородично“ около 21,30 часа на Велика събота. Това съобщи Варненският и Великопреславският митрополит Йоан, който произнесе пред медиите Великденското си послание. Благодатния огън няма да пристигне във Варна от София, където български духовници го носят от Йерусалим, защото има голям риск да закъснее. А и разстоянието от столицата е 500 километра, докато Гюргево през Русе е на по-малко от 200 км. За пристигането на огъня в морската столица ще съдейства Русенската епархия, която ще го поеме от Гюргево в Румъния.\n\n\n \n                    ", "date": "2018.04.04", "title": "Варна взема Благодатния огън от Румъния "}
{"url": "http://www.monitor.bg/a/view/7453-%D0%9F%D1%80%D0%BE%D0%BA%D0%BE%D0%BF%D0%B8%D0%B5%D0%B2-%D1%81%D0%B8-%D0%BF%D1%80%D0%B8%D0%B7%D0%BD%D0%B0-%D0%98%D0%B7%D0%BF%D0%BE%D0%BB%D0%B7%D0%B2%D0%B0-%D0%A2%D0%B5%D0%BC%D0%B8%D0%B4%D0%B0-%D0%B7%D0%B0-%D0%B4%D0%B0-%D1%81%D0%BF%D0%B0%D1%81%D0%B8-%D0%B8%D0%BC%D0%B0%D0%BD%D0%B5%D1%82%D0%BE-%D1%81%D0%B8/", "text": "„Капитал“ зове да му отменят запора, ССБ брани скандалната съдийка\n                    \nЗадкулисието свали маските – броени дни, след като магистратката от Софийския градски съд Катерина Енчева блокира делото за конфискация на имущество за 2,2 млрд. лева на банкера-беглец Цветан Василев, тарторът на кръга „Капитал“ Иво Прокопиев поиска да бъде спрян процесът по отнемане и на неговото имане. Като аргумент изтъкна именно решението на съдия Енчева, с което тя след близо 2 години размотаване на делото срещу Василев, изпрати преюдициално питане до Съда на Европейския съюз в Люксембург дали може да се отнема имане, ако няма издадена присъда.\n\nЩението си пък Прокопиев направи не сам, е чрез иначе представящия се за независим орган на оглавяваната от него групировка „Капитал“ едноимен седмичник. Така лъсна наяве фактът, за който отдавна предупреждаваме – че олигарсите използват и изданията си от Фабриката за фалшиви новини, и свои приближени съдии, за да спасят откраднатото и да спъват усилията на държавата да раздаде възмездие и да отнеме имането, закупено от тях със заграбените от джоба на всички ни пари. В поредния тур от сагата задкулисието срещу държавата олигарсите всъщност впрегнаха и двете си оръжия – и медиите си, и магистрати, обслужващи интересите им. А самата атака премина през две от основните издания на манифактурата за клевети - „Капитал“ на Прокопиев и интернет медията на подсъдимия за укриване на данъци за десетки милиони негов ортак Огнян Донев - „Клуб З“. Първи бе органът на разградския олигарх, който пусна по обед обширна статия срещу шефа на комисия „Антикорупция“ Пламен Георгиев, чието звено всъщност е автор на исковете за отнемане на имуществото и на Цветан Василев, и на Иво Прокопиев. Квинтесенцията на материала, който иначе обсипва с хвалби съдийката и с картечен огън Георгиев заради коментарите му в две интервюта срещу решението на Енчева, всъщност се състои в едно единствено изречение, издаващо истинската цел на действието на скандалната съдийка – че по подобие на делото срещу Цветан Василев, спряно заради преюдициалното й питане, „това би трябвало да се случи и с всички останали дела със сходен предмет“. В скобки изрично е упоменато, че едно от тези дела е срещу „издателя на „Капитал“ и „Дневник“ Иво Прокопиев“. Парадоксалното в случая е, че с това изречение и разградския олигарх, и хората му всъщност вместо да опровергаят Пламен Георгиев, само потвърдиха истинността на твърденията му. В интервютата си шефът на „Антикорупция“ предупреди, че решението на Енчева поражда опасност да се блокират всички процедури по отнемане на незаконно придобито имущество, като изчисли, че застрашените искове са на стойност 3 млрд. лева. Статията в „Капитал“ реално доказа опасенията му. По-парадоксалното е, че половин час след статията в „Капитал“, в „Клуб З“ излезе второ доказателство за задкулисната сянка зад решението на съдийката. Сайтът на Огнян Донев разпространи писмо от Съюза на съдиите в България, който открай време пее в един глас с олигархията, защитаващо Енчева и отново нападащо Пламен Георгиев със същата теза, застъпена малко по-рано и в статията в „Капитал“ - че коментарите му застрашавали независимостта на съда. Както на едното място, така и на другото, се спестява фактът, че комисия „Антикорупция“ всъщност е страна по делото и е най-логично да коментира решение, спиращо неин иск. Спестяват се и други няколко важни факти. Че съдийката е член на същия този Съюз на съдиите в България, познат главно като грантаджийска организация и по тази линия приближена на НПО-тата, свързани със задкулисието. Както и че магистратката е гледала и други дела за конфискация на имущество, но по тях не се е сетила да праща преюдициално питане. Самото тревожно писмо пък е подписано от съдия Атанас Атанасов, който лъсна преди няколко години на снимки как обядва с проваления правосъден министър и настоящ сламен лидер на партията на олигархията Христо Иванов.\n\n\n \n                    ", "date": "2018.04.04", "title": "Прокопиев си призна: Използва Темида, за да спаси имането си"}
{"url": "http://www.monitor.bg/a/view/18553-%D0%92-%D0%BF%D0%B0%D1%80%D0%BA-%D0%9B%D0%B0%D1%83%D1%82%D0%B0-%D0%B2%D0%B5%D1%87%D0%B5-%D0%B3%D0%BB%D0%BE%D0%B1%D1%8F%D0%B2%D0%B0%D1%82-%D0%B7%D0%B0-%D0%BB%D1%8E%D0%BF%D0%B5%D0%BD%D0%B5-%D0%BD%D0%B0-%D1%81%D0%B5%D0%BC%D0%BA%D0%B8/", "text": "\n                    В пловдивския парк „Лаута” вече глобяват всички мърльовци, които люпят семки и ги изплюват на земята или си хвърлят фасовете по алеите. Глобата е 50 лева и до момента трима са били ужилени с нея. Из парка висят табели с текст:„Забранява се изхвърлянето на семки и люспи извън определените за целта места. Глоба: 50 лв.“, припомниха от районното кметство. Табелите бяха обновени в сряда, за да може да бъдат виждани от хората, които в хубавото пролетно време пълнят парка вечер и в почивните дни.\n\nСпоред кмета на район „Тракия” Костадин Димитров предупреждението дава ефект и сега паркът е по-чист. Гражданите приветстват усилията за поддържане на чистотата и подкрепят налагането на глоби спрямо малцината нарушители, които замърсяват околната среда, като чоплят семки или си изхвърлят фасовете от цигари извън достатъчното на брой кошчета за отпадъци. „От общинското предприятие „Градини и паркове“ прочистиха гората от изсъхнали клони, освежихме пейките, всички атракционни места за развлечения вече посрещат почитателите на природата“, каза кметът на „Тракия“.\n                    ", "date": "2018.04.04", "title": "В парк „Лаута“ вече глобяват за люпене на семки"}
{"url": "http://www.monitor.bg/a/view/17452-%D0%A1%D0%B2%D0%BB%D0%B0%D1%87%D0%B8%D1%89%D0%B5-%D0%B7%D0%B0%D1%81%D1%82%D1%80%D0%B0%D1%88%D0%B0%D0%B2%D0%B0-%D0%B8%D0%BC%D0%BE%D1%82%D0%B8-%D0%B2-%D0%9F%D0%B8%D1%80%D0%B3%D0%BE%D0%B2%D0%BE/", "text": "\n                    Падналите през миналата седмица валежи и високи подпочвени води активизираха свлачището в землището на русенското село Пиргово. Пропаднали са дворове, стопански постройки, а къщите по ул. „Пиргос“ са напукани.\n\nСвлачището е регистрирано през 70-те години на миналия век, но засилена активност се наблюдава от 2016 г. Предприемани са различни мерки, но реалната опасност за имотите на хората съществува.\n\nОбластният управител на Област Русе Галин Григоров е посетил днес мястото и е разговарял с хората, информират от администрацията. Жителите са споделили своите притеснения и са поискали съдействие. Григоров е сигнализирал Междуведомствената комисия за възстановяване и подпомагане към Министерския съвет с цел отпускане на средства за геолого-проучвателни дейности и овладяване на свлачищните процеси.\n                    ", "date": "2018.04.04", "title": "Свлачище застрашава имоти в Пиргово"}
{"url": "http://www.monitor.bg/a/view/5859-%D0%A1%D0%BB%D0%B5%D0%B4-%D0%B1%D1%8F%D0%B3%D1%81%D1%82%D0%B2%D0%BE%D1%82%D0%BE-%D0%BD%D0%B0-%D0%9F%D0%B5%D0%BB%D0%BE%D0%B2-%D0%B8-%D1%81%D1%8A%D0%BA%D0%B8%D0%BB%D0%B8%D0%B9%D0%BD%D0%B8%D0%BA%D0%B0-%D0%BC%D1%83-%D0%A8%D0%B5%D1%84%D1%8A%D1%82-%D0%BD%D0%B0-%D0%B7%D0%B0%D1%82%D0%B2%D0%BE%D1%80%D0%B8%D1%82%D0%B5-%D0%B8-%D0%BD%D0%B0%D1%87%D0%B0%D0%BB%D0%BD%D0%B8%D0%BA%D1%8A%D1%82-%D0%BD%D0%B0-%D0%A6%D0%B5%D0%BD%D1%82%D1%80%D0%B0%D0%BB%D0%BD%D0%B8%D1%8F-%D0%BF%D0%BE%D0%B4%D0%B0%D0%B4%D0%BE%D1%85%D0%B0-%D0%BE%D1%81%D1%82%D0%B0%D0%B2%D0%BA%D0%B8/", "text": "\n                    \n\nВременно преназначеният на длъжността шеф на Главна дирекция „Изпълнение на наказанията“ Свилен Цветанов и началникът на Централния софийски затвор Петър Кръстев подадоха оставки, съобщиха от правосъдното министерство. Правосъдният министър Цецка Цачева им ги е поискала по разпореждане на премиера Бойко Борисов и след проверка на място. Това се случва след вчерашното бягство от Централния софийски затвор на двамата рецидивисти и съкилийници Владимир Пелов и Радослав Колев.Оставките са приети от министъра, като длъжностите им ще бъдат временно заети от служители на Главна дирекция „Охрана“ към Министерството на правосъдието.Работата на комисията по изясняване на обстоятелствата и фактите относно бягството на лишените от свобода за тежки престъпления рецидивисти продължавало. След представяне на доклада от комисията до 12 април, щели да бъдат предприети дисциплинарни мерки спрямо действията на пряко отговорните за случилото се служители.Междувременно покрай екшъна популярният ТВ сериал „Бягство от затвора“ се възроди в социалните мрежи, като за голяма част от хората случаят е колкото трагичен, толкова и комичен. Освен с шеговити и критични коментари Фейсбук бе залят с афишите на сериала, но на мястото на вечно бягащите актьори Уентуърт Милър и Доминик Пърсел бяха поставени лицата на двамата родни рецидивисти.Подобаващо внимание бе отредено и на храбрата чистачка Христина, която се оказа, че е гонила пандизчиите в опит да ги спре, отбелязва Канал 3.\n\n\n\n\n\n\n\n\n\n \n\n\n\n\n\n \n\n\n\n\n                    ", "date": "2018.04.04", "title": "Шефът на затворите и началникът на Централния подадоха оставки по разпореждане на премиера (ОБНОВЕНА)"}
