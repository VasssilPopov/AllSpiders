{"url": "https://www.monitor.bg/bg/a/view/andrea-i-kobrata-izglejda-sa-se-razdelili-170426", "text": "Фолк певицата Андреа написа пост в социалните мрежи, с който май оповести раздялата си с Кубрат Пулев. Изпълнителката публикува снимка и текст в Инстаграм, които са красноречиви какво е положението ѝ към момента. „Прекалено съм млада, за да се омъжа, и прекалено стара, за да играя детски игри – наслаждавам се на живота сама”, сподели Андреа в профила си в социалната мрежа. \r\n Слуховете, че двамата са се разделили витаят от известно време, но от днес вече те имат своето потвърждение.", "date": "2019.07.13", "title": "Андреа и Кобрата изглежда са се разделили"}
{"url": "https://www.monitor.bg/bg/a/view/ludogorec-zapochna-s-2-0-sreshtu-novaka-carsko-selo-170427", "text": "Шампионът „Лудогорец“ започна с победа защитата на титлата си. “Орлите” победиха с 2:0 „Царско село“ в мач от първия кръг на първенството. Двубоят се игра на стадион “Ивайло” във Велико Търново, за да се запази тревното покритие в Разград за предстоящия реванш срещу „Ференцварош“ от Шампионската лига. Срещата не се отличи с високо темпо, но играчите на Стойчо Стоев направиха необходимото, за да стартират с успех. И двете попадения бяха дело на Клаудиу Кешерю - по едно във всяко полувреме. Наставникът на „Лудогорец“ направи цели десет промени в сравнение с титулярите, които започнаха в Будапеща преди няколко дни. Единствено Георги Терзиев отново бе на терена от началния съдийски сигнал. На вратата застана Ренан, а в защитата пред него освен Терзиев действаха още Сисиньо, Рафаел Форстър и Станислав Манолев. В халфовата линия - Серкан Юсеин, Доминик Янков и Стефан Баджи. По двете крила бяха Жоржиньо и Димо Бакалов, а на върха на атаката Кешерю. За историческия първи мач в елита на родния ни футбол Никола Спасов използва четири от новите попълненияв „Царско село“  - Уесли Ната, Евртон, Андерсон и Родни Антуи.", "date": "2019.07.13", "title": "„Лудогорец“ започна с 2:0 срещу новака „Царско село“"}
{"url": "https://www.monitor.bg:443/bg/a/view/blysnaha-dete-na-peshehodna-pyteka-v-blagoevgrad-170416", "text": "Блъснаха дете на пешеходна пътека в Благоевград. Пътният инцидент е станал на бул. \"Джеймс Баучер\" в 14.30 ч, предаде БГНЕС. Колата е минала през стъпалото на 8-годишното момче. То е прието в СПО на МБАЛ-Благоевград с травма на стъпалото и натъртвания. Няма опасност за живота му. То е пресичало върху пешеходната пътека тип \"Зебра\" върху тротинетка, заедно със своя брат-близнак. Според очевидци колата не се е движела бързо. Движението в лентата е отцепено за извършване на оглед.", "date": "2019.07.13", "title": "Блъснаха дете на пешеходна пътека в Благоевград"}
{"url": "https://www.monitor.bg:443/bg/a/view/simona-halep-pregazi-serena-i-triumfira-na-uimbyldyn-170417", "text": "Симона Халеп е новата носителка на трофея от „Уимбълдън“. Румънката буквално се разправи с именитата си съперничка Серена Уилямс и за по-малко от час завоюва отличието след категорично 6:2, 6:2. Халеп бе почти безглешна в мача, който се оказа един от най-лесните в кариерата й. От другата страна на мрежата Серена беше бледа сянка на самата себе си. Така Симона стана първата румънка с трофея от „Ол Инглънд Клъб“, а Уилямс не успя в опита си да изравни рекорда на Маргарет Корт от 24 титли от „Големия шлем“ в кариерата си.", "date": "2019.07.13", "title": "Симона Халеп прегази Серена и триумфира на „Уимбълдън“"}
{"url": "https://www.monitor.bg:443/bg/a/view/naj-malko-25-raneni-pri-zemetresenie-vyv-filipinite-170419", "text": "Земетресението, разтърсило Филипините днес призори, причини наранявания на най-малко 25 души и нанесе щети на няколко къщи, две църкви, пазар и пожарна служба, съобщиха официални представители, цитирани от Асошиейтед прес и БТА. Филипинският институт по вулканология и сеизмология уточни, че земетресението е било с магнитуд 5,5 на около 7 километра югоизточно от град Караскал в провинция Суригао дел Сур на остров Минданао. Усетено е и в съседните провинции. Националният съвет за намаляване и управление на рисковете от природни бедствия съобщи, че е паднал таванът на католическа църква в град Кармен, а на друга църква в Лануза са нанесени сериозни щети. На няколко къщи има пукнатини и са нанесени щети. Обществен пазар в Кармен също има поражения, а малка пожарна служба в град Мадрид е рухнала, като е причинила щети на пожарна кола и полицейски автомобил. Малка болница също е пострадала.", "date": "2019.07.13", "title": "Най-малко 25 ранени при земетресение във Филипините"}
{"url": "https://www.monitor.bg:443/bg/a/view/izvynredno-polojenie-na-havaite-zaradi-pojari-170420", "text": "Извънредно положение бе обявено на Хаваите заради огромни горски пожари, съобщиха световните информационни агенции. За момента няма данни за жертви или ранени. Наложила се е евакуация на стотици от засегнатите места. Най-тежко пострадал е остров Мауи, където според местни жители небето изглежда оранжево заради бедствието.  Силните ветрове затрудняват гасенето на пожарите. Бедствието е обхванало територия от над 1000 хектара гори.", "date": "2019.07.13", "title": "Извънредно положение на Хаваите заради пожари"}
{"url": "https://www.monitor.bg:443/bg/a/view/potop-provali-debuta-na-arda-machyt-s-botev-pd-e-otlojen-170421", "text": "Цял Кърджали тръпнеше в очакване на първия мач на местния „Арда“ в елита. И хиляди се събраха на \"Арена Арда\" да видят любимците си в битката с „Ботев“ (Пловдив), но не можаха да се насладят на зрелището. Просто защото природата реши друго. В минутите преди началото на двубоя над югоизточния град се изсипа невероятен порой, който наводни терена за отрицателно време. Главният съдия Станислав Тодоров реши все пак да даде начален сигнал на битката, но само четири минути по-късно прекрати събитията на терена. За толкова краткото време теренът се превърна в басейн, топката не можеше да се движи нормално и в крайна сметка арбитърът прецени, че най-важно от всичко е здравето на футболистите. Последва кратка дискусия с делегата на мача Райчо Райчев и мачът беше отложен. По правилник, двубоят трябва да се изиграе в рамките на следващите 24 часа. Кога точно ще се насрочи, предстои да се разбере. Трябва да се отбележи обаче, че на стадиона в Кърджали няма осветление и мачът трябва да се проведе следобед.", "date": "2019.07.13", "title": "Потоп провали дебюта на „Арда“, мачът с „Ботев“ (Пд) е отложен"}
{"url": "https://www.monitor.bg:443/bg/a/view/katastrofa-s-patrulka-v-sofija-170418", "text": "Патрулка и друг автомобил се удариха на кръстовище в столичния квартал „Красна поляна”. Инцидентът е станал на бул. „Възкресение”. На мястото веднага е пристигнала полиция. Движението се пропуска в едната лента, съобщи Нова телевизия.", "date": "2019.07.13", "title": "Катастрофа с патрулка в София"}
{"url": "https://www.monitor.bg:443/bg/a/view/botas-poteglja-pryv-na-silvyrstoun-170423", "text": "Валтери Ботас с „Мерцедес“ ще потегли от първа стартова позиция в 10-ото състезание в календара на световния шампионат във Формула 1. На пистата \"Силвърстоун\" той даде най-добро време и спря хронометрите на 1:25,093 минути. Съотборникът му Люис Хамилтън остана на втората позиция с изоставане от +0,006 секунди. Третата позиция остана за Шарл Льоклер с „Ферари“ и изоставане от + 0,079 секунди. Макс Ферстапен остана 4-ти с „Ред Бул“. Пиер Гасли с „Ред Бул“ е 5-ти. Фетел с „Ферари“ е 6-ти. Даниел Рикиардо е 7-ми, осми остана Ландо Норис, а десетката затвориха Алекс Албън и Нико Хюлкенберг. Така Ботас прекъсна победата в квалификацията на британеца Хамилтън, който печелеше неизменно последните 4 квалификации на пистата \"Силвърстоун\". Състезанието за Голямата награда на Великобритания е в неделя от 16:10 ч.", "date": "2019.07.13", "title": "Ботас потегля пръв на „Силвърстоун“"}
{"url": "https://www.monitor.bg:443/bg/a/view/zemetresenie-raztyrsi-zapadna-gyrcija-170422", "text": "Земетресение с магнитуд от 4,7 разтърси днес западна Гърция, предаде Асошиейтед прес, цитирана от БТА. Атинският институт по геодинамика съобщи, че трусът е регистриран в 18.08 ч. местно време на около 30 км северозападно от град Аргинио и на дълбочина от 28 км. До момента няма информация за пострадали и нанесени щети.", "date": "2019.07.13", "title": "Земетресение разтърси западна Гърция"}
{"url": "https://www.monitor.bg:443/bg/a/view/bez-obvinenie-za-hoteliera-ot-slynchev-brjag-170424", "text": "Хотелиерът, който беше задържан вчера от полицията в \"Слънчев бряг\", е освободен, на този етап без повдигнато обвинение, съобщи БНТ. Иван Тодоров е разпитан за грубото си отношение към две туристки от Израел, които е трябвало да бъдат настанени в хотела му. Спорът е заснет с телефон, а клипът обиколи израелските телевизии. В него се вижда как хотелиерът се опитва да ритне едната жена. Образувано е досъдебно производство, като все още се разпитват всички участници и свидетели на инцидента. Ще се търсят и начини двете израелски гражданки да бъдат разпитани в България и едва след това ще се прецени дали ще бъде повдигнато обвинение, казаха от Несебърската прокуратура.", "date": "2019.07.13", "title": "Без обвинение за хотелиера от „Слънчев бряг“"}
{"url": "https://www.monitor.bg:443/bg/a/view/nad-20-emigranti-zadyrjani-zaradi-nahluvaneto-v-panteo-170425", "text": "Най-малко 21 мигранти са били задържани от френската полиция след щурма на стотици чужденци в парижкия Пантеона, предаде АФП.   Очаква се да им бъдат повдигнати обвинения. Припомняме, че мигрантите настояха да им бъде дадено право да останат в страната. Демонстрантите, предимно от Западна Африка, обявиха, че са \"черни жилетки\" - по подобие на \"жълтите жилетки\", които организираха антиправителствени протести. Пантеонът беше блокиран от полицаи, които изведоха на групи протестиращите. Това се случва ден преди утрешния Национален празник на страната. В мемориалния комплекс са положени национални герои на Франция, сред които Виктор Юго и Франсоа Волтер.", "date": "2019.07.13", "title": "Над 20 емигранти задържани заради нахлуването в Пантеона "}
{"url": "https://www.monitor.bg:443/bg/a/view/burjata-ne-izplashi-banskalii-i-gostite-im-hiljadi-pjaha-i-tancuvaha-na-fetivala-folklorna-magija-170415", "text": "Излялата се в четвъртък вечерта гръмотевична буря над Банско и района не излаши хилядите млади и стари, които пяха и танцуваха в градския парк, в първия ден на Националния фестивал за народно творчество „Фолклорна магия“. На двете сцени се изявиха предимно самодейци от Банско и региона. Те се представиха впечатляващо и в четирите категории: за пеене, танци, свирене и демонстрация на обичаи. Победителите, между които и представители на Сърбия, имаха възможност да покажат своя талант и във вечерния концерт, редом до големите и доказани имена на българския фолклор. В началото мащабният форум беше открит лично от кмета на Банско Георги Икономов и от Директора на фестивала Виктор Касъмов.  Вечерната концертна програма бе съчетание от автентичен и модерен фолклор. Пред хилядите банскалии и гости на града своя музикален поздрав направиха МФГ „Годлевски Великден“ и даровитата Ана-Мария. Победителите в първия фестивален ден бяха определени от изключително авторитетното жури в лицето на проф. Лозанка Пейчева, доц. д-р Венци Димов, Бинка Добрева, Генчо Генчев, доц. Георги Хинов, Светла Барякова, Димитър Христов, иконом Георги Касапинов, Даниел Спасов. Категория „Дръж се, земьо“ във възрастова група до 12 год.: I награда - Folklorni ansambl 'Crnilovic' (Сърбия) II награда - Танцова формация Веселие (гр. Банско) III награда - ДТС \"Рупите\" (с. Рупите) Категория „Дръж се, земьо“ във възрастова група от 13 до 17 год.: I награда - ТС \"Рупите\" (с. Рупите) Категория „Дръж се, земьо“ във възрастова група над 18 год.: I награда - Фолклорен ансамбъл \"Горна баня\" (Горна баня) II награда - ТФ \"Бански фукли\" (гр. Банско) III награда – ФА „Гераци“ (Горна баня) Категория „Фолклорни виртуози“ във възрастова група до 12 год.: I награда – Мустафа Моллов (гр. Банско) Категория „Фолклорни виртуози“ във възрастова група от 13 до 17 год.: I награда- Тамбурашки състав (гр. Банско) II награда - Мартин Димитров (Горна баня) Категория „На мегдана“: I награда – Женска група за народни обичаи (гр. Хаджидимово) II награда – Група за обичаи, с. Баничан Категория „Нашенски славей“ във възрастова група до 12 год.: I награда – Ивана и Ивона Малчови (гр. Банско) II награда - Елиф Уруч (с. Корница) III награда – Вяра-Любов и Кристина Гигови (гр. Банско) Категория „Нашенски славей“ във възрастова група над 18 год.: I награда - ЖПГ \"Еделвайс\" (с. Пирин) II награда - МФГ ''Банска младост\" (гр. Банско) III награда - ЖФГ \"Пирински бисери\" (гр. Банско) Емблематичната Николина Чакърдъкова беше гвоздеят на първата вечер. През целия вчерашен ден, както и днес на разположение на всички са примамващи кулинарни зони, занаятчийски стоки, атракциони и забавления. Фестивалът „Фолклорна магия“ продължава днес и утре с конкурсна програма от изпълнения на самодейци от цялата страна, както и с впечатляващи вечерни концерти.", "date": "2019.07.13", "title": "Хиляди пяха и танцуваха на фетивала „Фолклорна магия“ (ОБОБЩЕНИЕ)"}
{"url": "https://www.monitor.bg:443/bg/a/view/ed-shijryn-potvyrdi-che-se-e-ojenil-170408", "text": "Ед Шийрън за пръв път потвърди, че се е оженил за отдавнашната си приятелка Чери Сийборн, предаде Асошиейтед прес. Британските медии оповестиха, че двамата се оженили тайно малко преди Коледа миналата година в присъствието на едва 40 гости - членове на семействата им и близки приятели. Шийрън се изказа във връзка с промотирането на новия си албум \"No.6 Collaboration Project\". Певецът сподели как е написал песента \"Remember the Name\", която по думите му, е свързана с неговата \"съпруга\". \"Знаех, че ще сме женени, когато излезе песента\", каза 28-годишният певец и автор на песни. \"No.6 Collaboration Project\" излезе вчера и включва композиции, над които той е работил заедно с Джъстин Бийбър, Стормзи, Еминем, Фифти сент и Бруно Марс. Шийрън и 26-годишната Сийборн се сгодиха миналата година.", "date": "2019.07.13", "title": "Ед Шийрън потвърди, че се е оженил"}
{"url": "https://www.monitor.bg:443/bg/a/view/sobstvenici-na-praseta-se-sblyskaha-s-babh-v-burgasko-170409", "text": "Собственици на прасета се сблъскаха със здравни инспектори от БАБХ в бургаското село Зидарово, съобщава Нова телевизия. Става въпрос за животновъден обект в селото, където вчера бе открит вирус на африканска чума по свинете. По-рано бе регистриран и първи случай на африканска чува по свинете в област Велико Търново. Случаите на чума налагат унижощаване на прасетата и въпреки че държавата плаща компенсации, стопаните на животните отказват да допуснат екипите на Агенцията по храните. Семейството и съседи на собственика на ферма Вълчо Димитров пречат на БАБХ да влезе в обекта. \"Аз съм гледала прасета и знам какво значи чума - как ги гледам тез прасета, да дойдат да видят как се храни и как се гледа\", коментира съседката Вида Станкова. 30 прасета се отглеждат в свинефермата, но тя не е регистрирана и стопанинът твърди, че не са взимани проби. Определени са 3 и 10 километрова зона за рестрикция. Стопани на нерегистрирана ферма няма да получат обезщетения за умъртвени животни. \"В 10 километровата зона попадат няколко села от Община Бургас и община Созопол. В момента дори колегите вземат в 10 километровата зона, за да се установи дали има или няма наличие и тази зона ще бъде постоянно наблюдавана\", коментира д-р Георги Митев, БАБХ-Бургас.", "date": "2019.07.13", "title": "Собственици на прасета се сблъскаха с БАБХ в Бургаско"}
{"url": "https://www.monitor.bg:443/bg/a/view/viktorija-georgieva-bylgarskijat-talant-kojto-pokylna-v-amerika-170365", "text": "Още в X Factor Виктория Георгиева показа, че съвсем не е като останалите гласовите претенденти за победата в риалити предаването. Тя е очарователна, но леко стеснителна (черта, която почти е преодоляла в последната година). След кратък шум около нея, когато се присъедини за три песни към лейбъла на Графа - „Монте Мюзик“, последва пауза. Оказа се, че певицата е запълнила тази пауза с много работа, а само преди дни лъснаха и резултатите – безапелационен успех на музикалния форум Melboss Open в Мадрид, където, заедно само с още един, беше избрана между 500 музиканти да представи новото си парче I Wanna Know на живо. А под сцената с бурни аплаузи я награди носителят на 13 награди „Грами“, продуцент и саунд инженер Рафа Сардина, работил с Лейди Гага, Елвис Костело, Бионсе, Пласидо Доминго, Стиви Уондър. Това шеметно завръщане си има година предистория. Миналото лято продуцентката на Виктория – Геновева Христова я записва на летен лагер към престижния Бъркли колидж, който се е състоял във Валенсия. Точно там среща и ментора си от Щатите Джером Кайлс. В един от дните, когато участниците са разпределни в два отбора, тя се пада в неговия. Остава една от последните, които не е изпълнявала соло и не е пяла, защото „съм по стеснителна Когато обаче запява, американецът е изумен. Продуцентката й пък преговаря с него, той да продължи да й помага и след лагера. Така Кайлс каца в България и правят един концерт в Студио 5 в София, а и до днес си дават съвети онлайн. Джером обаче няма пръст в песента, покорила испанците. Тя е рожба на друго щастливо стечение на обстоятелствата. Виктория има приятелка, която живее в Лондон и работи в музикална компания, която защитава правата на артистите. Тя й звъннала с предложение да я свърже с момиче, писало песен за Зейн Малик – също българка. Така Виктория се запознава с Илияна Недялкова, която работи в Лос Анджелис. Веднага й изпратила 4-5 песни, а Георгиева се влюбила в I Wanna Know. Направила запис и го върнала в Щатите. Оказало се, че е най-добре да работят лично и тя заминала зад Океана. Действието се развива миналата година в края на лятото. Озовала се в дома на Илияна, който тя деляла с още 8 музиканти от всякакви народности, където всеки си имал студио и творял. След месец й предстои отново да лети до Америка, за да запише второто си парче (сътворено още миналото лято отново в тази къща, но от колега на Илияна – американец). „Искам те да ми помогнат да напиша нещо сама. Не мога да композирам, но поне кантото да напиша“, сподели мечтите си пред „Монитор“ тя. Призна че много й харесва и да пътува до САЩ, за да прави музика и се надява престоите й да стават все по-дълги, защото вече е намерила себе си и стила си. „Харесвам всичко, което съм правила до сега, но не бях много аз в старите ми песни. Сега, в тази се намирам. Това е моят стил, чувствам се себе си“, щастлива е Виктория и разкрива, че I Wanna Know вече е породило интерес в Украйна. „До колкото виждам в Youtube от много държави са гледали парчето, което за мен означава, че наистина сме успели да направим интернационален проект“, допълва певицата, която чака и обратна връзка от Испания след небивалия интерес към нея. Вече е обърнала поглед и към следващия музикален форум, в който да участва – най-вероятно в Румъния. Във видеото към I Wanna Know не само ще видите, но и ще се убедите, че Вики е Гласът, който е най-големият й самороден талант, вече е облечен в модерна визия, конкурентна на световния пазар. В него тя танцува и влиза ужасно органично в роля. За това разбира се помага и нестандартната визи на режисьора Димитри Стефанов, който всъщност е нает първоначално като фотограф на продукцията. Все пак има CV с15 години професионално снимане извън България, но никога не е късно за ново предизвикателство, и застава зад камера за пръв път именно за I Wanna Know. Разултатът е впечатляващ не само за феновете, но и за екипа, който дава заявка да остане в този състав и за следващото видео. Малко преди да замине за Америка за поредната си творческа сесия тя ще направи и едно клубно участие, на което всеки истински ценител на добрата модерна музика може да я чуе на живо. Днес Вики ще пее в новия клуб за жива музика във Варна Moonlight. Но голямата сцена я зове и без да се „бута“ както сама казва. Самият Марио Бионди и неговият екип посочиха преди дни Вики, за българският изпълнител, който да се качи на сцената преди италианската звезда, на първия му концерт у нас на 18 октомври. Наследникът на Бари Уайт, както го нарича чуждата преса, а сам по себе си соул машина, Бионди е доказал през годините, че освен уникален изпълнител, с чувствен и завладяващ тембър, има и набито продуцентско око. Това доказва и последното му парче Sunny Days от новия албум Brasil, който ще чуем и в София. В него Бионди е в дует с младата джаз надежда Кливланд Джоунс и сега заедно катерят върховете на класациите. Вики е точно онова необходимо доказателство на шоубизнес машината във всяка държава, което идва, за да покаже че не винаги правилото „99% работа, 1 % талант“ е валидно. Или парафразирано - на хора като нея талантът е достатъчен, не й е нужно да се „бута“ много. Въпреки че откакто за пръв път чухме името й – по време на кастингите за X Factor 4, стана съвсем ясно, че Виктория си гони целите. Тогава тя беше на 17, а вече 4 пъти си беше пробвала късмета във формата. И през 2015-та успя да влезе в редиците на финалистите. Попадна който не успя да сдържи реакцията си още първия път щом я чу и заяви: „Излъга ни първоначално (б.а. заради пословичната й стеснителност). Страхотна си! Ти си една малка сладка толумбичка! Ще те изям направо“. Естествено, след този позитивен и закачлив коментар, на Вики веднага й лепнаха прозвището „толумбичката“, което за щастие талантът й бързо заличи и смени с „българската Адел“. После я оприличиха на американската звезда Сиа, но след I Wanna Know, мисля че не остава и доза съмнение, че тя не е нищо друго освен Виктория Георгиева. По съдбата на много други актуални изпълнители в момента и Вики не успя да спечели формата, в който участваше. Тя отпадна след двубой със съотборничката си Дара (която пък сега е звезда на Вирджиния Рекърдс) и се нареди на престижното шесто място сред финалистите. Въпреки уникалното й изпълнение на Rise Up на Андра Дей и невероятния гласови диапазон, който показа елегантно, сантиментът, който възбуди Дара с „Притури се планината“ обърка вота на зрителите. Пък и на Вики определено й липсва нахакаността на победителя, както още в началото забеляза и продуцента на формата Маги Халваджиян. Всъщност очарователното, зеленооко вокално чудовище не пее откакто са й издърпали биберона от устата. За пръв път изпробва способностите си едва 11-12-годишна и сама признава, че изпитва такъв непреодолим срам от вокалната педагожка, че първоначално пее с гръб към нея, а учителката дори не знае какво да прави това талантливо момиче, и как ще го качи на сцена. Е, съдбата явно обаче знае, и е начертала интересен, не много лесен, но път, устремен нагоре. Посоката е ясна, сега от Вики очакваме само скорост, следващ сингъл наесен, а след това и авторско парче!", "date": "2019.07.13", "title": "Виктория Георгиева – българският талант, който покълна в Америка"}
{"url": "https://www.monitor.bg:443/bg/a/view/restavratori-vljazoha-v-utrobata-na-shipchenskija-lyv-170410", "text": "Реставратори отвориха специално оставена от създателите за ревизия „вратичка“ в тялото на 28-тонния бронзов лъв на монумента Паметник на свобода, за да огледат отвътре състоянието му. По думите на директора на НПМ „Шипка-Бузлуджа“ д-р Чавдар Ангелов състоянието на отлятата през далечната 1934 година скулптура е изключително добро, нямало видими следи от корозия, а отделните фуги били направени толкова прецизно, че дори игла не можело да се промуши през тях. Работили са не само големи леяри, но и хора с огромно патриотично чувство, коментира историкът. През следващата седмица в Казанлък ще бъдат показани уникални документи и материали, свързани с изграждането на монумента, в подготовката на експозицията усилията са си обединили няколко музейни институции. Работата по обновяването на националната светиня стартира на 18 юни, обществената поръчка на стойност 111 000 лв с ДДС бе спечелена от две пловдивски дружества с опит  „Тракарт“  ЕООД и „Рестрой“ ООД.Очаква се проектът да бъде завършен в началото на септември, по тази причина за тазгодишните чествания вътрешността на паметника ще остане затворена за туристите. На 23 юли в Казанлък ще бъдат показани уникални документи и материали, свързани с изграждането на монумента, в подготовката на експозицията усилията са си обединили няколко музейни институции. В съответствие с договора специалистите ще трябва да извършат цялостното почистване на  бронзовата фигура, както и да фугират и обработят срещу корозия вътрешната му носещата конструкция. Проектът се реализира със средства, набрани чрез дарения в продължение на 2 години в рамките на дарителската инициатива на „Билла България“: „Ние обичаме България“. За последно реставрация и то частична на лъва е била правена през 1991 година от художника-реставратор Стефан Тъпанов. В настоящата дейност е предвидено демонтиране на част от единия крак на лъва и разбиване на бетона във вътрешността. В рамките на цялостната техническа паспортизация на паметника ще бъде направен паспорт и на царствения представител.В началото на миналата година монументът най-после се сдоби и с документ за държавна собственост, това стана със специален документ , подписан от старозагорския областен управител Гергана Микова.Направена е и данъчната оценка, монументът струва според нея символичните 147 000 лв. За първи път идеята за изграждане на паметник, който да увековечи подвига на опълченци и руси, се издига от депутатите на Учредителното събрание в Търново през 1879 г., но нейната реализация започва да се осъществява едва 42 години по-късно, когато на конгрес на Опълченското поборническо дружество „Шипка“ се взема решение да се издигне паметник в чест на 50-годишнината от боевете.Основният камък е бил положен на 24 август 1922 година от цар Борис ІІІ и тогавашният търновски митрополит Филип. Проведени са били два конкурса, автори на одобрения проект с мото „Ветерани“ са  арх. Атанас Донков и скулптора Александър Андреев. По ирония на съдбата при официалното освещаване на монумента ръководителят на строежа Пеньо Колев – Бомбето не е бил допуснат до трибуната с официалните лица. Пак така без встрани и смесен с над 100-те хиляди присъстващи е наблюдавал церемонията и изпълнявалият задълженията на инвеститорския контрольор арх.Генчо Скордев.И двамата са започнали работа на обекта доста преди да навършат 30-годишна възраст. Докато траело изграждането на няколко пъти мечки влизали в землянките, ползвани от работниците за нощуване, а магарицата Върбина изяла екзикутивните чертежи за бронзовия лъв. Паметникът е висок  31,5 м, изграден е от доломит във формата на пресечена пирамида, наподобяваща средновековна крепост.", "date": "2019.07.13", "title": "Реставратори влязоха в „утробата“ на шипченския лъв"}
{"url": "https://www.monitor.bg:443/bg/a/view/bum-na-varicela-v-sofija-i-varna-170412", "text": "Бум на варицела в София и Варна се отбелязва в началото на месец юли, съобщи БГНЕС. Според анализи на Националния център по обществено здраве и анализи за седмицата от първи до седми юли са регистрирани 110 случая на заразени с варицела в столицата, а във Варна случаите на заболели са 43. Това са двата града, в които болестта се разпространява най-бързо. За сравнение, в Ловеч и Ямбол няма нито един случай на заболял от болестта в началото на юли. В Кърджали, София област, Видин и Стара Загора случаите на заболели са по един за първата седмица на юли. Във Враца, Пловдив, Разград и Русе са регистрирани между 30 и 40 души за описания период на годината. В Силистра, Сливен, Смолян и Шумен случаите на заболели са сравнително малко – средно по петима души седмично. В Бургас, Търново, Габрово Монтана, Пазарджик и Перник децата, регистрирани като болни от варицела, са под десет за всеки град. След София със 110 случая на варицела, на второ място се нарежда Варна с 43 случая, а след това са Пловдив с 40 случая, и Враца с 30 регистрирани заболели. Експерти напомнят, че варицелата е едно от най-честите инфекциозни вирусни заболявания в детска възраст. В редица случаи ненавременното лечение води до много сериозни усложнения за здравето. Варицелата е остро инфекциозно заболяване, което се причинява от варицела-зостер вируса. Това е едно от най-заразните заболявания – заразяват се около 90% от контактните на болен с варицела, които нямат изграден специфичен имунитет към причинителя. Хората от всички възрасти и от двата пола са засегнати с еднаква честота. Вирусът циркулира широко в човешкото общество, но повишената заболяемост и епидемичните взривове преобладават през студените месеци на годината. Най-засегнати са децата от 5 до 9 годишна възраст, които представляват около половината от случаите.", "date": "2019.07.13", "title": "Бум на варицела в София и Варна"}
{"url": "https://www.monitor.bg:443/bg/a/view/ministyryt-na-kulturata-proverjava-belogradchishkite-skali-za-vandalizym-170411", "text": "Министърът на културата Боил Банов се самосезира по повод публикации за дейности, които се извършват върху Белоградчишките скали и нареди спешна проверка. Главна дирекция \"Инспекторат за опазване на културното наследство\", съвместно с Националния институт за недвижимо културно наследство (НИНКН) проверява на място получения сигнал за нерегламентирани намеси върху Белоградчишката крепост, паметник на културата и в района на Белоградчишките скали. Обектите са предоставени за управление на община Белоградчик. Резултатите от проверката ще бъдат оповестени незабавно, съобщава Министерство на културата.", "date": "2019.07.13", "title": "Министърът на културата проверява Белоградчишките скали за вандализъм"}
{"url": "https://www.monitor.bg:443/bg/a/view/petima-chujdenci-na-probi-v-pirin-170413", "text": "Двама бразилци с немски и италиански паспорти, двама от Конго и един от Кот д' Ивоар с френски паспорти акостираха на стадион „Христо Ботев“ в Благоевград на проби. Първият бразилец - 26-годишният Родриго Ман, който има и немски паспорт се присъедини към лагера на „орлетата“ в село Баня, Разложко. Той играе на поста десен бранител. Роденият през 1993 година футболист е висок 183 сантиметра и за последно е играл в английската Национална лига за „Уайтхоук”. Започнал е кариерата си в бразилския „Парана”. В родината си е обличал екипите още на „Пенаполензе” и „Барбарензе”. През зимата изкара един подготвителен лагер с „Добруджа“ в Сандански по времето на Емил Велев. Вчера на проби пристигна и вторият бразилец. Това е 23-годишният халф Матус Касарото. Той има и италиански паспорт, играл е за последно в елитния малтийски \"Наксар Лайънс\". Иначе е започнал кариерата си в бразилския \"Метрополитано\" през 2015 г. Преди няколко дни на проби в „Пирин“ пристигнаха и трима французи от африкански произход. Глори Антъни и Била Антонио са родом от Конго, а Миса Кейта е от Кот д' Ивоар. Днес и петимата бяха изпробвани в контролата с отбора на „Банско“, която \"орлетата\" спечелиха като гости с 1:0. „В рамките на четири седмици инвестирахме във футболния „Пирин“ 440 000 лева, съобщи преди дни на пресконференция Ива Уорън, представител на световната компания \"Емирейтс уелт“, която вече е дългоочакваният основен спонсор на „орлетата“. - Почти са върнати всички просрочени дългове към доставчици, както и към футболисти с прекъснат договор по вина на клуба. Закупени са нови екипи за мъжкия отбор“, допълни г-жа Уорън, която е дъщеря на бившия футболист на „Ботев“ и „Пирин“ Димитър Дацев и е родена и израсла на 100-ина метра от стадион „Христо Ботев“ в Благоевград. Според нея компанията \"Емирейтс уелт\"  иска да  придобие 75 % от собствеността на ОФК \"Пирин\" (Благоевград). Фирмата има лиценз за инвестиционен посредник. В Община Благоевград е внесен бизнес план за развитието на клуба. Той включва подробно описание на дейностите от първата до десетата година. Първата година включва стабилизиране на клуба след тежката минала година във Втора лига, когато \"Пирин\" едва не изпадна при аматьорите. Г-жа Уорън се надява бизнес планът да бъде обсъден скоро на заседание на Общинския съвет в Благоевград и да бъде дадена зелена светлина за промяна в структурата на собствеността. Очаква се общината да продължи да съдейства, тъй като стадион \"Христо Ботев\" е нейна собственост, а също така да финансира и школата: \"Ние ще поемем издръжката и развитието на първия отбор\", обеща Уорън. \"Влизането в Първа лига е естествена цел, но не и в рамките на предстоящия футболен сезон\", обяви спортният директор на клуба Венко Попов. Отборът е направил подготовка, за което не е имало пари предния сезон. Ще бъдат привлечени и няколко чуждестранни футболисти, като в момента текат проби. Попов допълни: \"Колкото и да е неестествено за \"Пирин\" се налага да привлечем няколко футболисти от чужбина. Необходимо е, докато школата ни заработи на пълни обороти и успеем да интегрираме собствени футболисти в рамките на следващите 3-4 години. Дългосрочната ни стратегия включва основно развитие и изграждане на млади футболисти\".                  ", "date": "2019.07.13", "title": "Петима чужденци на проби в „Пирин“"}
{"url": "https://www.monitor.bg:443/bg/a/view/rejisior-yt-petyr-vylchanov-i-kristina-grozeva-170366", "text": "„Не са много кино творците, които ще кажат за себе си, че са изтъкали отличителната си нишка само след три пълнометражни филма, но българското режисьорско-сценарно-продуцентско дуо Петър Вълчанов и Кристина Грозева са сред малкото, които могат да го направят“. Така накратко най-престижното издание за кино – списание „Варайъти“, описа само преди дни авторите на лентата „Бащата“, която грабна Кристалния глобус на големия кино фестивал в Карлови Вари миналата неделя. Описа ги преди да вземат статуетка – поредната на рафтчето им, между 50-те им приза за „Урок“ и 40 за „Слава“ (първите им две пълнометражни „рожби“). Артистичният тандем, който е и семейство в живота, от години работи и диша като един организъм. Често дори казват за себе си: „Толкова сме свикнали да работим заедно, че понякога забравяме, че сме двама. Действаме като един. Какво обаче се крие зад успеха им? Може би тънкото чувство за хумор и ирония с усмивка, които се прокрадва и в най-тъмните моменти на творбите им? Може би абсурдът, който е като двигател с 400 конски сили в проектите им, е онова, което парва като ръжен по петите чужденците. Да, чужденците, защото Петър и Кристина са поредното доказателство, че никой не е пророк в собствената си държава. Е, филмът им „Слава“ беше избран за българско предложение за наградите „Оскар 2018“, но и това не мина безболезнено и веднага станаха вътрешнозаводски конфликти. Минало! Неотдавна Вълчанов сподели, че абсурдът у нас е това, което го вдъхновява, което го дразни, което не понася, но което закодира в лентите си. А до днес, заедно с Кристина имат реализирани три пълнометражни и няколко късометражни, като май няма техен проект без награда. Започват да работят заедно още от студентските си години. в София, откъдето трябва да се сдобият с визи и документи за да заминат и да участват във фестивала в Исмаила. Тогава Кристина е на 27 години, завършила е вече Журналистика и учи второ висше – режисура. Петър е на 21. След като е завършил художествената гимназия „Цанко Лавренов“ в Пловдив е избрал и той режисурата. До сега не са споделяли кое е дошло първо – любовта или сработването на терен, но едно е ясно, на този фестивал в Египет той се захласнал не само по Кристина, но и по късометражната й лента „Тошко и Тошка“, а тя много харесала неговия „Възкресение“. Така започнала всичко! Последвали няколко общи късометражни проекта, след което като са оставили имената си във финалните надписи на някои от най-гледаните сериали - „Стъклен дом“ (за 6 епизода), „Откраднат живот“, „Дървото на живота“ (за 2 епизода), „Кантора Митрани“, „Къде е Маги?“, „Домашен арест“. В последните 5 години се бяха отдръпнали от малкия екран, за да направят първия си опит в пълнометражното кино. И той се оказа много успешен. Нискобюджетният им дебют „Урок“ се оказва истински диамант, който им донесе мигновено световна разпознаваемост в гилдията и нареди десетки статуетки по секцията в хола им от цял свят – Сан Себастиян, Токио, Гьотеборг, Варшава и т.н. Оказва се, че „Урок“ е само старта на необикновено трилогия, която продължи с лентата „Слава“. Няма нужда да изреждам откъде и колко статуетки им е донесъл и той. Финалът на това триглаво приключение ще бъде сложен скоро с филма, чието работно заглавие е „Триумф“, по който вече е започнала работа. И трите сюжета са пуснали дълбоки корени в реални куриозни случки, с които Петър и Кристина са се сблъскали по вестникарските страници. Те обаче стават само основа, върху която се гради фикция и се видоизменя в изцяло нов сюжет. Така ще е и с последната част на трилогията, която ще легне върху историята за няколко високопоставени военни, които в зората на демокрацията (1990-1992 г) започват да копаят дупка и да търсят доказателства за извънземно присъствие (б.а. най-вероятно става дума за мистерията Царичина). Преди обаче да качи на големия екран „Триумф“, тандемът направи кратка творческа пауза и реализира други два проекта. С единият се завърнаха към телевизията. Няма и месец откакто се извъртя сериалът „Островът на сините птици“ и остави у зрителите на БНТ да се разлее онази лятна сладост, която всички между 30- и 40-годишни сме изпитвали със „Синьо лято“, „Войната на таралежите“, „Таралежите се раждат без бодли“. Доброто, старо, класическо детско кино. В осем серии и с гърба на продуцентите от „Ред карпет“, за които беше дебют на малък екран, но пък си имат един „Ага“ в каталога, бандата от пет хлапета изживя такива морски приключения, че накара улиците да опустеят през уикенда между 19 и 20 часа. Като едно време. Вторият е „Бащата“, с който днес са в устите на всички. отчасти от преживявания на други хора - като погребението на майката на Петър (б.а. Вълчанов). След него, съседка е получила телефонно обаждане от покойницата, което вдъхнови цялата история“, това разказаха пред „Варайъти“. Баща му – известният по цял свят художник Вълчан Петров, също като във филма, се е опитвал да влезе в контакт с покойната си съпруга чрез медиум. На голям екран е изигран от Иван Савов – един от любимите актьори на творческото дуо, който заради тях влиза както в предишното им пълнометражно приключение „Урок“ така и в сериала „Островът на сините птици“. Режисьорите, които за пореден път са написали сами сценария, работили са по продуцирането, а Петър и по монтажа, признават, че винаги избират първо актьорите и след това пишат историята. Така е било и с Иван Бърнев за образа на сина Павел. Звездата на Народния е от „обичайните заподозрени“ във всички техни проекти. Точно както и съпругата му – Маргита Гошева. В „Бащата“ тя маркира едно нетрадиционно, но изключително силно женско присъствие. Нито веднъж не влиза в кадър, но завръзва сюжета като глас по телефона (другото основно женско присъствие – на покойната майка, също е маркирано чрез телефонно обаждане). Въпреки че Вълчанов и Грозева имат основата, защото тя е реално събитие, случило се в личния им живот, им отнема 4 години преди да седнат и да напишат сценария. Сами признават, че са оставили нещата да се успокоят, за да се трансформират по някакъв начин, но дебело подчертават, че това „не е автобиографичен филм“. Снимките са им отнели само 4 седмици през есента на 2017-та, но корекции по лентата са правени почти до деня на премиерата в Карлови Вари. Явно са били най-удачните, защото „Бащата“ записа един от най-големите успехи за българското кино с награда от, да кажем, Големия шлем на фестивалите.", "date": "2019.07.13", "title": "РежисьорЪТ Петър Вълчанов и Кристина Грозева"}
{"url": "https://www.monitor.bg:443/bg/a/view/antichen-festival-v-nikopolis-ad-istrum-170414", "text": "Античен фестивал „Нике – играта и победата” върна древния град Никополис ад Иструм в епохата на Римската империя. Четвъртото издание на форума се провежда днес и утре, а само за половин ден архитектурно-музейният резерват, намиращ се на 20 км от Велико Търново, привлече над 1000 посетители. В продължение на два дни в Никополис ще бъдат пресъздадени животът по българските земи през Античността, римо-дакийските и римо-готските войни, утвърждаването на християнството, занаятите, игрите и военното дело. Ще има и възстановки на древни ритуали – сватби, изгаряне на клада и др. В програмата са предвидени пешеходни турове, игри с публиката, атрактивни занимания за деца. Посетителите, които са дошли със собствени антични костюми, ще бъдат отличени с награди. Фестивалът е организиран от Сдружение „Бъдеще за Никоп”, Община Велико Търново, Регионалният исторически музей в Старата столица, кметство село Никюп, Сдружение „Мос Майорум Улпие Сердице” – София.    ", "date": "2019.07.13", "title": "Античен фестивал в Никополис ад Иструм"}
{"url": "https://www.monitor.bg:443/bg/a/view/zadyrjaha-chetirima-za-silna-muzika-v-ihtiman-170407", "text": "Около 5.30 часа тази сутрин в РУ- Ихтиман постъпва анонимен сигнал, че в двора на къща в града е поставена озвучителна уредба, от която се чува силна музика. Незабавно на адреса е изпратен автопатрул, който установява трима души в двора. Въпреки многократните разпореждания да прекратят силната музика, те не се подчиняват и започват да отправят закани и заплахи спрямо униформените. След като полицаите иззели уредбата, на място се струпала тълпа от около 20 живущи наблизо, които опитали да осуетят изпълнението на служебните им задължения. След овладяване на ситуацията и възстановяване на обществения ред е предприета специализирана полицейска операция за установяване на всички участници в инцидента. С полицейска мярка за 24 часа са задържани мъж и три жени. По случая е образувано бързо производство за престъпление по чл.270 от НК. Работата продължава под надзора на Районна прокуратура - Ихтиман.", "date": "2019.07.13", "title": "Задържаха четирима за силна музика в Ихтиман"}
{"url": "https://www.monitor.bg:443/bg/a/view/rekord-myj-s-40-prisydi-za-krajbi-vliza-otnovo-v-zatvora-170401", "text": "Истински рекорд постави кюстендилец, който след 40 осъдителни присъди за кражби влиза отново в затвора. Този път 52-годишният Валентин Тодоров отива на топло за 8-години, след като задигна всички спестявания на възрастна жена от Кюстендил. Решението по делото срещу рецидивиста е на Окръжен съд – Кюстендил, председателстван от съдия Пенка Братанова. Подсъдимият Валентин е признал всички факти в обвинителния акт и делото се разгледа по реда на съкратеното съдебно следствие. Съдът наложи наказание - лишаване от свобода за 12 години, което съгласно член 58 А от НК бе редуцирано с 1/3, на 8 години лишаване от свобода. Предвиденото наказание за престъпление по чл. 199, ал. 1 от НК е лишаване от свобода от 5-15 години, посочиха магистратите от Окръжния съд. На 11 март т.г. Валентин отново се проявил, като нападнал възрастна жена в двора на къщата й, намираща се на улица „Цар Симеон“ в Кюстендил. Със сила той отмъкнал чанта, в която жертвата носела 3350 лв., завързани в чорап. Присъдата може да се протестира и обжалва пред САС в 15-дневен срок. Справка на съда показва, че подсъдимият е многократно осъждан - 40 пъти за кражби, като последната му присъда е от март тази година, на Районен съд- Кюстендил, за притежание на хероин.", "date": "2019.07.13", "title": "Рекорд! Мъж с 40 присъди за кражби влиза отново в затвора"}
{"url": "https://www.monitor.bg:443/bg/a/view/zapechataha-s-montajna-pjana-vratite-na-kola-vyrhu-trotoar-vyv-varna-170399", "text": "Продължават радикалните мерки на варненци срещу нагло и безразборно паркиращи шофьори в морския град. След вдигането и изкривяването на чистачки, поставянето на торбички с боклук върху колите и облепянето им с бележки и стикери, варненци преминаха и към доста по-груби мерки за наказание на шофьорите, които спират по тротоари, детски площадки, велоалеи и пешеходни пътеки. Последният пример за подобен вид радикални действия е от варненския жилищен квартал Кайсиева градина, където неизвестен засега извършител е запечатал с монтажна пяна вратите на автомобил Фолксваген Пасат, спрял върху тротоара. Кадрите, запечатали инцидента, бяха пуснати на 11 юли в интернет групата „Варна, квартал Владиславово“. „Наглецът спрял на тротоара и му запечатали вратите с пяна за прозорци. В Кайсиева градина!“, бе написал авторът под снимките. Последва вълна от коментари в социалната мрежа, където потребителите бяха разделени в мненията си, относно бруталното наказание. Докато едни бяха във възторг от действията на неизвестния наказател, раздаващ справедливост, други далеч не одобряваха действията му. „Ееееее, чак пък толкова! Българска работа..“ и „Това е недопустимо!“ бяха част от коментарите след публикацията. Други припомнят, че това не е първият подобен случай на отмъщение във Варна, което и обичайна стана практика навсякъде у нас. През март на паркинг в друг варненски квартал бяха запечатали вратите на лек автомобил „Фиат”, като за подсилване на аргументите, бяха спукани и гумите. През април автомобил осъмна в същия вид в Силистра, а през януари шофьор намери в Шумен в такова състояние служебната си кола, припомнят още запознати. По-разумните коментари бяха, че това не е начинът за справяне с неправилно паркираните автомобили в претоварения през лятото морски град. Те смятат, че е трябвало да бъде извикан „паяк“, който да репатрира пречещия автомобил или да се обадят на Общинска полиция, за да санкционира нарушителя.  ", "date": "2019.07.13", "title": "Запечатаха с монтажна пяна вратите на кола върху тротоар във Варна"}
{"url": "https://www.monitor.bg:443/bg/a/view/za-uikenda-zatvarjat-uchastyk-ot-podbalkanskija-v-rajona-na-karlovo-170400", "text": "През уикенда ще бъде затруднено движението в района на Карлово. От 14 ч. днес - 13 юли, до 14 ч. на 14 юли /неделя/ се затваря участък от Подбалканския път в района на Карлово. Ограничението е за извършване на заключителните работи при изграждането на ново кръгово кръстовище на първокласния път. Предстои полагането на последния асфалтов пласт и на пътната маркировка, а това налага спиране на трафика.   Обходният маршрут за пътуващите в посока Бургас е: с. Иганово - с. Московец – с. Богдан – с. Каравелово – с. Климент– с. Войнягово – гр. Баня – с. Васил Левски – път I-6 за гр. Бургас. Маршрутът за пътуващите към София е: с. Васил Левски – гр. Баня – с. Войнягово – с. Климент – с. Каравелово– с. Богдан- с. Московец - с. Иганово по път I-6.  Новото кръстовище е в началото на Карлово, в посока Сопот, и е на мястото на старото триклонно кръстовище с обходния път на града. За изграждането му АПИ осигури близо 781 хил. лв. С построяването му транзитното движение се извежда от центъра на Карлово, повишава се безопасността на движение и се намаляват до минимум предпоставките за пътни инциденти. Новото кръстовище ще бъде и с енергоефективно LED осветление.", "date": "2019.07.13", "title": "За уикенда затварят участък от Подбалканския в района на Карлово"}
{"url": "https://www.monitor.bg:443/bg/a/view/prevozvachi-izvivat-rycete-na-plovdiv-za-pari-170403", "text": "Частните фирми превозвачи извиват ръцете на община Пловдив за пари. Според тях годишната субсидия от близо 7 милиона лева е абсолютно недостатъчна и те били потънали в дългове към доставчици на горива, части и консумативи. В същото време и шофьорите им напускали заради ниски заплати, се жалват превозвачите за пореден месец. Според тях, ако община Пловдив не намери начин за спешна финансова инжекция в сектора, вторият по големина град може да остане без рейсове, твърдят от частните фирми. Те обслужват от години градските линии на Пловдив, като по част от тях собствениците работят с основната си фирма, а по други маршрути са се кооперирали в съвместни дружества. Поредните им жалби за липсата на пари станаха факт само няколко седмици, след като кметът на Пловдив Иван Тотев ги заплаши с глоби, ако не изпълняват договорите си с общината. Според поетите ангажименти частниците са длъжни, с изключение на 7 от всички линии в градския транспорт, да возят пътници в жегата при пуснати климатици. Това обаче масово не се правеше с цел пестене на гориво, твърдяха пътници. Горещият телефон на община Пловдив за подаване на жалби за нередовен транспорт или липса на климатик в жегите буквално прегря през последните 4-5 седмици. Пловдивчани се жалеха предимно от липсата на климатик, което от своя страна доведе до проверки по градските линии и до налагане на санкции. „При външна температура от 33 градуса, таблото вътре в рейса показваше 41 градуса. Шофьорът не бе пуснал климатика, въпреки че по тази линия превозвачът е задължен да изпълнява подписания договор, а именно – при температури над 30 градуса автобусът да е климатизиран”, се ожали и пред Агенция Монитор пътник по една от градските линии. Той е подал сигнал на горещия телефон, открит в община Пловдив за целта, като е издиктувал и номера на рейса, и по коя линия се е возил. Годишната субсидия на превозвачите в Пловдив последно бе вдигната на сесия на 30 януари т.г. с един милион лева. От своя страна частните фирми се задължиха да возят пловдивчани до полунощ, но опитът в града на тепетата сочи, че след 20,30 часа придвижването с градския транспорт е задача тип „мисията невъзможна”.", "date": "2019.07.13", "title": "Превозвачи извиват ръцете на Пловдив за пари"}
{"url": "https://www.monitor.bg:443/bg/a/view/nashi-ucheni-se-vyrnaha-s-unikalni-snimki-ot-arjentina-170402", "text": "С 50 уникални кадъра на пълното слънчево затъмнение наблюдавано на 2 юли от Аржентина се завърнаха българските учени доц. Алексей Стоев и проф. Пенка Мъглова, които бяха част от международен екип, изпълняващ серия от задачи, свързани със случващото се при  това рядко астрономическо събитие. Старозагорските изследователи, които имат зад гърба си девет пълни слънчеви затъмнения, наблюдавани от САЩ, Русия, Австралия, Китай  и на други екзотични места по света са разположили базовия си лагер сред пампасите край малкото аржентинско градче Кинес. Стигането до него е било съпроводено с множество перипетии, включително с убождане на Стоев от отровния трън на растението „чичикато” , но и с участие в тържество по повод 147-а годишнина от създаването на градската библиотека. Пълното слънчево затъмнение е започнало в 17 часа и 41 минути местно време и е продължило точно 2 минути и 18 секунди. По същото  време температурата на въздуха в района паднала рязко от 23,4 градуса по Целзий на 14,8 градуса. Нашенците извадили абсолютен късмет, за разлика от руските си колеги, над чиято площадка точно тогава се появили облаци и се наложило по спешност да местят апаратурата си. Доц. Стоев, който доскоро беше председател на Българския туристически съюз обяснява, че изборът на площадката е станал след близо половингодишно наблюдения върху метеорологическите прогнози за тази територия на Аржентина. Прецизността им позволила да бъдат „на точното място в точното време“ и дори да си „запазят“ няколко секунди за удоволствието да наблюдават… звезди посред бял ден. На фона на изглеждащото почти апокалиптично закриване на слънчевия диск от Луната на небосвода изгрели Венера и Меркурий, разказва представителят на родният Институт за космически изследвания и технологии и старозагорската Астрономическа обсерватория „Юрий Гагарин“. Прихванатите с дългофокусния обектив „Сигма“ и специални тесноивични филтри кадри ще допринесат за разрешаване на няколко „казуса“, включително и за формирането на т.нар. слънчев вятър, който влия силно върху климатичните промени на Земята. По същото време в Аржентина е имало и други български учени, но те са използвали площадка в близост до международната обсерватория „Ла Сила“, където достъпът е струвал по 300 евро и присъствието е било повече туристическо. В международния проект участие вземат българския Институт за космически изследвания и технологии при БАН, руския Физически институт „Лебедев“, парижкия Институт по астрофизика и Института по астрономия и геофизика в Хелуан, Египет.", "date": "2019.07.13", "title": "Наши учени се върнаха с уникални снимки от Аржентина"}
{"url": "https://www.monitor.bg:443/bg/a/view/nikolina-chakyrdykova-otkri-folklorna-magija-v-bansko-s-dvuchasovo-horo-170405", "text": "С лични откровения в ритъм седем осми Николина Чакърдъкова откри второто издание на фестивала за народно творчество \"Фолклорна магия\" в Банско. Мащабният форум, организиран от директора на \"Фен фолк тв\" Виктор Касъмов в партньорство с кмета Георги Икономов, събра гости от различни точки на Европа в Градския парк. Докато самодейци от региона упражняваха силата на прасците си с километрични хора и демонстрираха своите обичаи, пред двете сцени на \"Фолклорна магия\" се чуваше предимно английска, немска, сръбска и македонска реч. Вечерната концертна програма бе открита от музикално фолклорна група \"Годлевски Великден\" и вокално пищната Ана-Мария. Николина Чакърдъкова доказа за пореден път статута си на рок звезда в народната музика - още с първите акорди на \"Магдено, моме, мори\" пред сцената се изви километрично хоро, което в следващите два часа забълбука възторжено под звуците на \"Сватба е\", \"Пий, куме\" и \"Там, дека има високи чардаци\". \"Банско, не съм ви гостувала от осем години, но както виждате, не съм мръднала. Станах баба на две внучета, ама каква баба съм все още, а?\", сподели с усмивка Николина и с тънка ирония сложи кокетно ръка на талията си. Подкрепена от Неврокопския танцов ансамбъл, тя докара мускулна треска на публика на възраст от 6 до 60 години.", "date": "2019.07.13", "title": "Николина Чакърдъкова откри \"Фолклорна магия\" в Банско с двучасово хоро"}
{"url": "https://www.monitor.bg:443/bg/a/view/biznesyt-iska-speshni-reformi-za-cenata-na-toka-170406", "text": "Спешни реформи за цената на промишления ток поиска бизнесът от енергийния министър на заседание на Асоциацията на индустриалния капитал в България. Работодателите предупредиха за пазарни манипулации и за системно скъпа електроенергия за индустрията. Те поискаха промени в структурата на НЕК и по-добро управление на държавните централи. Енергийният министър Теменужка Петкова от своя страна обясни, че правителството е на страната на бизнеса, а за проблемите в сектора знаели и регулаторът, и Комисията за защита на конкуренцията. Министърът на енергетиката Теменужка Петкова участва в проведеното вчера заседание на Националния съвет на Асоциация на индустриалния капитал в България (АИКБ) със своя екип, част от който бяха изпълнителният директор на ЕСО Ангелин Цачев, заместник-изпълнителният директор на БЕХ Северин Въртигов, директорът на дирекция „Енергийни стратегии и политики за устойчиво енергийно развитие“ Николай Налбантов и др. Срещата се състоя по инициатива на работодателската организация, след като от началото на 2019 г. българският бизнес заплаща цена на електроенергията често в пъти по-висока от средната в Европа. Членовете на Националния съвет бяха единодушни и настоятелни в искането си за последователност и устойчивост при определянето на държавните политики за развитие на електроенергийния сектор, при спазване на принципите за конкурентност, прозрачност и равнопоставеност. „Повод за острата ни реакция е поредното ескалиране на цените на сегмент „Ден напред“ на Българска независима енергийна борса, което отдавна не е единичен случай. Ако нещата в сектор енергетиката продължат по този начин, това ще е пагубно за българската индустрия и икономиката на страната“, заяви председателят на УС на АИКБ Васил Велев. „Реформите не търпят отлагане. НЕК трябва да се преструктурира възможно най-бързо чрез разделяне на дейностите по обществена доставка и по производство и търговия с електрическа енергия с цел избягване на манипулации. Държавата трябва да създаде условия за реална конкуренция между производителите на електроенергия, пазарна интеграция със съседни страни във всички пазарни сегменти“, допълни той. Според АИКБ, пазарът на електроенергия за бизнеса у нас е манипулиран и се създава изкуствен търговски дефицит, въпреки двойно по-високия капацитет на действащите мощности в сравнение с вътрешното потребление. „За това „спомага“ и недопустимата пазарна концентрация постигната от свързвани с Христо Ковачки компании и неприемливото им пазарно поведение. На фона на незначителни разлики спрямо последните години в параметрите производство, потребление и износ, се наблюдава драстично и необосновано повишение на цените, в което няма никаква пазарна логика“, допълниха още асоциацията. Работодателите посочиха, че през последните три месеца нееднократно е имало случаи, в които дружествата от Български енергиен холдинг и в частност НЕК и ТЕЦ Марица-изток 2 са предлагали недостатъчни количества, заради което цените на тока за бизнеса у нас са били най-високите в Европа. Това е била и причината да бъдат сезирани КЕВР и Прокуратурата от работодателски организации. Подготвят се и нови сигнали. АИКБ счита, че подобни манипулации могат да бъдат прекратени с ефективно управление на държавните централи и настоява дружествата от БЕХ да оферират на сегмент „Ден напред“ адекватни количества при ценова структура, аналогична на утвърдената по ангажимента с Европейската комисия, както и с осигуряването на капацитети за адекватен внос на електроенергия. От Асоциация на индустриалния капитал поискаха за пореден път прекратяване на договорите с т.н. „американски централи“, което се обещава, но и постоянно се отлага от поне 3 години. Ползвайки данните от последното ценово решение на КЕВР, сметките показват, че тези въглищни централи изземват непазарно от потребителите на електроенергия в страната 20,70 лв./мвтч, което също изкривява родния пазар. Като пряк негативен ефект бизнесът и гражданите надплащат 701 млн. лв. годишно чрез такса „задължения към обществото“ и от фонд СЕС. От АИКБ предлагат тези дружества да се интегрират също на пазара, като за целта се създаде механизъм и се проведат търгове за капацитети. „Не искаме цените за нас да са по-ниски, отколкото в другите европейски държави. Настояваме, обаче, да не ги превишават. Това е изключително важно за жизнеността, за конкурентоспособността и развитието, а и изобщо за оцеляването на българската индустрия като гръбнак на икономиката“, обобщи Васил Велев. „Високите цени на тока спъват повишаването на заплатите, оскъпяват цените на крайните продукти, забавят ръста на БВП. Настоящата ситуация е неприемлива, но и опасна. Тя се превръща в проблем за страната ни, защото засяга семействата на над 500 хил. души, заети в преработващата промишленост, както и българска продукция, продавана на световните пазари. Затова този проблем изисква незабавно, отговорно и трайно решение“, допълни той. Министърът на енергетиката заяви, че правителството е на страната на бизнеса и не би искало проблеми за българската индустрия. Тя апелира за честен и открит диалог, който да произведе работещи решения и припомни вече предприетите действия от нейното ведомство. За безпрецедентно високите цени на тока са били сезирани КЗК и КЕВР. Работи се и по създаването на отделна платформа специално за индустриалните консуматори. „И аз като г-н Велев смятам, че не бива условията на даден търг да предпоставят само един купувач. Напротив, търговете би трябвало да са максимално публични, прозрачни и да дават възможност на повече участници“, каза Теменужка Петкова. Министърът на енергетиката обеща да направи необходимото, така че решенията да бъдат добри и за индустрията, и за енергетиката, като подчерта, че и държавните производители на електроенергия са част от общността на българските производители изобщо и следователно напълно споделят вижданията и очакванията на индустриалните потребители. Националния съвет на АИКБ обсъди и други въпроси, както и прие нови членове на АИКБ - Българската асоциация по информационни технологии, Националният борд по туризъм, Сдружение „Ръководители в областта на културата“ и други\".", "date": "2019.07.13", "title": "Бизнесът иска спешни реформи за цената на тока"}
{"url": "https://www.monitor.bg:443/bg/a/view/ekstremistka-ataka-sreshtu-hotel-v-somalija-zavyrshi-sys-17-zaginali-170393", "text": "Силите за сигурност на Сомалия сложиха край на нападение на въоръжената групировка Аш Шебаб срещу хотел в южния пристанищен град Кисмайо. При нападението загинаха най-малко 13 души, информира \"Ал Джазира\". \"Операцията приключи\", обяви майор Мохамед Абди от полицията пред осведомителната агенция \"Ройтерс\". \"До момента ни е известно за смъртта на 13 души. Много хора са спасени. Четирима нападатели са убити\", поясни Абди. Екстремисти от свързаната с \"Ал Кайда\" групировка щурмуваха хотела, след като взривиха кола бомба в петък, докато местните законодатели и старейшини провеждаха среща за предстоящите регионални избори през август. Сред загиналите има политици и журналисти. Властите обясниха, че атентатор самоубиец е забил автомобил с експлозиви в популярния хотел \"Медина\", а след това е възникнала престрелка и щурмуване на хотела от нападателите. Според Сомалийския синдикат на журналистите двама репортери са загинали. Аш Шебаб, която се опитва да свали правителството в Сомалия, пое отговорност за атаката.", "date": "2019.07.13", "title": "Екстремистка атака срещу хотел в Сомалия завърши със 17 загинали"}
{"url": "https://www.monitor.bg:443/bg/a/view/cyrkvata-pochita-sv-arhangel-gavriil-170392", "text": "Днес православната църква почита Св. Архангел Гавриил - един от двамата архангели в Библията, посочени по име, заедно с Архангел Михаил. Гавриил известява Дева Мария за зачеването на Исус Христос в утробата ѝ чрез Светия Дух, той е и вестителят на нейното успение. В Новия Завет той е пратен и при Захария, за да му каже за предстоящото раждане на Йоан Кръстител. Освен в християнството той е почитан и в юдаизма, и в исляма. На иврит името му означава Божия сила. В исляма той е архангелът, който диктува Корана на Мохамед. Имен ден празнуват Гаврил, Гавраил, Гаро, Гаврила, Гаврилка, Габриел, Габриела, Габи. Архангел Гавраил се чества два пъти в годината - на 26 март и на 13 юли.", "date": "2019.07.13", "title": "Църквата почита Св. Архангел Гавриил"}
{"url": "https://www.monitor.bg:443/bg/a/view/stotici-nelegalni-migranti-nahluha-v-parijkija-panteon-170391", "text": "Стотици нелегални мигранти нахлуха в парижкия Пантеон с искане да им бъде дадено право да останат в страната, съобщи \"Ройтерс\". Демонстрантите, предимно от Западна Африка, обявиха, че са \"черни жилетки\" - по подобие на \"жълтите жилетки\", които организираха антиправителствени протести. \"Ще останем тук докато и последният от нас не получи документи\", се казва в листовка, разпространена по време на акцията. Според различни източници, в нея са участвали между 200 и 700 мигранти. Пантеонът беше блокиран от полицаи, които изведоха на групи протестиращите. В мемориалния комплекс са положени национални герои на Франция, сред които Виктор Юго и Франсоа Волтер.", "date": "2019.07.13", "title": "Стотици нелегални мигранти нахлуха в парижкия Пантеон"}
{"url": "https://www.monitor.bg:443/bg/a/view/testvat-peti-blok-na-aec-kozloduj-170395", "text": "Тест на готовността за работа на повишена мощност до 104 процента на Пети блок на АЕЦ \"Козлодуй\" ще бъде извършен днес и утре, съобщиха от пресцентъра на централата. По време на плановия годишен ремонт на енергоблока тази година са завършени успешно последните модернизации от проекта за повишаване на мощността на Пети блок. Предстоящите тестове целят да се потвърди готовността на системите и съоръженията за работа в условията на повишена мощност в различни експлоатационни режими, допълват в съобщението. Програмата за изпитанията е съгласувана с главния конструктор ОКБ \"Хидропрес\" и с Агенцията за ядрено регулиране, а товаровият график за дните на провеждането е предоставен на Електроенергийния системен оператор. Изпълнението е предвидено за почивните дни в края на седмицата с оглед намаленото търсене на електроенергия в този период, уточняват от пресцентъра. По време на изпитанията е планирано мощността на блока последователно да бъде понижена до 60 на сто и до 40 на сто. На 14 юли (неделя) турбогенераторът ще бъде изключен за няколко часа, след което в рамките на същия ден ще бъде включен и ще започне повишаване на мощността в съответствие с графика. Същата програма за изпитания е била изпълнена на Шести блок на АЕЦ \"Козлодуй\" през 2017 г., припомнят от централата. Сега този блок работи с пълно натоварване на мощността от 1040 мегавата.", "date": "2019.07.13", "title": "Тестват пети блок на АЕЦ „Козлодуй“"}
{"url": "https://www.monitor.bg:443/bg/a/view/obstrelvaha-televizionen-kanal-v-kiev-s-granatomet-170404", "text": "Неизвестни лица са обстрелвали с гранатомет сградата на телевизионния канал „112. Украйна“ в Киев. Полицията квалифицира деянието като терористичен акт. От ръководството на телевизионния канал са сигнализирали неотдавна международните организации за оказван натиск и отправени заплахи след анонсирането на новия филм на режисьора Оливър Стоун „Revealing Ukraine“.  Телевизията информирала, че предстои да излъчи филма, в който Оливър Стоун и украинският документалист Игор Лопатенок се опитват да обяснят кризата в Украйна.  След като се отзовават на сигнала, полицейските служители са установили повреди по фасадата на сградата и са отцепили района. Открит е тръба от гранатомет, която е изпратена за експертиза“, се съобщава в полицейския доклад. Извършителите се издирват. Образувано е наказателно дело по глава „Терористичен акт“, а всички събрани доказателства ще бъдат предадени на Службата за сигурност на Украйна за по-нататъшно разследване. Няма пострадали хора при обстрела.", "date": "2019.07.13", "title": "Обстрелваха телевизионен канал в Киев с гранатомет "}
{"url": "https://www.monitor.bg:443/bg/a/view/bnt-razkriva-tajnite-na-antarktida-v-poljarni-izsledovateli-170361", "text": "Една камера. Била е достатъчна, за да запечата тайните на едно от най-интересните и непознати места на Замята – Антарктида. И по точно остров Ливингстън. А с камерата е била журналистът на БНТ Мария Чернева, чийто филм „Полярни изследователи“ ще се излъчи премиерно утре, 14 юли от 13 часа по обществената медия. „Там сега е най-малко минус 17 градуса. И по всяка вероятност няма да стане по-студено. Макар на Антарктика, Ливингстън е остров и ледената вода определя „по-топлият“ му климат. Минус 17, с най-смразяващия и брутален вятър, който вероятно е затрупал изцяло базата ни. Безкрайните преливащи една в друга нощи без минута ден допълват този нечовешки пейзаж. Нашата база е празна, но има много други, в които целогодишно работят учени“. Така авторката описва специалното кътче земя, на което е посветила проекта си. Филмът \"Полярни изследователи\" разказва за последната експедиция на нашите учени на ледения континент. Защо Антарктида така неудържимо привлича учените там, защо я наричат най-голямата лаборатория, как се приспособява животът към екстремните условия и как ледът може да върне лентата милиони години назад?", "date": "2019.07.13", "title": "БНТ разкрива тайните на Антарктида в „Полярни изследователи“"}
{"url": "https://www.monitor.bg:443/bg/a/view/eva-parmakova-naj-naj-naj-lubimi-pesni-za-ljato-2019-170388", "text": "Само две години, след като звездата й изгря в X Factor, Ева Пармакова не само си проправи път към сърцата на тийнейджърите с \"Ти губиш\", но вече кара и родителите да потропват с крак в ритъм с Tell Me Right. Какво я кара самата нея да затанцува в най-горещите дни от годината? \"Най-важните качества на една песен, които ме карат веднага да я включа в летния ми плейлист, са позитивния вайб и способността й просто да те кара да се чувстваш щастлив!\", казва звездата, която ни позволи да надникнем и в нейния списък с топ 10   любими парчета за лято 2019. А ето и какво и какво видяхме там:", "date": "2019.07.13", "title": "Ева Пармакова: Най-най-най любими песни за лято 2019"}
{"url": "https://www.monitor.bg:443/bg/a/view/holivud-rasizmyt-se-lekuva-s-rasizym-170369", "text": "Попитали свита от висши мислители „Как да излекуваме расизма?“. С малко повече расизъм, провикнали се холивудските продуценти, прясно хвърлили черна боя върху Малката русалка. Не ни разбирайте погрешно – обзалагаме се, че избраната за ролята певица Холи Бейли ще изглежда повече от симпатично на големия екран със своята рибена опашка. Нужно ли беше обаче „Дисни“ да се хвърли до такава лудост в че да променят начина, по който поколения любители на приказките на Ханс Кристиан Андерсен са си представяли Ариел? „Да, авторът на „Малката русалка“ е от датски произход. Ариел... е русалка. Тя живее в подводното царство в международни води. Но нека – ей така, заради спора, да приемем, че и Ариел е датчанка. Датските русалки могат да са черни, защото датчаните (като хора) могат да са черни“, гласи част от изявлението на дъщерната телевизия на „Дисни“ - Freeform. Факт е, че хората в Дания днес могат да са както бели, така и чернокожи. През 19-и век, когато е писана приказката, надали е било така. Макар че не го казва в прав текст, самият Андерсен също загатва как точно приема цвета на кожата на героинята си: „Едва сега русалката забеляза, че рибешката й опашка бе изчезнала и че Към момента, впрочем, пионерът в анимациите се справя все пак донякъде адекватно в кастването на актьори от точния произход за игралните си римейкове. Така Аладин бе изигран от Мена Масуд (канадец с египетски корени), в ролята на принцеса Жасмин е Наоми Скот (англичанка с индийски корени), а догодина като Мулан ще видим китайската актриса Лиу Ифей. В цялата тази гама очевидната липса на чернокожа принцеса в римейковете явно е родила политкоректната идея за по-тъмна Малка русалка. Тъжен е обаче не фактът, че Холи Бейли ще изиграе Ариел – както вече споменахме, сигурни сме, че тя ще се справи добре. Трагедията се крие в това, че истинският реверанс към многообразието от раси щеше да позиционира актрисата в епицентъра на нова, оригинална история. Вместо това опитът на „Дисни“ да прояви чувствителност постигна обратния ефект и Бейли беше залята от вълна на хейт. Но хората отдавна са казали, че пътят към ада е осеян с добри намерения. Тъжно е и друго - в последните години присъствието на чернокож актьор в състава се превърна в кутийка, която продуцентите тикват по време на създаването на филма (поредицата) си. която невинаги е обоснована, а това от своя страна води и до случаи ала Малката русалка. Така, ако сте пропуснали тълкуванието на режисьорката Джоси Рурк (и предполагаме най-вече на продуцентите от Focus Features, Working Title Films и Perfect World Pictures), наличието на чернокожи аристократи през 16-и век в Англия е било нещо напълно нормално. Това поне разбираме от филма „Кралицата на Шотландия“, където въпросният е второстепенен герой, а цветът му на кожата му не получава и един коментар от останалите персонажи. Същото заглавие обаче си поставя за цел да бъде дори още по-политкоректно и каства актриса с азиатски корени и визия като придворна дама. Човек ще каже, че Англия се е отличавала с изключителен либерализъм преди петстотин години, когато реално миналата година дадени кинаджии просто са тиквали кутийки. Опитът да се избегне обвинението води дори до по-абсурдна проява на расизъм. Пример за това е случилото се който не успя да се класира за участие в хитовия сериал „Големи малки лъжи“ заради цвета на кожата си. Изпълнителят на Fly Away наскоро разказа, че е „бил предвиден да играе един от съпрузите“, но продуцентите от HBO изразили неудобство да наемат черен актьор за злодей. „Големи малки лъжи“ бе един от най-харесваните сериали на 2017 г. със звездната си актьорска група в главните роли – Рийз Уидърспун, Никол Кидман и Лора Дърн. Ако бях спечелил ролята, съм щял да бъда единственият черен мъж в сериала. И това, което стигна до мен, бе, че щом ще съм единственият черен мъж, те не биха искали да бъда този герой, който трябваше да бъда“, сподели пред Би Би Си преди време той. Така в поредицата няма чернокож мъж, за да не обвинят продуцентите в расизъм, ако той играе негативен персонаж. Ролята на Пери Райт, който се оказа побойник и изнасилвач, се падна на шведския актьор Александър Скарсгард. Той се представи брилянтно, а във втори сезон към каста като негова екранна майка се присъедини легендарната Мерил Стрийп. грабна главната роля за нов филм, който трябваше да я представи като трансджендър. Лентата Rub & Tug разказва истинската история на Данте Гил, която се е подвизавала в бизнес средите с мъжка идентичност през 70-те. Мнозина обаче скочиха срещу избора на режисьора именно сексапилната блондинка да влезе в кожата на Данте, както и срещу нейното решение да участва. Те се разделиха на два полюса – защо не е избран някой, който е минал през това, както и защо актрисата не се откаже, за да може трансджендър да вземе ролята. „Буквално най-малкото, което можеш да направиш, когато снимаш филм за трансджендъри, е да наемеш такъв за ролята“. „Не мога да повярвам колко е егоистична Скарлет“ и „Скарлет Йохансон трябва да спре наивно да приема роли и филмовите студиа трябва да работят по-добре“, гласяха само част от коментарите. Това принуди звездата от „Отмъстителите“ да се оттегли от продукцията. „В светлината на разразилите се в последно време етични въпроси около кастинга за ролята ми на Данте „Текс“ Гил реших с уважение да се оттегля от проекта“, заяви в писмо изявление, изпратено до LGBT обществото, актрисата. Много хора пък се обявиха против нагласата само трансджендъри да могат да пресъздават себеподобни на екрана. Никой обаче не повдигна темата дали Скарлет не е избрана заради таланта и името си, които със сигурност ще популяризират много повече филма и щяха да допринесат за гласността на тази наболяла тематика. Това не е първият подобен случай, пред който се изправя Йохансон. Феновете скочиха и когато тя взе главната роля в лентата „Дух в броня“, която се базира на японски персонаж. Почитателите на мангата, по която е направена продукцията, пуснаха петиция за смяна на каста през 2015 г. По тази линия се отказа от ролята си във филма „Хелбой“, клапата за който щракна в София. Звездата трябваше да изиграе майор Бен Даймио, който според комиксите на Майк Миньола е от азиатски произход. „Приех ролята, без да знам, че героят има азиатски корени. След съобщаването на новината за моето участие в проекта имаше доста напрегнати разговори и разбираеми притеснения относно този казус. Ясно е, че адекватното културно представяне на персонажа е изключително важно за хората. Пренебрегването на тази отговорност ще увеличи притеснителната тенденция за малкото присъстващи лица и гласове от различни етнически произходи в изкуството“, написа Скрейн в социалните мрежи. В опит да разчупи стереотипите пък Зендая кандидатства и спечели ролята на Емджей в новите филми за Спайдърмен. „Винаги казвам на мениджъра ми да ме изпраща на кастинг за роли, в които И досега – ако наистина съм искала ролята, съм я получавала всеки път“, горда е бившата старлетка на „Дисни“. Така тя се разписа като първата чернокожа партньорка на Човека паяк на големия екран. С драстична смяна в цвета на кожата се завърна и сериалът „Чародейките“ миналата година. Оригиналът се завъртя на малкия екран от 1998 до 2006 г., като актрисите Шанън Дохърти, Холи Мари Комбс и Алиса Милано бързо си завоюваха статута на световни знаменитости. След като поредицата беляза живота на милиони фенове, миналата година „Чародейките“ се завърнаха в изцяло нов състав, като ролите бяха поверени на Мелони Диас (с пуерторикански корени), звездата с африкански корени Маделин Манток и Сара Джефри. Този въпрос веднага възбуди зрителите, след като продукцията на минисериала на НВО успя да се изкачи на върха на стълбицата на поредици с най-висок рейтинг в телевизионната история. Британската сценаристка Карла Мери Суит се възмути в Туитър от отсъствието на чернокожи актьори в каста, а коментарът й мигновено разбуни духовете. „Изгледах два епизода от „Чернобил“. Добър е. Само едно нещо обаче… Разбирам, че героите може да са били бели в истинския живот, но също така те би трябвало да говорят с украински акцент, а тези актьори имат акценти от цяла Великобритания, така че ако зарежем точността, защо няма цветнокожи?“, попита тя. Според Мери Суит за създателите на сериала „чернокожите хора не съществуват“. „О, боже! В СССР? Сериозно?“, „Историята не е политкоректна“ и „Ще прекратя този разговор, защото никой не може да повярва, че такава глупост може да се публикува“, гласят само част от изказванията под публикацията на сценаристката. Малко след това се оказа, че всъщност един от ликвидаторите е бил тъмнокож. Това е Игор Хиряк, който сега е на 52 години. Той в момента е шофьор в завод в Череповец, Русия, отглежда кокошки в свободното си време и се радва на живота. Хиряк не знае нищо за произхода на цвета на кожата си.", "date": "2019.07.13", "title": "Холивуд: Расизмът се лекува с... расизъм"}
{"url": "https://www.monitor.bg:443/bg/a/view/spirat-za-1-chas-dvijenieto-po-magistrala-hemus-170396", "text": "Движението по автомагистрала \"Хемус\" между 49-и и 53-и километър ще бъде спряно тази вечер двупосочно от 23 до 24 ч., съобщават от АПИ. Това се налага поради монтиране на рамка за тол системата. Уточнява се, че късният час е избран, за да не се затруднява трафикът през деня. По време на ограничението движението ще се пренасочва от пътен възел \"Ботевград\" по обходния път на Ботевград и път I-3 към с. Трудовец - с. Разлив - пътен възел \"Правец\" - АМ \"Хемус\" и обратно. От АПИ призовават шофьорите да карат внимателно, със съобразена скорост, и да спазват стриктно пътната сигнализация.", "date": "2019.07.13", "title": "Спират за 1 час движението по магистрала „Хемус“"}
{"url": "https://www.monitor.bg:443/bg/a/view/ubit-na-mejduselski-pyt-otival-s-kolelo-za-lekarstva-na-bashta-si-170397", "text": "В ранния следобед в четвъртък 55-годишният Ибрям Али от варненското село Дръндар бе намерен мъртъв на пътя за Суворово. Според близките на загиналия, той отивал с колелото си за лекарства на болния си баща. „На 11 юли, около 17 часа, на пътя от село Дръндар за град Суворово е намерено тялото на мъж. Установено е, че той е загинал, вследствие на претърпяно пътно-транспортно произшествие“, съобщиха в официалната информация по инцидента от ОД на МВР – Варна. Шофьорът избягал, като и до днес все още не е установен. Полицията продължава да работи за изясняване на причините и обстоятелствата, довели до инцидента, както и за изясняване на другия участник в него. По случая е образувано досъдебно производство, добавиха още от силовото ведомство. Роднините на жертвата предполагат, че виновникът е управлявал селскостопанска машина. „В тялото му няма нищо, колелото му е там, не е ударено, нищо няма счупено по колелото“, разказа пред bTV сестрата на загиналия, Гюлмезар Исмаилова. \"Това е нещо, някакъв трактор с инвентар отзад, с плуг ли ще е, култиватор ли?“, смята пък Рафет Исмаил, който също е роднина на прегазения мъж.", "date": "2019.07.13", "title": "Убит на междуселски път отивал с колело за лекарства на баща си"}
{"url": "https://www.monitor.bg:443/bg/a/view/globjavat-fejsbuk-5-mlrd-dolara-zaradi-lichnite-danni-170394", "text": "Компанията Facebook ще бъде глобена с рекордните 5 милиарда долара от регулаторните органи в САЩ след разследване за неуспехите на най-голямата социална медия в света да защити личните данни на своите потребители, съобщи в. \"Уолстрийт джърнъл\", цитиран от ДПА. Американският ежедневник се позова на добре осведомени източници, че миналата седмица Федералната търговска комисия (ФТС) е взела съответното решение с 3 на 2 гласа. Не е ясно след колко време ще бъде обявена глобата. Разследването срещу Facebook започна миналата година, след като бе разкрито, че базираната в Лондон консултантска компания Кембридж Аналитика (Cambridge Analytica) е получила достъп до данните на до 87 милиона потребители. Кембридж Аналитика е работила за предизборната кампания на президента на САЩ Доналд Тръмп през 2016 г. Федералната търговска комисия и Facebook отказаха да потвърдят информацията на \"Уолстрийт джърнъл\". Министерството на правосъдието на САЩ сега прави преглед на споразумението, но обикновено не променя решения на ФТС, пише още изданието. Фейсбук е най-голямата социална медия в света с 2,7 милиарда активни потребители месечно, отбелязва Франс прес. Глобата не е особено голяма за компанията, която миналата година обяви печалба от 22 милиарда долара при оборот от 55 милиарда долара. В последно време обаче се надигнаха гласове за разделяне на гиганта, който е критикуван, че не се справя достатъчно добре при защитата на личните данни и в борбата срещу фалшивите новини.", "date": "2019.07.13", "title": "Глобяват Фейсбук 5 млрд. долара заради личните данни"}
{"url": "https://www.monitor.bg:443/bg/a/view/andrej-arnaudov-chovek-ima-pravo-da-jivee-kakto-pojelae-ako-ne-prechi-na-drugite-170348", "text": "-Кампанията започна през месец март, нищо че последната седмица активно се говори за нея. Най-общо казано – има няколко елемента. Това, което масово хората помнят от последните години, са големите национални кръщенета, на които кръстихме около 1000 деца при първите две издания. Включиха се около 20 000 човека. Освен това събрахме много мнения в нашата анкета за това какво трябва да се промени в средата ни, за да има повече деца в България. Направихме и дарения за най-голямата фондация за хора с репродуктивни проблеми. Тази година много неща се промениха. Първо, насочихме фокуса на вниманието си върху младите хора и навременното решение за създаването на деца. Така двойките биха имали повече време да създадат повече от едно дете, а и да му се радват по-дълго. Второ, защото навременното решение за създаване на деца предотвратява много възможности за проблеми, които срещат хората, решили да създадат поколение на по-късен етап от живота си. Аз не съм добър пример за това. Станах баща почти на 39 години. Разбира се, този проблем е по-изразен при жените, отколкото при мъжете. Но така или иначе фокусът ни е преди всичко върху младите двойки и семейства. С „Направи го сега“ не очакваме никой да го направи заради нас, естествено. Но казваме: „Ако сте готови, направете го сега и се включете в нашата капания, а ако не сте готови – вземете информирано решение, като изследвате колко време имате, защото това вече е възможно с помощта на съвременната медицина“. За тази цел ние организираме лекции, които са из цялата страна - с доктор, психолог, демограф и т.н. Срещаме се с хора от цяла България. Второто, което направихме – за първи път 20 от записалите се в кампанията ни тази година ще получат нашите „Бебешки ДНК пакети“, т.е. ще получат всичко най-необходимо за своите наследници през първите 12 месеца от техния живот. За тази цел влязохме в контакт с бизнеса и така осигурихме за тези 20 деца, които ще бъдат избрани в началото на 2020 г., всичко най-необходимо. Става въпрос за памперси, дрехи, колички, мляко, пюрета и т.н. През 2020 г. ще бъде третото национално кръщене. Този път имаме много въздействаща телевизионна реклама на кампанията си, която е в съвсем различна стилистика. Един от елементите, който вкарахме, е външната реклама, която е по-провокативна и хумористична и очевидно успя да разбуни духовете - къде със, къде без причина. В крайна сметка това предизвика сериозен дебат, което е добре, защото много хора, които не знаеха достатъчно за кампанията, научиха за нея.  -Честно казано ние искахме кампанията да бъде леко провокативна. Да си призная, не сме очаквали реакцията да бъде чак такава. Разбира се, обществото е много променено. Хумор, който би изглеждал soft, ако го правихме по телевизията преди години, защото преди всичко ние сме хора от шоубизнеса, в определени среди покрай социалните мрежи може да създаде съвсем различни реакции. Това не значи, че рекламата чак толкова скандализира хората. Просто има определени кръгове, които са чувствителни на определени теми. Но тук е много важно да кажем, че нашата кампания по никакъв начин не е дискриминираща, тя е насочена еднакво към мъжете и жените. Абсолютно важно е да се знае, че всеки човек има право да живее както пожелае, ако не пречи на другите. Това е в основата на моите лични разбирания, както и на колегите ми, които стоят зад кампанията. -Най-важното, което искам да кажа на тази част от обществото, която е чувствителна на тема толерантност, права, дискриминация и т.н., е, че ще сме направили истинска крачка напред, ако започнем да приемаме чуждото мнение, чуждата гледна точка и чуждите ценности. Както аз нямам никакъв проблем с техните, така и те трябва да приемат, че има хора с различни разбирания, чувство за хумор и светоусещане. Притеснявам се, че част от хората, които имат най-голяма претенция, че защитават свободата и толерантността, всъщност не приемат различните от техните гледни точки. - Аз не смятам себе си по никакъв начин за пример и никога не съм опитвал да бъда в центъра на това, което правим. Имал съм интересен и бурен живот, радвам се в момента на семейството си, на детето си, но не се натрапвам на никой като пример. Имаме в ДНК хора, които могат да бъдат дадени за пример за нашите каузи - като волейболната легенда Владо Николов, който е създал четири деца. Ние сме по някакъв начин популярни, имаме повече възможности чисто медийно да се опитваме да правим неща, които смятаме за полезни. Не мисля, че ние трябва да сме в центъра на темата. Иначе много ме радва детето. Той сега влиза в много по-интересна възраст. Започва да е много по-контактен, да се опитва да говори някакви неща, които ние още не разбираме, да тича напред-назад... Така че става все по-интересно и все по-хубаво. - Има много неща, върху които работим. На първо време най-важното, с което се занимаваме, е стартът на петия сезон на „Фермата“. Ние сме в много напреднал етап на работата, не сме далеч от времето, в което ще започнем снимките. За „Фермата“ даваме почти всичките си сили. Работим по новия сезон на „Бригада нов дом“. След една седмица стартира фестивалът One Love Tour в Банско. Също така се подготвяме за нови сезони на „Смени жената“ и „Папараци“. Работим по няколко идеи за сериали, като един от тях вече е предаден на телевизията и тя ще прецени кога да съобщи за неговото излъчване. Имаме много основна работа, но ДНК за нас е някаква форма на страст, удоволствие и мисия, която се радваме да вършим. И се гордеем с това, което правим.", "date": "2019.07.13", "title": "Андрей Арнаудов: Човек има право да живее както пожелае, ако не пречи на другите"}
{"url": "https://www.monitor.bg:443/bg/a/view/lupko-petrovich-kritikuva-igrachite-na-cska-sled-hiksa-s-etyr-170398", "text": "Люпко Петрович, който официално не е треньор на ЦСКА, но е очевидно водещата фигура в щаба на отбора, разкритикува играчите след домакинското 2:2 срещу „Етър“. Изпуснатите 2 точки на старта на първенството са изненадващ сценарий в мач, който се счита за \"задължителен\", ако ЦСКА има амбиции да гони титла през сезона. \"Футболистите показаха как не трябва да се играе и да се влиза в мача - каза ядосаният Петрович. - С подобно поведение не се печелят мачове. Когато на терена няма дисциплина, няма и победи. Не знам защо играчите играха по този начин. Дали ЦСКА има класа, трябва да видим тепърва. Победата над „Титоград“ (4:0 в Лига Европа в четвъртък - б.р.) не ни е заблудила“, заяви сръбският специалист. Треньорът на „червените“ Добромир Митов говори пред камерите на „Диема спорт“ веднага след двубоя: \"Леко подценихме ситуацията и не мога да си обясня това. Предупредих футболистите, че „Етър“ е солиден отбор, играещ футбол. Трябва да бъдем внимателни и да избягваме да си създаваме главоболия, така че ще анализираме това нещо\", каза наставникът. В първия мач от новия сезон „Берое“ спечели гостуването си на „Ботев“ (Враца). Старозагорци дадоха отличен старт на амбициите си за класиране в евротурниритe, с успех на негостоприемния \"Христо Ботев\" във Враца. Днес ще се изиграят още два мача от първия кръг. „Арда“ ще направи своя дебют в елита с домакински двубой в Кърджали срещу „Ботев“ (Пд) от 18.30 часа.   От 21.00 ч. пък шампионът „Лудогорец“ ще започне кампанията си срещу новака „Царско село“. Срещата ще се играе във Велико Търново заради незавършила работа по тревното покритие на стадиона в Разград.", "date": "2019.07.13", "title": "Люпко Петрович критикува играчите на ЦСКА след хикса с „Етър“"}
{"url": "https://www.monitor.bg:443/bg/a/view/v-syn-bylgarija-e-naj-evtinata-destinacija-za-alkoholna-vakancija-tova-ljato-170390", "text": "В. „Сън“ препоръчва България като най-евтината дестинация за „алкохолна ваканция“ в Европа това лято. Британският таблоид съветва своите читатели да избягват Франция, където бирата струва над три пъти по-скъпо отколкото в България. За отстровитяните, които търсят алкохолна ваканция, Слънчев бряг е мястото, където да отидат, пише авторката на статията Цин Се. Тя отбелязва, че там не само са едни от най-ниските цени на бирата и виното сред европейските морски курорти, но и тази година е с близо 14 процента по-евтино в сравнение с миналото лято. За сравнение бирата е с 342 процента по-евтина в Слънчев бряг, отколкото в Ница, а виното - с около 238 процента. При това положение не е изненада, че Слънчев бряг се превърна в новия Магалуф, популярен курорт на испанския остров Майорка, за обичащите купона британци, пише Цин. Тя отбелязва също, че българският курорт е изгоден за семейни ваканции, а цените на храната по заведенията са едни от най-ниските.", "date": "2019.07.13", "title": "В. „Сън“: България е най-евтината дестинация за алкохолна ваканция това лято"}
{"url": "https://www.monitor.bg:443/bg/a/view/pytnik-s-pejsmejkyr-prizemi-izvynredno-samolet-v-bukuresht-170389", "text": "Пътнически самолет на турската авиокомпания „Pegasus Airlines”, пътуващ от Виена до Анкара, извърши аварийно кацане на летището в Букурещ поради факта, че един от пътниците е получил инфаркт по време на полета, съобщава австрийският вестник „Heute”. Според информация на компанията получилият инфаркт пътник е бил турски гражданин, който е летял въпреки съветите на лекарите да не пътува със самолет, тъй като скоро му е бил поставен пейсмейкър. Пасажерът е починал въпреки оказаната спешна помощ. Австрийското издание отбелязва, че на борда на самолета са пътували десетки австрийски граждани, които са били принудени да пренощуват на летището в Букурещ.", "date": "2019.07.13", "title": "Пътник с пейсмейкър приземи извънредно самолет в Букурещ"}
{"url": "https://www.monitor.bg:443/bg/a/view/uikend-sys-slynce-i-oblaci-no-pochti-bez-valeji-170387", "text": "Днес сутринта ще е предимно слънчево, но около и след обяд облачността ще се увеличава и на места в северозападната половина от страната ще има превалявания. Ще духа до умерен вятър от южната четвърт и дневните температури слабо ще се повишат. Максималните ще са предимно между 26 и 31 градуса. През нощта срещу неделя в Западна България валежите ще са интензивни и на места ще са придружени с гръмотевици. Преди обяд по Черноморието ще е предимно слънчево. След пладне облачността ще се увеличи, но ще остане почти без валежи. Ще духа слаб до умерен вятър от юг-югоизток. Максималните температури ще са 25-26 градуса, близки до температурата на морската вода. Вълнението на морето ще е 2-3 бала. Преди обяд в планините ще е предимно слънчево, но след пладне облачността ще се увеличава и на много места в масивите от Западна и Централна България ще превали. Ще духа слаб западен вятър, който след обяд ще се усили и ще се ориентира от юг. През нощта срещу неделя в западните райони валежите ще са интензивни и с гръмотевици. Максималната температура на височина 1200 метра ще е около 18 градуса, а на 2000 метра - около 11 градуса.", "date": "2019.07.13", "title": "Уикенд със слънце и облаци, но почти без валежи"}
