{"url": "https://www.monitor.bg/bg/a/view/ludogorec-srazi-botev-pd-i-drypna-na-vyrha-163113", "text": "„Лудогорец“ се наложи над „Ботев“ (Пловдив) с 3:0 в мач от четвъртия кръг от първата шестица. По този начин българският шампион увеличи преднината си на пет точки пред втория в класирането ЦСКА, който по-рано завърши 0:0 с „Левски“. Първото попадение реализира Драгош Григоре в 37-ата минута от дузпа. В 45-ата минута влезлият като резерва Якуб Шверчок удвои. Полякът реализира за втори път в 89-ата минута. В отбора на \"орлите\" след контузия се завърна стражът Пламен Илиев. Аут за двубоя бе Козмин Моци, който изтърпява наказание.", "date": "2019.04.20", "title": "„Лудогорец“ срази „Ботев“ (Пд) и дръпна на върха"}
{"url": "https://www.monitor.bg/bg/a/view/13-futbolni-fenove-sa-zadyrjani-okolo-vechnoto-derbi-163112", "text": "13 футболни фенове са задържани преди, по време и след мача „Левски”-ЦСКА тази вечер в София. 12 души във видимо нетрезво състояние не са били допуснати на стадиона, съобщават от МВР. Не е имало напрежение или по-сериозни инциденти около двубоя. Столичната полиция предприе всички необходими мерки за обезпечаване на реда и сигурността на гражданите, съобщават още от МВР. От задържаните един е бил без документи за самоличност, останалите за извършили различни нарушения.", "date": "2019.04.20", "title": "13 футболни фенове са задържани около вечното дерби"}
{"url": "https://www.monitor.bg:443/bg/a/view/evrostat-germanija-proizvejda-naj-mnogo-shokolad-v-es-163104", "text": "В различните държави от ЕС има различни великденски традиции и кулинарни рецепти. Но едно нещо винаги присъства на празничната трапеза – шоколадът, пише БГНЕС. Според европейската статистическа служба Евростат на лакомството се наслаждават всички държави от евроблока, но малцина могат да се похвалят с доминантно положение при производството му. На челно място в класацията е Германия, която произвежда 32 процента от шоколадовите изделия или 1,3 милиона тона, следвана от Италия с 18 процента или 700 000 тона, показват данните на Евростат за 2017 година. Франция и Холандия произвеждат по 9 на сто или 400 000 тона шоколад, а Великобритания – 7 на сто или 300 000 тона. Белгия, Полша и Испания заедно допринасят с още 16 процента към производството на лакомството. Така тези осем държави членки на ЕС произвеждат около 90 процента от всичкия шоколад в ЕС. През 2017 година в ЕС са произведени 4 милиона тона от лакомството на стойност 18,3 милиарда евро.", "date": "2019.04.20", "title": "Евростат: Германия произвежда най-много шоколад в ЕС"}
{"url": "https://www.monitor.bg:443/bg/a/view/mladejyt-ubil-majka-si-v-sofija-ostava-v-aresta-163110", "text": "21-годишният Йордан Иванов, който е обвинен за убийството на майка си в София, остава в ареста, реши Софийският градски съд. Тялото на 43-годишната жена бе намерено в столичния квартал „Младост” преди дни. 21-годишният заподозрян за злодеянието бе заловен в пътническия влак София-Варна на гара Горна Оряховица. Той бил спипан от служители на Транспортна полиция. Скандал с финансов мотив вероятно стои зад убийството на жената от сина ѝ в София. Двамата са пристигнали в столицата на 16 април. Целта е било настаняване на сина в клиника за лечение на наркомании. Апартаментът, в който се настанили, е бил на жена, която се запознала с майката в рамките на програма за лечение на деца със зависимости. Синът е криминално проявен за хулиганство, грабежи и други провинения, последното от които е от преди дни - опит за грабеж на казино във Варна. Лекуван е в психиатрии.", "date": "2019.04.20", "title": "Младежът, убил майка си в София, остава в ареста"}
{"url": "https://www.monitor.bg:443/bg/a/view/bylgarski-grajdanin-izvyrshi-dvojno-ubijstvo-v-turcija-i-se-samoubi-163101", "text": "Български гражданин е извършил двойно убийство в турския град Маниса, след което се е самоубил. Това съобщават турски медии. Бившата приятелка на 31-годишния Теннур Илиязов Тахиров - Рабиа Байрам, която е турска гражданка, му заявила, че не иска повече да го вижда и иска той да остави семейството ѝ на спокойствие. Впоследствие Тахиров разбил вратата на дома на семейството и след скандал с майката на момичето Фатма Байрам я прострелял. После застрелял на улицата и опиталата се да избяга през балкона 23-годишна Рабиа. След извършеното Тахиров се е самоубил с пистолета си. Трагедията се е разиграла вчера на обяд в община Юнусемре, област Маниса, съобщава БНР. При огледа полицейските служители са открили 9 гилзи - три в дома на семейството и шест на улицата. До вчера турските медии съобщаваха само инициалите на нападателя, както и че е \"влязъл в Турция от България\". Днес вече съобщават за националност, имена и години.", "date": "2019.04.20", "title": "Български гражданин извърши двойно убийство в Турция и се самоуби"}
{"url": "https://www.monitor.bg:443/bg/a/view/trima-dushi-sa-zadyrjani-za-pushene-na-marihuana-pred-ns-163103", "text": "Трима души са задържани за пушене на марихуана пред Народното събрание. Много хора се включиха в акцията в центъра на София, предаде Нова телевизия. Събитието е своеобразен протест срещу криминализирането на употребата на марихуана и се организира в социалните мрежи. Точно в 16.20 следобед десетки млади хора демонстративно запалиха от забранените цигари, въпреки риска да бъдат арестувани. И малко след началото на събитието трима бяха задържани. Основните искания на младежите са декриминализацията на притежанието на малки количества трева за лични цели, както и възможността за отглеждане на до две растения за лични нужди.", "date": "2019.04.20", "title": "Трима души са задържани за пушене на марихуана пред НС"}
{"url": "https://www.monitor.bg:443/bg/a/view/borisov-bsp-razchita-na-kysa-pamet-i-nisko-obrazovani-hora-163106", "text": "360 млн. лева увеличение на учителските заплати сме предвидили за догодина. Бързо да се провери състоянието на всички училищни автобуси съм възложил на Вълчев. Това заяви премиерът Бойко Борисов на отчета на ГЕРБ за гражданския диалог „Европа в нашия дом”. Тук може да се разчита на 20 млн. лв. и още толкова за интерактивно обучение. В природните науки изоставаме, коментира премиерът. Направихме паркове в София, за да има БСП къде да се събират. БСП разчитат на къса памет и ниско образовани хора, добави Борисов. Когато София беше в руина след синьо-червено управление, се наложи да правим паркове, булеварди, заводи, училища, детски градини, абсолютно всичко. Нито едно нещо нямаше, ако щете и НДК. И парите за Хемус сме ги заделили, стоят по сметката, каза Борисов. Ударно ще довършим пътя Шумен-Търговище. Мездра-Ботевград на Нанков съм разпоредил до 2-3 седмици да е готово да стартира трасето, добави Борисов. Ако играем с техните номерца, трябва да сложим билбордове, на които да пише откога докога какво е построено. Ние няма да се сравняваме с чеверме-социалистите, не ги обиждам, цитирам Иво Христов, този Христов, който нарече социалистите чеверме-социалисти, каза Борисов. Да си спомним как панически след тройната коалиция как тези, които сега в Южния парк се заканват, панически бягаха и се предреждаха, през глава бягаха за Брюксел, през глава бягаха да се спасяват, заяви премиерът. Тоновете наркотици, които съм задържал при мои операции, не могат да преброят. Ако има автокрация, как всички тези скандали цял ден не спират, апартаменти, къща, тераса, сауна, баня? От сутрин до вечер. Ако няма свобода на медиите как това ще се случва? Как след всичките тези скандали демокрацията си работи, каква автокрация? Пред кого автокрация?, попита Борисов. Когато върховният главнокомандващ призовава генералитета да не стои безропотно, това не е ли диктатура? Много са изнервени. Ние сме наложили стандарта – виновните си подават оставката. Но БСП разчитат на късата памет. Тези хора говорят за борба с корупцията, тези, които когато управляваха, ние не излизахме от прокуратурата и следствието – поръчкови, поръчкови, поръчкови дела, повтори Борисов. Източили парите, а викат: не, това е политическа вендета. Към кое? Изведнъж те казват, че ГЕРБ трябва да бъде заличен, както затриха СДС, за да остане вечната БСП, БКП със същите хора? Толкова са си повярвали, че са се променили, но си личи по действията им, че не са, подчерта Борисов.", "date": "2019.04.20", "title": "Борисов: БСП разчита на къса памет и ниско образовани хора"}
{"url": "https://www.monitor.bg:443/bg/a/view/bsp-predstavi-kandidatite-si-za-evrodeputati-163105", "text": "БСП представи кандидатите си за евродепутати. В неделя от левицата официално обявиха и слогана на кампанията си – „Справедливост сега”. А самата кампания ще бъде открита на 1 май. Приоритетните теми в нея представиха Елена Йончева, Сергей Станишев, Иво Христов, Петър Витанов и лидера на партията Корнелия Нинова. „Можем да поставим началото на промяната на модела, в който 30 години политици, икономически кръгове, олигарси са заедно единствено за личния си интерес и срещу интереса на народа. Този модел можем да променим“, заяви Нинова. Тя се обърна към българите да излязат и да гласуват на 26 май. „Тръгваме за европейски избори, за предсрочни парламентарни избори, но най-вече тръгваме на битка за „Справедливост сега” – слоганът на нашата кампания. Справедливост днес, не след 5, не след 10 години, не с празни обещания и с кухи фрази. Днес българският народ и Европа имат нужда от справедливост“, каза тя.", "date": "2019.04.20", "title": "БСП представи кандидатите си за евродепутати"}
{"url": "https://www.monitor.bg:443/bg/a/view/adel-veche-e-sama-razdeli-se-sys-sypruga-si-163102", "text": "Певицата Адел се раздели със съпруга си Саймън Конеки. Новината беше съобщена от представители на британската изпълнителка. В изявление на звездата се посочва, че въпреки раздялата, „двамата ще си поделят грижите за сина им и ще останат любящи родители“. Двамата съпрузи помолиха медиите да зачетат правото им на личен живот и посочиха, че повече няма да коментират раздялата си публично. Адел роди сина си Анджело през 2012 г. 30-годишната певица се омъжи тайно за Саймън Конеки през 2016 г., след продължила пет години връзка. Двамата за първи път обявиха брака си публично по време на церемонията по връчването на наградите „Грами“ през 2017 г., когато певицата благодари на „съпруга“ си при получаването на грамофончето. Родената в Лондон звезда се изкачи до челните места в класациите с албумите си \"19\", \"21\" и \"25\". Дебютният, който беше издаден през 2008 г., се превърна в хит със синглите Chasing Pavements и Hometown Glory, които достигнаха върха в британските чартове. След дебюта си тя спечели огромно признание и награди, а следващият й албум \"21\" стана номер 1 в класациите на 30 държави, включително Великобритания и САЩ. Третият албум на звездата \"25\" се продаде в рекордните 800 000 копия само през първата седмица от пускането си на пазара и стана най-продаваният албум за 2015 г. През март Адел беше забелязана да влиза в звукозаписно студио в Ню Йорк, което предизвика спекулации за очакван нов албум.", "date": "2019.04.20", "title": "Адел вече е сама, раздели се със съпруга си"}
{"url": "https://www.monitor.bg:443/bg/a/view/nulevo-ravenstvo-mejdu-levski-i-cska-163107", "text": "ЦСКА и „Левски“ завършиха 0:0 в голямото дерби от четвъртия плейофен кръг на Първа лига, играно на Националния стадион „Васил Левски“. Двата тима не предложиха атрактивна игра на зрителите, като преобладаваше битката и здравите единоборства в средата на терена, докато чистите голови положения отсъстваха. „Червените“ имаха териториално преимущество през първото полувреме, но не успяха да затруднят Николай Михайлов. Най-интересната ситуация бе в самото начало, когато изстрел на Кристиян Малинов срещна гредата. След почивката „сините“ изравниха играта, но също имаха затруднения да създават чисти положения, а в заключителните минути играта съвсем се накъса и в крайна сметка така и не падна гол. По този начин ЦСКА се доближи на две точки от лидера „Лудогорец“, който по-късно днес приема „Ботев“ (Пловдив) и ще има възможността да дръпне с пет точки на върха. От своя страна „Левски“ вече има 59 точки и остава на трета позиция, на шест точки зад ЦСКА и на осем от „Лудогорец“.", "date": "2019.04.20", "title": "Нулево равенство между „Левски“ и ЦСКА"}
{"url": "https://www.monitor.bg:443/bg/a/view/iskat-postojanen-arest-za-alo-izmamnicite-ot-gorna-orjahovica-163109", "text": "Специализираната прокуратура ще внесе искане в Специализирания наказателен съд за задържане под стража на петима от участниците в организираната престъпна група за телефонни измами, задържани след акция в Горна Оряховица и в София. На другите шестима от групата, задържани в Румъния с европейска заповед за арест, мерки за неотклонение ще се гледат след връщането им в България, съобщиха от спецпрокуратурата. Разбитата престъпна група от алоизмамници е действала на територията на България и Румъния от началото на 2017 г. до разбиването ѝ при операцията в Горна Оряховица преди дни. Престъпниците са лъгали хора за 2 млн. лева. Престъпната група е действала и е провеждала обажданията от Румъния. В схемата са участвали 25 души, 9 от тях са криминално проявени и осъждани. На част от тях има издадени европейски заповеди за арест. Голяма част от алоизмамниците са били в роднинска връзка, включително и „мулетата“, които са пренасяли парите от жертвите до групата. При акцията на полицията са проверени 17 адреса в България и Румъния, иззети са 133 мобилни апарата, предимно стари модели, 137 сим карти. На територията на Румъния групата е настанявана в хотели, къщи за гости, откъдето са правени стотици хиляди обаждания на територията на България. Зам. главният прокурор Иван Гешев заяви, че след разбиването на операцията не имало нито едно обаждане на ало измамници от Румъния за България.", "date": "2019.04.20", "title": "Искат постоянен арест за ало измамниците от Горна Оряховица"}
{"url": "https://www.monitor.bg:443/bg/a/view/iznenada-fonini-otvja-nadal-na-polufinalite-v-monte-karlo-163108", "text": "Италианецът Фабио Фонини се класира за финала на „Мастърс“ турнира в Монте Карло, след като разби 11-кратния шампион Рафаел Надал с 6:4, 6:2 във втория полуфинал от надпреварата. Фонини имаше три победи в 14 двубоя с Надал до момента, но днес тотално надигра именития си съперник и стигна до заслужен успех. Рафа имаше много проблеми на собствен сервис и допусна цели шест пробив в срещата, докато Фонини бе много агресивен и прецизен, като често реализираше печеливши удари в близост до линиите. Италианецът се класира за първия си финал на ниво „Мастърс“, след като през тази седмица записа победи над Андрей Рубльов, Александър Зверев, Борна Чорич и Рафаел Надал. Преди началото на надпреварата в Монте Карло той имаше пет поредни загуби на клей. В решаващия мач за титлата Фонини ще се изправи срещу сърбина Душан Лайович, който по-рано днес победи 10-ия поставен в схемата руснак Данийл Медведев със 7:5, 6:1. 48-ят в света Лайович спечели 12 от последните 13 гейма, за да стигне първия си финал в турнири от сериите „Мастърс“. Фонини и Лайович не са се изправяли един срещу друг до момента.", "date": "2019.04.20", "title": "Изненада: Фонини отвя Надал на полуфиналите в Монте Карло"}
{"url": "https://www.monitor.bg:443/bg/a/view/marija-gabriel-vrychi-vaucher-za-bezplaten-internet-na-kmeta-na-sapareva-banja-kalin-gelev-163100", "text": "Българският еврокомисар Мария Габриел връчи ваучер за безплатен безжичен достъп до интернет на кмета на община Сапарева баня Калин Гелев. Инициативата за безплатен безжичен достъп до интернет WiFi4EU е първата по рода си европейска инициатива, насочена директно към общините. „Имах удоволствието да дам символично ваучер на поредна българска община, спечелила финансиране от 15 000 евро за изграждане на точки за безплатен обществен интернет“, посочи Мария Габриел. Тя връчих ваучера на кмета Калин Гелев на емблематичното за община Сапарева баня място – Гейзерът, който е един от най-горещите на континентална Европа. „Посетителите на тази уникална природна забележителност вече ще се радват на по-добра свързаност, благодарение на WiFi4EU. Това е още един пример как малки, но пряко достигащи до хората проекти, имат голяма стойност. Ползите са също за туризма и видимостта на културното наследство“, каза българският еврокомисар. Тя разгледа забележителностите в малката планинска община, а преди това се срещна и разговаря с кметския екип на Сапарева баня. 113 български общини спечелиха финансиране при първата покана за участие в инициативата или 54% от кандидатствалите. Очаква се през май да станат ясни и селектираните във втората покана.", "date": "2019.04.20", "title": "Мария Габриел връчи ваучер за безплатен интернет на кмета на Сапарева баня"}
{"url": "https://www.monitor.bg:443/bg/a/view/nad-130-predpriemachi-sybra-forum-za-biznes-i-investicii-vyv-varna-163096", "text": "Над 130 представители на бизнеса събра във Варна регионален форум на тема „Инвестиции и бизнес”, организиран от „Предприемачи ГЕРБ“ и Фондация „Ханс Зайдел”. Сред участниците имаше предимно бизнесмени от Варна и областта, но специално за форума пристигнаха и представители на частния сектор в Бургас, Враца, Добрич и Търговище. Кметът на Варна Иван Портних приветства гостите, като изтъкна ролята на европейското финансиранe за разширяване възможностите на общините да обновяват инфраструктурата и да подобряват средата за живот и бизнес. „Истинският капитал на града ни са младите и образовани хора, за които се стараем да създадем условия да се развиват и реализират именно тук”, категоричен бе домакинът. По повод финансовите инструменти, които предлага Фондът на фондовете и които бяха сред акцентите на форума, Портних отбеляза, че община Варна към момента работи активно с него по три проекта – за Рибарското пристанище, за обновяване на филиала на театъра и на читалището в район „Владислав Варненчик”. „Варна е първият град, в който презентираме Фонд на фондовете и възможностите за привличане на инвестиции на регионално ниво”, заяви при откриването на събитието председателят на Предприемачи ГЕРБ Валя Чилова. „Много често бизнесът ни пита какво ще се случи, когато свършат еврофондовете, не се ли успиваме, разчитайки единствено и само на еврофинансиране. Затова смятаме, че все повече трябва да говорим за новите и различни начини за финансиране, без да е сложно технически, а да сме максимално полезни и на бизнеса, и на обществото”, отбеляза Чилова. „Европейските структурни и инвестиционни фондове (ЕСИФ) навлизат в нова епоха на финансови инструменти. Назад във времето се наложи като модел фокусът да е върху разходната част, перспективата обаче е да бъде върху финансово устойчиви проекти, базирани на стратегическо планиране и възможност да генерират приходи в бъдеще”, подчерта Ангелина Тодорова, ръководител на звено „Координация” на Фонд на Фондовете. По думите й глобалната сума, управлявана от фонда, е над 1,2 млрд. лв., които се цели да бъдат допълнени с частни финансови средства до 2,6 млрд. лв. „Половината от средствата са на разположение на предприемачите, а останалите – на проектните инициатори от публичния сектор. Гамата от инструменти е много широка, предлагат се възможности, включително и на физически лица и на съвсем стартиращи идеи и фирми, където предоставяме микрофинансиране, като се стига и до продукти, насочени към най-високия сегмент развити иновативни предприятия. Средствата на Фонда са с нулеви лихви и такси, те се комбинират с частно финансиране при пазарни условия, което е и целта - допълнително да стимулираме частните инвестиции и частната експертиза. Работим с много банки, финансови посредници, в това число и лизингови дружества, микрофинансиращи интституции и други партньори”, разясни Тодорова пред предприемачите. В рамките на форума беше споделен и ценен опит на Столичната агенция за инвестиции и приватизация. Нейният изпълнителен директор Владимир Данаилов посочи, че активно помагат на бизнеса с информация, контакти, пазари, международна експанзия и консултации за финансиране. „ Целта ни е обща - развити региони за успешна икономика на България! Като първи регионален инструмент за икономическо развитие у нас ще се радваме да предадем добри практики”, отбеляза Данаилов и сподели, че чрез разработения формат „City to city” вече има сътрудничества с Лондон и Виена и рамково споразумение с още 43 града в ЕС. „Във Варна сме, за да чуем от бизнеса как ЕС може да стимулира още повече предприемачеството. Освен за по-достъпно финансиране, продължаваме да работим за по-лесна и ясна информация. Затова поканихме и Звеното за консултации по еврофинансиране да представи възможностите за преференциални условия и експертната помощ за привличане на инвестиции, които предоставят на българския бизнес”, коментира евродепутатът Ева Майдел. Варненският евродепутат Емил Радев запозна присъстващите с новите правила, които предвижда директивата за превантивно преструктуриране, втори шанс, процедурите по несъстоятелност и освобождаване от отговорност. „Тя е стъпка напред в правилната посока, защото ще улесни бизнеса и ще ограничи ненужната ликвидация на жизнеспособни предприятия, особено на малки и средни фирми”, категоричен бе Радев. Андрей Новаков отново опроверга фалшивите новини, че през следващия програмен период европарите за България свършват. „Митът рухна. Европейските средства не само, че не свършват, а и се увеличават с над 3,6 млрд. евро”, категоричен бе най-младият евродепутат в ЕП през този мандат. Новаков представи новата опция на своя сайт, наречена „Еврофинансирай”. „Тя функционира лесно и достъпно като безплатна търсачка, актуализира се всекидневно и помага на хората да се ориентират бързо и точно в морето от информация за европейските програми”, обясни евродепутатът. На поставените въпроси, относно програмата А.L.E.C.O. за обмен на опит в най-големите и успешни компании извън ЕС, той посочи, че вече има около 790 кандидати. „Към Нова година кандидатите от България бяха на трето място по брой на одобрените. Целта ми е да се увеличат държавите в списъка на програмата, а също и бюджета”, отбеляза Новаков и припомни, че всеки, който се възползва от програмата, получава по 1 000 евро месечна стипендия и до 800 евро за билет за пътуването си до съответната държава.  ", "date": "2019.04.20", "title": "Над 130 предприемачи събра форум за бизнес и инвестиции във Варна"}
{"url": "https://www.monitor.bg:443/bg/a/view/siti-vze-revansh-nad-totnym-i-se-vyrna-na-vyrha-163095", "text": "„Манчестър Сити“ успя да вземе частичен реванш срещу „Тотнъм“ след драматичното отпадане от Шампионската лига през седмицата. Отборът на Пеп Гуардиола спечели с 1:0 на \"Етихад\" и се върна на върха на класирането, като има аванс от една точка пред „Ливърпул“. Единственото попадение в срещата отбеляза Фил Фоудън още в петата минута. Двата отбора не повториха спектакъла от сряда, като към края на срещата нервите господстваха. \"Шпорите\" имаха няколко отлични възможности да се разпишат, но не успяха да стигнат до равенството.", "date": "2019.04.20", "title": "„Сити“ взе реванш над „Тотнъм“ и се върна на върха"}
{"url": "https://www.monitor.bg:443/bg/a/view/chetirima-raneni-pri-katastrofa-163089", "text": "Мъж и три жени пострадаха при верижна катастрофа на пътя София - Варна, в района на великотърновското Ново село. Сигнал за произшествието е получен днес в 14.26 ч. По първоначална информация са се ударили шест леки автомобила. Всички пострадали са откарани в Спешна помощ във Велико Търново. Участъкът на произшествието временно е затворен за движение. Автомобилите изчакват на място. Извършва се оглед от органите на полицията.", "date": "2019.04.20", "title": "Четирима ранени при катастрофа край Ново село"}
{"url": "https://www.monitor.bg:443/bg/a/view/nad-120-arestuvani-pri-porednata-demonstracija-na-jyltite-jiletki-v-parij-163093", "text": "Сблъсъци избухнаха и днес в Париж по време на демонстрация на \"жълтите жилетки\", които протестират всяка събота от ноември насам срещу социалната и данъчната политика на правителството, предаде БТА. Кадри, разпространени от френските медии, както и видеоклипове от социалните мрежи, показват участници в протеста, които рушат и палят бариери из парижките улици, а мнозина хвърлят бомбички. Полицията нееднократно използва срещу демонстрантите шокови гранати и сълзотворен газ. Дотогава демонстрацията, събрала хиляди протестиращи, протичаше спокойно, допълва АФП. Префектурата съобщи за 126 души, откарани в полицейските управления, и за над 11 хиляди подложени на превантивни проверки от органите на реда. Според телевизия Бе Еф Ем по-рано днес президентът Еманюел Макрон спешно е извикал вътрешния министър Кристоф Кастанер, който да му докладва за развитието на ситуацията. Днес се очакваха и шествия в различни региони на Франция, но Париж изглежда остава център на вълненията по време на 23-ата поредна протестна събота, отбелязва АФП.", "date": "2019.04.20", "title": "Над 120 арестувани при поредната демонстрация на „жълтите жилетки“ в Париж"}
{"url": "https://www.monitor.bg:443/bg/a/view/borjana-kalejn-sys-srebro-v-mnogoboja-za-sk-v-tashkent-163094", "text": "Боряна Калейн спечели сребърен медал в многобоя на Световната купа по художествена гимнастика в Ташкент (Узбекистан). Калейн събра 76,500 точки, като единствено сериозна грешка в изпълнението с лента може би й попречи да спечели титлата. Тя има оценки 20,950 на обръч, 20,200 на топка, 19,700 на бухалки, 15,650 на лента. Другата българка Невяна Владинова се класира пета в многобоя със 73,950 точки (18,550 на обръч, 18,000 на топка, 19,750 на бухалки, 17,650 на лента). Калейн и Владинова ще играят на всичките четири финала в неделя. Вчера те си осигуриха място сред финалистките на обръч и топка, а днес и двете се класираха за финалите на бухалки и лента. На бухалки Владинова влиза с втора по сила оценка, а Калейн с трета, а на лента Владинова има втора оценка, а Калейн осма, след като по време на изпълненията си имаше възел на лентата и се наложи да вземе резервен уред. Победителка в многобоя стана рускинята Александра Солдатова със 78,100 точки, а бронзовото отличие спечели сънародничката й Анастасия Гузенкова със 75,500 точки. Четвърта се нареди Кристина Погранична (Украйна) със 74,900 точки, а шеста е Влада Николченко (Украйна) със 73,700 точки. На Световната купа в Ташкент участват общо 39 индивидуални гимнастички. Съдия за България е Филипа Филипова.", "date": "2019.04.20", "title": "Боряна Калейн със сребро в многобоя за СК в Ташкент"}
{"url": "https://www.monitor.bg:443/bg/a/view/dvama-kriminalno-projaveni-zadyrjani-za-poboj-na-svoj-poznat-163097", "text": "Двама криминално проявени са задържани от криминалисти при Районното управление на МВР в Пазарджик заради нанесен побой на свой познат. Това съобщи говорителят на местната Областна дирекция на МВР Мирослав Стоянов. Той допълни, че преди няколко дни от областната държавна болница в града лекарите подали сигнал в полицейското управление, че при тях бил постъпил за лечение мъж с множество травми и наранявания. Пострадалият разказал на белите престилки, че фрактурите по тялото му били в резултат на побой. Когато били извикани полицейски служители, те установили, че пострадалият е 52-годишният И.М. от пазарджишкото село Огняново. Той  съобщил на органите на реда, че двама мъже му нанесли побой в къщата, обитавана от него в селото. Пребитият казал и имената на нападателите си и побойниците били заловени. Те се оказали негови стари познати-криминално проявените Т.Н. -  38 г. от Стамболийски и Й.П. -  41 г. от пазарджишкото село Хаджиево. Биячите били задържани за 3 денонощия с постановление на прокурор от Районната прокуратура в областния град. пазарджишките криминалисти изясняват причините, които са подтикнали двамата да пребият своя познат.", "date": "2019.04.20", "title": "Двама криминално проявени задържани за побой на свой познат"}
{"url": "https://www.monitor.bg:443/bg/a/view/uchenici-ot-bobov-dol-i-sofija-syzdadoha-proekt-za-nezavisim-energien-kooperativ-163098", "text": "Ученици от Бобов дол и София създадоха проект за енергиен кооператив от 50 домакинства, които сами произвеждат енергия от слънцето, използват я и продават излишъка. Младите иноватори работиха в продължение на два часа по казус, свързан с развитието на енергийната система в полза на общностите, заедно с още близо 40 деца от Професионалната гимназия в Бобов дол, бивш минен техникум, и Софийската професионална гимназия по електроника „Джон Атанасов“. Емилия от 12 клас, Алекс от 8 клас от Бобов дол и Мони, Йордан и Васил от 10 клас от София се обединиха около идеята да подобрят качеството на живота, като намалят замърсяването на околната среда, направят домакинствата по-малко зависими от големите месечни сметки и им дадат възможност да печелят от произведената от тях енергия. „Въглищата имат голям дял в енергийния микс на страната, но те в един момент ще се изчерпат и после трябва да търсим друг източник на енергия. Добре е това да се случи още сега, а не да чакаме последния момент,“ обясни Мони Донев. Неговият съученик Йордан Андреев допълни, че освен това „въглищата замърсяват природата и е необходимо да се правят повече соларни системи, които да осигуряват и електричество, и топла вода. След като се изплати първоначалната инвестиция, те стават почти безплатни!“ Учениците бяха на мнение, че ако хората сами произвеждат необходимата си енергия, те ще са по-малко зависими, а системата – по-стабилна. Мария Христова, която е главен учител в Професионалната гимназия и част от журито обясни, че „проектът за селище в района на Добруджа, до което ще се изгради соларен парк спечели заради предложената ниска цена за изплащане на инвестицията на месец (160 лв.) и краткият срок, в който това би се случило (8 години), както и заради добрите умения за представяне пред публика.“ Събитието изправи общо 8 отбора пред казуса, като предложените от учениците решения включваха комбинирани системи за производство на електроенергия и подгряване на вода. Ключово беше, че повечето идеи предвиждаха домакинствата не само да произвеждат, но и да продават енергия. „Потенциалът на България да развива енергетика, не само соларна, но и друга, различна от въглищната, е в тези деца. Защото тези, които управляват енергетиката в момента са свикнали от 50 години да работят едно и също. И въпреки че има нови идеи, те не ги подкрепят. Така че само там! Преподавателите също са настроени на тази вълна – на тези млади хора да им хареса професията, да я изучат и да останат в България,“ коментира Николай Беров, който има дългогодишен опит в проектирането и изграждането на фотоволтаични системи. Град Бобов дол е бивш център на въглищната индустрия и икономиката му е тясно обвързана със замиращия отрасъл. Топлоелектрическата централа със същото име се намира на метри от къщите на село Големо село. Неговите жители и тези на околните села често се оплакват от силното замърсяване, достатъчно да покрива градините, къщите и колите им с видим слой пепел. Централата е редовно санкционирана от Регионалната инспекция по околната среда и водите – Перник за неспазване на екологичните норми и е сред първенците в Европа по нанесени вреди и щети върху здравето на хората.", "date": "2019.04.20", "title": "Ученици от Бобов дол и София създадоха проект за независим енергиен кооператив"}
{"url": "https://www.monitor.bg:443/bg/a/view/oblepiha-dupnica-s-nekrolozi-na-hitler-163099", "text": "Неизвестни засега дупничани облепиха няколко сгради в града с некролози на Адолф Хитлер. На тях те призовават хората да се съберат на един от траурните паркове в Дупница и да почетат 74 години от смъртта на Фюрера. Не случайно инициаторите на идеята посочва датата 30 април, когато Хитлер се самоубива заедно със съпругата си Ева Браун във фюрербункера.  „Той беше изоставен, както никой друг на тази земя. Днес неговият дух се стеле над домовете на белите хора в Европа. Където и да отидем, той винаги ще е с нас“, гласи част от надписа на некролога за Хитлер. Масово дупничани изразиха недоволство от разлепването на некролозите в града точно, когато отбелязваме 143 г. от избухването на Априлското въстание. „Тъжното е, че не се отбеляза годишнината от Априлското въстание, годишнината от българското покоряване на Еверест, не се отбеляза дори Лазаровден….“, коментираха местните в социалните мрежи. Некролози на Хитлер имаше разлепени в близост до съдебната палата в Дупница, банкови институции, стълбове и кофи за боклук.", "date": "2019.04.20", "title": "Облепиха Дупница с некролози на Хитлер"}
{"url": "https://www.monitor.bg:443/bg/a/view/sedmica-na-falshivi-novini-i-falshivi-dokladi-obzor-163091", "text": "\"Е, те такова животно нема\", казал шопа като видял жирафа в зоопарка. Ние пък ще допълним - такава журналистическа организация няма - хем уж се бори за свобода на словото и чисти медии, хем си служи с фалшиви новини и още по-фалшиви данни само и само да оправят едни \"наши хора\", закъсали с правосъдието. Естествено става дума за \"Репортери без граници\", техният любим Индекс за свободата на медиите (който се ползва по-скоро за озаптяване на опърничавите - б.р.) и добрите им приятели от \"Икономедия\" на подсъдимия олигарх Иво Прокопиев. В опит да помогнат на другарчето, което е със запорирано имане за 200 млн. лв и две дела за финансови далавери, от Репортерите не се посвениха да пуснат поредния кален доклад за България, в който има две откровени фалшиви новини - за убитата от дрогиран и пиян ром Виктория Маринова и за вечния враг на задкулисието - депутата от опозиционната ДПС и издател на \"Телеграф медиа\" Делян Пеевски.  И ако Пеевски е вечният лош, за когото от години олигарсите и техните перодръжки се скъсват да пишат лъжи, за да го очернят и спрат опитите му да извади на светло медийната среда и далаверите на задкулисните играчи, то случаят с Виктория Маринова е още по-гнусен. Просто защото тя няма как да се защити сама и така се превръща в идеална възможност разни маргинални сайтове, свързани с дебели връзки с прокремълската пропаганда като \"Бивол\" да се бият в гърдите какви борци за демокрация уж са. С което да са и идеален параван за \"Репортерите\" да се упражняват с фалшиви новини върху паметта на зверски убитата Маринова и върху образа на страната ни ( ). А като стана дума за Пеевски, трябва да се подчертае една важна подробност - в доклада на Репортерите липсва внесеният от него и вече действащ медиен закон, чиято основна цел е да извади мръсните обвързаности в българската журналистика. Не е ясно защо, тъй като нормативния акт беше подкрепен дори и от най-върлите врагове на Пеевски, а самият закон е първият подобен, внасян някога у нас.  Именно докладът на \"Репортери без граници\" увенча цяла седмица, в които фейкове буквално  извираха от всички дупки и дупчици на машината за манипулации на олигарсите у нас, в чиято полза всъщност работи изкуственото сриване на имиджа на страната ни. Както си се полага тонът беше зададен от баш флагмана на машината - \"Капитал\", откъдето в открития космос бе разпространена лъжата за връзка на Пеевски с дългогодишен шеф на футболния клуб „Ботев“ - Пловдив, през когото депутатът уж щял да придобие морския курорт Слънчев ден ( ). Продължи с брутално погазване на свободата на словото от страна на две организации, свързани съответно с банкера-беглец Цветан Василев (БОЕЦ) и с изританата с шутове от избирателите от политическия живот на страната \"Да, България\" (Правосъдие за всеки) и със звездното съучастие на шефа на ВКС Лозан Панов ( ). И продължи с безсрамно препиране на имиджа на Панов с клевети през задгранични медии ( ).", "date": "2019.04.20", "title": "Седмица на фалшиви новини и фалшиви доклади (ОБЗОР)"}
{"url": "https://www.monitor.bg:443/bg/a/view/v-blagoevgrad-sa-potreseni-ot-reshenieto-na-vks-163079", "text": "\"Потресени сме от новината. Чората и баща му Райо години наред бяха символ на престъпността в града ни. От разпространение на наркотици, принудително принуждаване на млади момичета да проституират до подкупване на съдии и полицаи\". Това са само част от коментарите днес в благоевградските кафенета по повод присъдата, с която петимата полицаи окончателно са осъдени на по 7 години затвор по случая \"Чората\". \"В Америка наскоро полицай застреля дрогиран млад българин за оказване на яростна съпротива при опит да бъде арестуван и след установяване на фактите, полицаят не само, че не отиде на съд, но беше възстановен на работа. При нас момчетата вместо да ги наградат, че са отървали града от един нагъл наркодилър, наркоман и сутеньор, 14 години ги влачат по съдилищата и накрая ги тикват в затвора. Каква е тази съдебна справедливост!?“, възмутено коментират още благоевградчани. Дядо на някогашна гимназистка разказа как внучката му е била отвлечена от Чората от дискотека и при направения опит още същата нощ да бъде „изнесена“ в Гърция през Кулата, момичето едва се спасило, като се развикало за помощ на граничния пункт. Това заяви сутринта в ефира на Нова тв Мирослав Писов, един от петимата благоевградски полицаи, осъдени за смъртта на Чората. \"Бяхме на работа, всички знаят къде работим - едното момче работи в банка, аз - в железниците, друго - в компапния. Иво Иванов е в полицията, където работи от 20 години, Янко работи в Германия от 7 г. с постоянен адрес и законно. В един момент ми звънят от адреса, на който съм живял преди много години и хората, които живеят там, си изкарали акъла, разказва бившият полицай. - Хората са били изплашени, защото  отиват да преследват някой, който се крие, а то никой не се крие. В един момент нахлуват вътре, при все че всички знаят, че по лична карта не ми е адресът там. Аз съм бивш разследващ полицай и ми е странно, че отиваш при нещо, което не съществува. До този момент на мен никой не ми е звънял - нито от полиция, нито от съдебна власт. Всичко е много странно. Звъни ми един от колегите: \"Вкъщи дойдоха 5 души и ми казаха, че има решение - осъдени сме на 7 години, ама никой нито връчва решение, нито е обявил такова, нито представя пред нас някакъв документ. За нас това не е съдебно решение, а е политическо решение на групата на Лозан Панов. Това решение на Панов е срещу 17 души, български професори. Ако той е съдебен лекар, защото политик видно не може да стане... Ние ще идем в полицията, за да видим какво се случва, понеже до този момент никой не ни се е обадил\", каза още бившият капитан Мирослав Писов. Борис Механджийски е бил арестуван и вкаран в затвор още снощи. Припомняме, че на 10 ноември 2005 г. в рамките на полицейската акция „Респект“, наредена от тогавашния МВР министър Румен Петков при опита да бъде арестуван на ул. „Дойран“ в Благоевград Ангел Димитров-Чората излязъл от автомобила си и побягнал към задния двор на жилищна кооперация. Полицаите Мирослав Писов, Георги Калинков, Янко Граховски, Борис Механджийски и Иво Иванов го настигнали и употребили сила, за да го свалят на земята и да му поставят белезниците. Първоначално той продължавал да се съпротивлява, но в един момент се отпуснал и малко по-късно починал в дошлата линейка. Чората е бил дрогиран, доказала кръвната проба, а в него и в колата му са открити пликчета кокаин.    За смъртта му пред съда бяха изправени петимата полицаи Писов, Калинков, Механджийски, Граховски, Иванов. След продължителен процес у нас с променлив резултат, през юни 2011 г. Върховният касационен съд (ВКС) стигна до заключението, че петимата полицаи са невинни. ВКС обаче възобнови делото за смъртта на Ангел Димитров - Чората, след като главният прокурор Сотир Цацаров поиска това. Основание за искането му беше решението на Европейския съд по правата на човека в Страсбург да осъди България на 1 юли 2014 година. С решение ВКС отменя присъдата на Военно-апелативния съд, който намалява първоначалния срок, отсъден на обвиняемите от Софийски военен съд през октомври 2008 г.: на подсъдимия Писов – на 9 години лишаване от свобода (от 18 години), на подсъдимите Иванов, Механджийски, Граховски и Калинков – на по 8 години лишаване от свобода (от 16 години). Според решението на ВКС основателно е искането за отмяна и връщане на делото за ново разглеждане поради допуснати съществени нарушения на процесуалните правила. Военно-апелативният съд е отказал да уважи искането да назначи експертиза, за да бъдат отстранени противоречията между двете групи вещи лица, дали различно заключение за причината за смъртта на Ангел Димитров. Според едната група причината е черепно-мозъчна травма и руптура на аортата – причина, заради която подсъдимите отговарят, а според другата – позиционна асфикция. Според ВКС отказът на Военно-апелативния съд е неудачно мотивиран и не съответства на процесуалните възможности и задължение да направи всичко възможно за изясняване на обективната истина. Предвид новите задачи, на които следва да има отговор, е имал не само право, но и задължение да допусне повторна експертиза, смятат касационните съдии. Последното решение на ВКС не подлежи на обжалване.", "date": "2019.04.20", "title": "В Благоевград са потресени от решението на ВКС по случая \"Чората\""}
{"url": "https://www.monitor.bg:443/bg/a/view/miroslav-pisov-dobrovolno-se-predade-v-blagoevgradskata-policija-163088", "text": "Един от петимата полицаи, които получиха по 7 години затвор по случая \"Чората\" - Мирослав Писов, доброволно се предаде в благоевградската полиция. Около 13:30 часа днес бившият офицер от полицията доброволно се предаде в ОДП-Благоевград, за да бъде въдворен в затвора. От снощи в ареста в града е друг от обвинените - Борис Механджийски. Очаква се в понеделник от Германия да пристигне Янко Граховски и той доброволно да се предаде.     ", "date": "2019.04.20", "title": "Мирослав Писов доброволно се предаде в благоевградската полиция"}
{"url": "https://www.monitor.bg:443/bg/a/view/mlad-geograf-sybira-poshtenski-kartichki-pishe-za-uikipedija-163080", "text": "Над 300 пощенски картички от 65 страни по целия свят има в колекцията си географът Спасимир Пилев, който реализира по този начин идеята си да популяризира делото на проф. Атанас Иширков, основател на родната географска наука. Срещу всяка получена картичка, младият учен изпраща своя, на която са показани български народни инструменти. Сред събраните в колекцията му от Камчатка, Бахамските острови, Перу, Япония и Нова Зелендия, на повечето има запечатани природни забележителности. Работещият като редактор в специализирано издателство за електронни книги Пилев в свободното си време подпомага на доброволни начала  за попълването на Уикипедия и сканирането на документи в държавния архив. Част от сбирката си 31-годишният Спасимир представи на провеждащото се в Стара Загора пето издание на Българския географски фестивал, което привлече в Града на липите над 600 душ - ученици, студенти, преподаватели и просто любители на интересните дестинации. Инициативата за Географския фестивал е на проф. Румен Пенин, тя е прегърната от образователния портал Географ БГ и Българското географско дружество, които са основните организатори. Във фоайето на старозагорския оперен театър освен изложба на пощенски картички има още две: на Българския антарктически институт, представяща дейността на базата на остров Ливингстън и  „Географията – пътешествие и приключение“ с фотографии на проф. Румен Пенин, коментира  съоснователят на Географ БГ д-р Димитър Желев, който пък колекционира…четирилистни детелини и вече има събрани над 1000 екземпляра от цял свят.            ", "date": "2019.04.20", "title": "Млад географ събира пощенски картички, пише за Уикипедия"}
{"url": "https://www.monitor.bg:443/bg/a/view/112-kucheta-karakachanci-se-sybraha-pod-lipite-163081", "text": "Собственици на 112 кучета от породата българско каракачанско се събраха в един от старозагорските паркове навръх Лазаровден по повика на най-ревностния радетел за създаването на стандарт за изконното българско овчарско псе и почетен председател на Международната асоциация, художникът от Стара Загора Светлин Стоев. 53-годишният анималист и автор на няколко сборника с разкази е пребродил България в търсене на последните живи представители на каракачанската порода. Отделял е от залъка си, за привлече към каузата си специалисти, които в началото не вярвали, че начинанието му ще има успех. От развъдника му „Бурен“ излиза мъникът, подарен преди години на премиера Бойко Борисов, а от това потекло е и кученцето, отпътувало за резиденцията на руския президент Владимир Путин. Стоев признава, че истински щастлив се почувствал, когато през февруари 2003 година българското каракачанско куче е било признато за порода от „Американския кенел клуб“ (АКС). И в момента отглежда няколко наследника на легендария Караман, запечатан в киноепопеята „Време разделно“, а в много от платната му \"главни герои“ са точно кучетата. По думите на Светлин Стоев в миналото из Родопите е имало стада от по 12 000 овце, за чиято охрана са се грижели до 100 каракачански кучета, които влизали в схватки с вълци и мечки, докато овчарите успеят да се притекат на помощ на животните си.", "date": "2019.04.20", "title": "112 кучета каракачанки се събраха под липите"}
{"url": "https://www.monitor.bg:443/bg/a/view/vyrbovi-klonki-zadrystiha-cyrkovnite-dvorove-163083", "text": "Огромни количества прясно откъснати клонки от плачеща върба задръстиха на Лазаровден  дворовете на православните храмове в Стара Загора. Най-много те бяха пред входа на катедралната черква „Свети Николай Мирликийски“, където в неделя света божествена златоустова литургия ще отслужи митрополит Киприан. Преди да пристъпи прага на черквата, всеки един от миряните ще получи няколко клонки , които по нашите географски ширини заместват палмовите листа. Докато вървеше подготовката на зеленината по улиците на Града на липите тръгнаха облечени в народни носии девойки. В групата по традиция има пеячки, шеталици, а една от момичките носи кошничка с яйца. Обхождат населеното място от обяд в събота до обяд в неделя, като влизат във всяка къща, пеят песен за всеки член от семейството. Играят несключено лазарско хоро. Според народните вярвания стопанката на къщата задължително трябва да дари всяка лазарка със сурово яйце, което символизира безсмъртието. Освен това с него са се разваляли магии и са се правели гадания за бъдещето. Счита се, че къща, която е посетена от лазарки, е щастлива и благословена.", "date": "2019.04.20", "title": "Върбови клонки задръстиха църковните дворове"}
{"url": "https://www.monitor.bg:443/bg/a/view/lelja-anka-vleze-v-zatvora-obrala-svatbarki-163084", "text": "4 години и 6 месеца ефективен престой зад решетките постанови състав на старозагорския окръжен съд спрямо изправена на подсъдимата скамейка 59-годишна местна жителка, която за седмица време през 2017-а успяла да отмъкне лични документи, бижута и пари на четири жени, използвайки ангажираността им към момента. Добре познатата на криминалистите от Града на розите Анка З. бе призната за виновна, че на 22 септември същата година е отмъкнала от гости на сватба в местен ресторант дамска чанта, в която имало документите и парите на три от гостенките. След като преджобила чантата, жената прибрала парите, около 500 лв., а документите изхвърлила в кош за боклук. На 2 октомври крадлата задигнала чанта с 200 лв. от оборота на магазин за дрехи и за отрицателно време ги прахосала. Първоначално при разглеждане на казуса съдът в Казанлък е постановил 4-годишна присъда при първоначално строг режим на изтърпяване, която е била протестирана от прокуратурата. При групиране на наказанията второинстанционният съд е завишил размера с още половин година и крадлата вече е изпратена в сливенския затвор.  ", "date": "2019.04.20", "title": "Леля Анка влезе в затвора, обирала сватбарки"}
{"url": "https://www.monitor.bg:443/bg/a/view/zaginalijat-pilot-s-transportna-firma-pasajeryt-mu-na-18-godini-obichal-aviacijata-obzor-163085", "text": "Двуместен винтомоторен самолет от клас „Леки летателни апарати” се разби край стадиона в пловдивското село Оризари до река Марица в съботната утрин след откъсване на крилото по време на полет. При авиоинцидента загинаха пилотът Стефан Василски на 45 г. и пасажерът му Валентин Аламански на 18 г. Двамата са били приятели, а Стефан е бил сертифициран пилот на този клас летателни апарати. Полетът е бил поздрав към участници в състезание с дронове, което е трябвало да започне след приземяването на машината. Голямата награда за победителя в това състезание е трябвало да бъде именно 15-минутен полет със самолета, пилотиран от Стефан. Преди началото на състезанието обаче решил да поздрави колегите си от любителския клуб. Качил на пасажерското място младия си приятел Валентин. Излетели от авиоклуба Air Belozem в раковското село Белозем, който е съсобственост между Стефан Василски и бившият военен пилот Нено Рангелов. „Чухме удара и хукнахме да помагаме. Трябваше да завърти едно кръгче и да се приземи. Загиналият е много опитен пилот, с правоспособност. Много пъти е летял този самолет. Аз също съм се возила и не е имало никога проблем”, казва свидетелката на случилата се трагедия  Пенка Гарабетова, която е член на клуба за технически спортове „Модел Клуб Пловдив” – организатор на състезанието с дронове на стадиона. Самолетът се е разбил около 10,15 часа в събота сутринта. Състезателите с дронове видели как едното крило на двуместната машина се скършило и паднало на стадиона. Самолетчето се преобърнало, а след секунда се разбило на брега на река Марица. Пилотът и пътникът му загинали на място. За късмет машината не паднала на стадиона, където били състезателите с дронове, защото е можела да убие още хора, коментираха очевидци.  Разбилата се машина била на колегата на Стефан - Нено Рангелов. Последният е бивш военен пилот на изтребители, завършил образованието си във висшето училище в Долна Митрополия. Заедно със Стефан и още един мъж държали авиоклуба в село Белозем, като имали много занимания с деца, правели и авиофестове. Във фейсбук профила си Стефан Василски е публикувал документа, с който през 2013г. е придобил право да пилотира самолети от леката авиация. Свидетели на трагедията в село Оризари станали около 15 състезатели с дронове. Пенка Гарабетова е категорична, че организаторите на състезанието са били взели абсолютно всички предпазни мерки с цел сигурност. Самото състезание пък е било организирано в памет на техен колега и приятел, който е починал от тумор в мозъка. Участниците са били предупредени да не ползват дроновете си преди приземяването на лекия самолет именно с цел избягване на инциденти. „Специално ги предупредих и ги задържах да не излитат дроновете”, е категорична Гарабетова. „Ще бъдат разследвани всички версии, но по първоначални данни причината е техническа неизправност на самолета”, бе категоричен шефът на полицията в Пловдив ст. ком. Атанас Илков, който, заедно с областния управител Здравко Димитров, бе на мястото на инцидента. Едно от предположенията защо крилото на самолета би могло да се откъсне по време на полет, е високата скорост, а друго – внезапен силен порив на вятъра. Пилотът на разбилия се самолет Стефан Василски, който има транспортна фирма, както и загиналият пасажер Валентин Аламански, също са били членове на „Модел Клуб Пловдив”. Заради трагедията състезанието с дронове бе прекратено.  ", "date": "2019.04.20", "title": "Загиналият пилот с транспортна фирма, пасажерът му на 18 г. обичал авиацията (ОБЗОР)"}
{"url": "https://www.monitor.bg:443/bg/a/view/gerb-realistichno-e-magistrala-hemus-da-e-gotova-do-2024-g-163087", "text": "Реалистична е целта магистрала \" Хемус\" да е готова до 2024 година, каза регионалният министър Петя Аврамова по време на отчет на инициативата на партия ГЕРБ \"Европа в твоя дом\" в София. До 2023 година магистрала \"Хемус\" ще стигне до Велико Търново, посочи тя. Тази година предсрочно ще бъде пусната отсечката между Ябланица и пътен възел \"Боаза\" по тази магистрала, обяви още Петя Аврамова, а в страната ще бъдат пуснати 119 километра нови пътища. С пари от ЕС и от бюджета са рехабилитирани над 820 км републикански пътища, но анализите показват, че в лошо състояние са 8000 от общо 20 000 километра, като за ремонта им са нужни 8 милиарда лева, каза регионалният министър. Пари за тези ремонти се чакат от новата тол система, а дотогава ще се работи приоритетно по най-тежките обекти, уточни Аврамова. Макар пътната ни мрежа да е 20 000 километра, ВиК съоръженията са с дължина почти 90 000 километра, колкото 250 магистрали \"Тракия\", каза заместник-министърът на регионалното развитие Николай Нанков. Тази мрежа е за най-важната комунална услуга - получаване на качествена питейната вода, добави той. Всички собственици на санирани жилища по програмата ни за енергийна ефективност са доволни от нея, посочи Нанков. Програмата осигури на 220 000 граждани възможността да живеят при по-комфортни условия. До края на годината ефектите от програмата ще засегнат общо 360 000 души, които ще плащат и по-ниски сметки за отопление, добави той. Максимално се възползвахме от еврофондовете като от тях са 70 процента от публичните инвестиции през последните години в страната, казаха участници в дискусията.", "date": "2019.04.20", "title": "ГЕРБ: Реалистично е магистрала „Хемус“ да е готова до 2024 г."}
{"url": "https://www.monitor.bg:443/bg/a/view/bmw-izteglja-360-koli-s-opasni-eyrbeci-v-kitaj-163082", "text": "BMW изтегля 360 001 автомобила в Китай, заради дефектни въздушни възглавници за безопасност на японската фирма Takata, съобщи „Синхуа\". Агенцията цитира информация на Държавното управление на КНР за регулиране на пазара. Според тези данни за ремонта, който ще започне от 30 август, ще бъдат изтеглени 272 880 коли BMW, произведени в периода от 2 януари 2014 г. до 16 октомври 2017 г. Освен това на изтегляне от пазара подлежат и внесените в Китай 87 121 коли на германския концерн, излезли от заводите му от 5 април 2000 г. по 21 февруари 2018 г. За японските еърбеци е установен дефект в материала на балона на възглавницата и други елементи от нея. При задействането й в пътниците могат да попаднат парченца от тях. Takata е основана през 1933 г. и прекратява съществуването си в 2017 г. именно заради много случаи на дефекти с нейни въздушни възглавници, монтирани в милиони коли в целия свят.", "date": "2019.04.20", "title": "BMW изтегля 360 000 коли с опасни еърбеци в Китай"}
{"url": "https://www.monitor.bg:443/bg/a/view/33-po-malko-tyrgove-za-imoti-na-dlyjnici-v-gyrcija-prez-mart-163086", "text": "33% по-малко търгове за продажба на имоти на длъжници са провели гръцките банки през март, спрямо същия месец на миналата година, пише вестник „Η Καθημερινη”. През миналия месец търговете са били 1790 или с цели 55% по-малко, отколкото през февруари. Изданието подчертава, че спадът в аукционите идва на фона на преговорите на властите с организациите за защита на първото жилище от конфискация. По данни на AXIA Research, цитирани от гръцкото издание, през 2017-та в южната ни съседка са били обявени само 38 такива търга, като 10 от тях са отложени. През първото тримесечие на миналата година са обявени 1544, от тях 41 са отменени, а 290 - отложени. В периода април-юни гръцките банки са потърсили купувачи чрез търг на 5924 имота на длъжници, като 1413 от процедурите са били отложени, а 73 - отменени. Сходна е ситуацията и през третото тримесечие, когато са обявени 5356 търга, от тях 1205 са отложени и 60 отменени. В последните 3 месеца на 2018-та обаче броят на обявените търгове скача до 9613 и от тях 2290 са били отложени, а 140 - отменени. За първото тримесечие на настоящата година обявените за продажба имоти са били 6416 и от тях 1756 са отложени, а 100 - отменени. От AXIA припомнят за плановете на банките до края на 2019-та да успеят да продадат поне 25 000 - 30 000 имота на длъжници, спрели да си плащат ипотеките. Според местните медии обаче това едва ли ще се случи, след като в Гърция през тази година три пъти ще се провеждат избори, като началото е с евровота на 26 май и първия кръг на местните избори. Най-вероятно през октомври ще бъдат насрочени и парламентарните.", "date": "2019.04.20", "title": "33% по-малко търгове за имоти на длъжници в Гърция през март"}
{"url": "https://www.monitor.bg:443/bg/a/view/bojan-arsov-nerodenijat-sin-na-salma-hajek-162992", "text": "Актьорът Боян Арсов всеки ден хвърля поглед към библиотеката вкъщи, за да се увери, че статуетката „Икар“ от Съюза на артистите в България, която наскоро получи, не е отлетяла. Още си е там и крилете й не са се стопили от слънцето. Но когато една награда е толкова неочаквана, понякога е трудно да повярваш. А случаят е точно такъв: за отличието младият Боян Арсов пребори в категорията за водеща мъжка роля „Бащата“ Владимир Пенев и също така младия, но много боен „Петел“ Бойко Кръстанов. Владо Пенев се оказва сред първите, поздравили лауреата. „Веднага след като свърши церемонията и станахме от редовете, той се приближи до мен и си стиснахме ръцете“, щастлив е Боян. Защото „Браво, моето момче“ от устата на изтъкнат колега означава много. После купонът продължава с Бойко Кръстанов: на коктейла след връчването на Икарите, докато се забавляват, Кръстанов прави заявка пред Арсов, че непременно ще дойде да гледа спектакъла „Животът е сън“, за който Боян е премиран. „А аз съм ги гледал и двамата в ролите, за които бяха номинирани – те наистина са много добри в тях“, не спестява похвалите той. Преди началото на гала-вечерта репортерско ухо дочу, че младокът се обяснява в любов на едно много специално за него момиче. Може и то да му е донесло късмет... „Животът е сън“ за Бобо е също много специална авантюра: независим проект, с който учреденото заедно със състудентката му режисьор Дина Маркова театрално сдружение „ЗОНГ“ за пръв път обявява съществуването си. И веднага намира признание – на рамото на Дина пък каца „Икар“ за дебют. Преди това всички, които разбират, че новаците ще работят по текста на Педро Калдерон де ла Барка, ги предупреждават, че той е твърде висока топка. Някои от тях споменават от началото на 80-те, в който тогава свещенодействат великите Наум Шопов и Йосиф Сърчаджиев. Боян и Дина не го познават, просто защото в ония години още не са били родени, а опитите на Арсов да открие запис от него не се увенчават с успех. „Когато премиерата наближи, у нас имаше не точно страх, но някаква особена превъзбуда около очакванията на зрителите, гледали някога онова представление, за което още говорят“, не крие той. Например Албена Павлова – звезда от сериала „Столичани в повече“ и актриса от трупата на Сатиричния театър, част от която е и Бобо, навремето го е гледала 7 пъти. Но смята, че сегашната версия не отстъпва по творчески заряд и за публиката е не по-малко вдъхновяваща в различността си. Именно тя става най-големият застъпник на младия актьор и се надява комисиите по определяне на номинации и награди да забележат неговия експресивен Сехизмундо. Както впрочем и става... Боян Арсов скромно отбелязва, че до момента никой не му е казвал дали е по-добър от Сърчаджиев в образа на принц Сехизмундо. „Но аз си говорих със самия Йосиф. Бяхме се видели с него тук, в Сатиричния театър, още когато започвахме репетиции през лятото. Нямаше как да не спомена, че сме се заели с този текст – знам, че в него е направил някога изключителна роля“, казва Боян. Съветът на големия артист е да „копаят“ колкото се може по-надалеч и по-надълбоко, защото рядко се падат подобни роли, които предоставят огромен диапазон за изследване. „Повече не сме се срещали оттогава, но когато това се случи, ще искам да ми разкаже повече за своите спомени оттогава“, зарича се младокът. Отрано 25-годишният Близнак влиза в окото на прожекторите – миналата година пак бе номиниран за „Икар“, но за изгряваща звезда – за превъплъщението си в девойката Клариче от „Кралят елен“ по Карло Гоци в театър „Азарян“. Искрено се надява, че го забелязват със смях доверява той. Като малък софиянецът тренирал плуване при шампионката Соня Дангалакова, която му възлагала доста надежди, после поиграл малко баскетбол и волейбол, но накрая някак естествено акостирал на сцената. „И слава Богу“, отронва талантливият актьор. Преди да попадне в класа на проф. Снежина Танковска в НАТФИЗ, в продължение на година и половина той овладява основите на актьорския майсторлък в детската театрална школа на Венцеслав Кисьов в „Сълза и смях“. По-късно Сълзата минава под шапката на Народния театър и школата се разпада, но от краткото им общуване Боби е запомнил с добро „българския Карл Маркс“ от някогашната хитова международна тв продукция: „Много обаятелен човек и педагог. Спомням си, че на мен ми даваше да подготвям все сериозни текстове – монолози от Шекспир или Чехов на персонажи от пиесите им, не стихотворения или басни. Например, монолога на Хамлет. Какво разбира едно 15-годишно момче от Хамлет?!“, чуди се към днешна дата той. Явно Венцеслав Кисьов е съзрял у възпитаника си силен драматичен потенциал, но няколко месеца след като завършва Академията Арсов получава покана да се включи в трупата на... Сатиричния театър. „Точно се празнуваше 60-годишният юбилей на театъра. Първото нещо, което усетих, бе, че тук хората са много заедно – от техническите служби до големите звезди, и атмосферата предразполага към творчество. Другаде съм се озовавал и сред противоречия, което винаги ме е дистанцирало. Предпочитам да живея с илюзията, че нещата наистина са красиви и хармонични. А както казва Ибсен, човек става нещастен, като му отнемеш илюзията...“, разсъждава Боян. Още по-щастлив би бил, ако това не е илюзия... Младият актьор подписва договор по програма „Мелпомена“ още при предишния директор на Сатирата проф. Здравко Митков. Когато на шефския стол сяда Калин Сърменов, още на следващия ден Арсов е повикан в кабинета му. Явява се леко притеснен, но, вместо да се освободи от него, както би могло да се очаква от нов началник към избраниците на предшественика му, Сърменов предлага на Боян щатно място. Фактът, че и двамата управленци, за които е знайно, че хич не се долюбват, му гласуват доверие, си е направо комплимент. И Боян сръчно си гради комедийното амплоа с интересни изяви в спектакли като „Терапевти“, „Вихрушка“, „Снежната кралица“, „За какво ви е Дон Кихот“... Има и роля фойерверк в мюзикъла Mamma Mia!, с който Операта гастролира в курорта „Албена“ навръх 30 декември. Боян Що се отнася до киното, тук може би ключовата препоръка би била „Върви на кастинг“, както в оня виц Господ съветваше: „Поне пусни фиш...“. „Важно е човек да ходи на кастинги, но се случва понякога да не мога да отида, погълнат от репетиции в театъра, и възможността отпада. Трябва да помисля да съм по-смел в тая посока“, обещава Арсов, който е и докторант в НАТФИЗ, както и вече асистент на проф. Танковска. В биографията му има една баснословна история, каквато и да искаш не можеш да измислиш. В ІІІ курс Бобо отива на кастинг в Ню Бояна за чуждестранна продукция, в която го избират да играе син на Салма Хайек. Но времето за снимки съвпада с участието на класа му на театрален фест в Китай и той е принуден да откаже. Следващата година пак отива и го одобряват за друг филм, пак със Салма Хайек. И този път обаче студентите трябва да са на фестивал в Китай – само че не в Шанхай, а в Пекин. И със Салма отново се разминават. „Оттам идва и смешката, че аз вървя в комплект със Салма Хайек“, намига актьорът. Нищо, от третия път сигурно ще стане...  ", "date": "2019.04.20", "title": "Боян Арсов – нероденият син на Салма Хайек"}
{"url": "https://www.monitor.bg:443/bg/a/view/voenni-prokurori-razsledvat-smyrtonosnija-incident-v-haskovo-163073", "text": "Военно-окръжната прокуратура в Пловдив е поела разследването за смъртта на мъжа под рухналата ограда на бивше поделение в Хасково в петък вечерта. Самоличността на загиналия в трагичния инцидент минувач вече е известна на разследващите. Той е мъж на 57 години, който е живеел в ромската махала на Хасково в кв. „Република“. Както вече писахме, около 18.30 часа по време на  силния вятър около 20 метра от тухлената ограда на ул. „Ком“ в Хасково се срина. Районът е обявяван многократно от общината за опасен. Преди време са били поставени ленти и табели, но в момента на нещастието те са липсвали. Общината и военните си прехвърлят топката за собствеността на рушащите се изоставени казарми. Късно в петък вечерта на сайта на Министерството на отбраната се появи следното съобщение: От община Хасково се оправдаха, че тази част на поделението е собственост на Министерството на отбраната и през годините многократно са били изпращани писма, че оградата е опасна. Така и не става ясно защо оградата не е била съборена след като е имало непосредствена опасност за минувачите. Коментари за безхаберието на местната и централна власт заляха социалните мрежи. Правят се аналогии с трагедията в с. Бисер, където разследването първоначално също се разследваше от военна прокуратура. 7 години по-късно все още няма осъдени за шестте жертви на наводнението в харманлийското село.", "date": "2019.04.20", "title": "Военни прокурори разследват смъртоносния инцидент в Хасково"}
{"url": "https://www.monitor.bg:443/bg/a/view/pripadnal-kloshar-sprja-tramvaite-v-sofija-163072", "text": "Припаднал, вероятно от глад, клошар в столичен трамвай, наложи спирането на трафика по линии 20 и 22 по бул. „Янко Сакъзов“ в София, видя репортер на Агенция „Монитор“. Ватманката веднага повика линейка, а трамваите тръгнаха отново след около 30 минути.", "date": "2019.04.20", "title": "Припаднал клошар спря трамваите в София"}
{"url": "https://www.monitor.bg:443/bg/a/view/sporten-samolet-padna-kraj-selo-orizari-dvama-zaginaha-163071", "text": "Малък самолет падна тази сутрин край пловдивското село Оризари, а двамата мъже в летателния апарат загинаха. Това съобщи за Агенция \"Монитор\" кметът на селото Йордан Тотев. По думите му инцидентът е станал около 10.15 часа в съботната утрин. Свидетели от селото разказват, че самолетчето е имало повреда на крилото и не е ясно дали пилотът се е опитал да кацне на стадиона. По-късно се разбра, че на тревата на спортното съоръжение е паднало едното крило, а самият самолет се е разбил до река Марица. Очевидци са подали веднага сигнала за падналия самолет на 112 и на мястото много бързо са пристигнали екипи на полицията, пожарната и бърза помощ. За съжаление, те само са констатирали смъртта на двамата мъже вътре.  Това са Стефан Василски на 45 г. и пасажерът му Валентин Аламански на 18 г. На мястото на инцидента са областният управител Здравко Димитров и шефът на полицията Атанас Илков. Районът е отцепен и няма видимост до мястото на инцидента, но разследващите правят оглед на място. Разбра се, че началото на фаталния полет е бил от авиоклуба в село Белозем. Летателният апарат е трябвало да направи поздравителен полет над стадиона в Оризари, където бе планирано да се проведе състезание с дронове.  Стефан и Виктор са били приятели. Машината е била собственост на Стефан Василски, чиято е била и авиобазата в Белозем.  Според очевидци от състезанието с дронове, първо се е откъснало едното крило на лекия самолет, който след секунди се е разбил край реката.", "date": "2019.04.20", "title": "Самолет падна край село Оризари, двама загинаха (ОБНОВЕНА)"}
{"url": "https://www.monitor.bg:443/bg/a/view/vmro-registrira-listata-si-za-evrovota-vodi-ja-angel-djambazki-163074", "text": "ВМРО-БНД регистрира в ЦИК листата си за евровота, водач е Ангел Джамбазки. Пред журналисти лидерът на ВМРО Красимир Каракачанов заяви, че Европа е на кръстопът и от тези избори зависи дали тя ще се движи по инерция надолу. „От тези евроизбори зависи дали Европа ще продължи да се движи по инерцията надолу, на разпад на идентичността, на безконтролна нелегална емиграция или Европа ще тръгне по един път, какъвто беше начертан от бащите на идеята за Обединена Европа, Европа на суверенните държави, Европа на нациите, Европа, която отстоява своите интереси. От тази гледна точка и евроизборите в България са важни“, каза военният министър. Водачът на листата Ангел Джамбазки подчерта, че целта е бъда бъдат излъчени двама евродепутати. „Листата ни представлява обединението на националната ни идея. Отиваме на тези избори с твърдата задача да продължим дейността си, както досега, по теми като миграция, по теми като разселване на нелегални имигранти, по теми като борба срещу радикализма и нахлуването на едни семитски нашественици на територията на България и на Европа. Уверени сме в добрия резултат. Призоваваме всички български родолюбци и патриоти да не разпиляват гласове. Няма никакъв смисъл в това“, заяви Джамбазки. От ВМРО са убедени, че предлагат листа с доказали се в обществото хора, които ще защитават националния интерес. Втори в листата е организационният секретар на ВМРО Юлиян Ангелов. Сред кандидатите за евродепутати са режисьорът Андрей Слабаков и генерал Шивиков.  ", "date": "2019.04.20", "title": "ВМРО регистрира листата си за евровота, води я Ангел Джамбазки"}
{"url": "https://www.monitor.bg:443/bg/a/view/chetiri-bylgarski-lodki-shte-startirat-na-svetovnata-kupa-po-grebane-v-plovdiv-163070", "text": "България ще участва с четири лодки на Световната купа по гребане, която ще се проведе в Пловдив от 10 до 12 май. В стартовете ще ни представляват Кристиан Василев и европейската шампионка за жени до 23 години Десислава Георгиева на скиф, както и двойките скул Станимир Халаджов/Рангел Кацарски и Николай Георгиев/Георги Чавдарски. От състезанието заради контузия обаче отпада европейският шампион и бронзов медалист от Световно първенство за младежи Борис Йотов, който през миналата година участва на шампионата на планетата в Пловдив в двойка скул с Кристиан Василев. До момента за Световната купа са акредитирани 650 гребци, като най-голяма е китайската група, която наброява 100 човека и пристига в Пловдив на 22 април. Очакват се още заявките на Русия и няколко по-малки федерации, съобщи председателят на организационния комитет Иван Попов. Общо в Пловдив ще пристигнат около 1200 чужденци - треньори, медицински персонал и ръководители на делегации.", "date": "2019.04.20", "title": "Четири български лодки ще стартират на Световната купа по гребане в Пловдив"}
{"url": "https://www.monitor.bg:443/bg/a/view/9-dushi-sa-zadyrjani-pri-specakcijata-vyv-vidinsko-163075", "text": "9 души са задържани по време на спецакцията във Видинско за разследване на просия и пране на пари предимно в Кралство Швеция, съобщи зам.-главният прокурор Иван Гешев, като добави, че всички задържани са българи от ромски произход. Гешев уточни, че събраните пари са били инвестирани в скъпи коли и къщи, които вече са иззети. Зам.-главният прокурор подчерта и че ще има разследване за пране на пари, ще бъде назначена проверка на сградите и приходите на лицата. Претърсени са били 9 адреса, а някои от задържаните имат и роднинска връзка. Ангажирани са ДНСК и НАП за проверка на имуществото на задържаните при акцията, посочи още Иван Гешев. „Ангажирали сме ДНСК, която ще извърши съвместно с общината, цялостна проверка на сградите, за законността на пристройките. Ангажирали сме и НАП, които ще извършат проверка на придобитото от лицата с оглед на техните приходи. Съмнявам се, че могат да бъдат доказаните тези приходи“, посочи Гешев. „Съмнявам се, че с ТЕЛК, със социално помощи и без да имаш нито един работен ден, можеш да строиш такива сгради и да придобиваш тези коли“, коментира той. По думите му разследването по случая е от 2-3 месеца. Основно задържаните са от село Дреновец. Гешев отбеляза, че до този момент няма информация дали в просията са били включени и деца. „Информацията към този момент е тази, в понеделник или вторник ще бъде даден брифинг от Специализираната прокуратура и ГДБОП“, допълни Гешев.", "date": "2019.04.20", "title": "9 души са задържани при спецакцията във Видинско"}
{"url": "https://www.monitor.bg:443/bg/a/view/otkriha-59-nelegalni-migratni-v-bylgarski-kamion-v-gyrcija-163078", "text": "Гръцката полиция съобщи, че е спряла камион с откраднати регистрационни номера, в който открила 59 мигранти без документи за самоличност, предаде Асошиейтед прес. Камионът бил спрян в петък следобед на магистрала на около 30 километра от Солун, тъй като имал български регистрационни номера, за които било съобщено, че са откраднати. Зад няколко кашона с изолационни материали лежали 59 мигранти, повечето от тях от Сомалия, а останалите - от Бангладеш, Афганистан, Египет, Ирак, Палестина и Судан, съобщи днес полицията. Мигрантите казали, че са платили по 1500 евро на трафикант в Турция, който им помогнал да преминат в Гърция с лодка, преди да бъдат качени на камиона. Шофьорът на камиона, 61-годишен български гражданин, е арестуван.", "date": "2019.04.20", "title": "Откриха 59 нелегални мигранти в български камион в Гърция"}
{"url": "https://www.monitor.bg:443/bg/a/view/grigor-zavryshtanijata-sa-po-silni-ot-spadovete-163077", "text": "Най-добрият български тенисист Григор Димитров използва Инстаграм, за да отправи видеообръщение към своите почитатели. “Завръщанията са по-силни от спадовете!”, категоричен е той. “Добро утро, просто искам да споделя някои неща с вас. Завръщанията са по-силни от спадовете! В момента е 7 часа сутринта, а аз отново съм във фитнеса. Така че останете такива, каквито сте - верни на себе си. Вярвайте в себе си и продължавайте да работите усърдно заради любовта към играта. Благодаря ви за покрепата”, казва в посланието Григор, завършвайки на български език: “Благодаря много на всички. Обичам ви!” Към публикацията родната ни ракета е добавил и цитат на Гейл Бланке: “Когато изхвърляме физическия хаос, пречистваме умовете си. Когато изхвърляме умствения хаос, пречистваме душите си”, гласи той. В същото време в Барселона бе теглен жребият за турнира на червени кортове, на коите и Григор ще участва. Българинът ще почива в първия кръг, а във втория ще срещне Фелисиано Лопес или Фернандо Вердаско. В третия кръг пък е възможен сблъсък с №2 в схемата Александър Зверев. Припомняме, че миналата година Димитров достигна до четвъртфиналите в Барселона, където беше победен от Пабло Кареньо Буста. Това е и най-силното представяне на българина в надпреварата, в което дебютира през 2008 г, когато е едва 16-годишен. \r\n", "date": "2019.04.20", "title": "Григор: Завръщанията са по-силни от спадовете (ВИДЕО)"}
{"url": "https://www.monitor.bg:443/bg/a/view/prashtame-nashi-studenti-v-obuchenie-v-evropejskata-kosmicheska-agencija-i-nasa-163076", "text": "Български студенти и докторанти имат възможност да участват в обучение „Наблюдение на Земята от оптични и радарни сензори за екологични приложения с акцент върху земеделието“, организирано от Европейската космическа Агенция /ЕКА/ и НАСА, в периода от 20 до 24 юни 2019 г. Това обяви зам.-министърът на икономиката Лилия Иванова, която откри Първия хекатон по европейската програма за наблюдение на Земята „Коперник“, с участието на над 60 младежи от цялата страна. Инициативата София Коперник Хекатон има за цел да стимулира генерирането на нови бизнес идеи, базирани на данни и услуги /Start-up, Scale-up, Technology Transfer & Innovation/, които да създадат продукти, предназначени за крайни потребители в областта на извънредните ситуации, мониторинга на морската среда и опазването на околната среда. Зам.- министърът на икономиката посочи, че чрез успешното сътрудничество с ЕКА и подобни инициативи се работи за увеличаване на потенциала за развитие на българските иноватори и фирми и  на България. По думите й към момента отчетените резултати от проведените четири тръжни процедури на ЕКА за набиране на проектни предложения от България, показват по–активно участие в процедурите на академичните организации спрямо това на бизнеса. “Съотношението е 71% академични среди спрямо 29% индустрия, но положителен е фактът, че наблюдаваме повишаване на активността на бизнес участието спрямо предходните данни“, изтъкна тя.  Икономическият заместник- министър подчерта, че Европейската космическа индустрия е силна и конкурентоспособна и създава работни места и бизнес възможности за предприемачите. Иванова заяви, че космическите данни предоставяни от спътниците на „Коперник“ могат  като държавните власти, изследователи, предприемачи и организации в различни области, както и обикновените граждани. Sofia Copernicus Hackathon се провежда в периода 19-21 април в Технически университет в София и се организира от Офисът за трансфер на аеро-космически технологии “РИСК-СПЕЙС-ТРАНСФЕР“ (RST-TTO) към Българска академия на науките, под патронажа на Министерство на икономиката, с основен партньор Център за върхови постижения „Университети за наука, информатика и технологии в е-общество“ /УНИТе/.", "date": "2019.04.20", "title": "Пращаме наши студенти да се обучават в Европейската космическа агенция и НАСА"}
{"url": "https://www.monitor.bg:443/bg/a/view/bebe-se-rodi-s-4-promila-alkohol-v-kryvta-163069", "text": "В болница в литовския град Клайпеда се роди момиче с 4 промила алкохол в кръвта, съобщиха местните медии. Майката на детето е 35-годишна жена, която при раждането била пияна. Според лекарите състоянието й е стабилно, но те не могат да дадат прогноза за бебето, защото то ще се нуждае от няколко седмици, за да извлекат целия алкохол. Лекарката неонатоложка Наталия Григориева призна, че за пръв се сблъсква с такъв случай в 40-годишната си практика. „Красиво момиче, тежи два и половина килограма, изглежда нормално. Трудно е да се каже какво ще стане по-нататък”, заяви тя. Изданието подчертава, че дори при възрастните 2,5 промила алкохол в кръвта е тежка фаза на напиване, а при 4 промила може да бъде нарушена работата на сърцето.", "date": "2019.04.20", "title": "Бебе се роди с 4 промила алкохол в кръвта"}
{"url": "https://www.monitor.bg:443/bg/a/view/ipi-bylgarinyt-jivee-vse-po-dobre-163063", "text": "Последните данни за доходите, разходите и потреблението на българските домакинства показват ясно, че стандартът на живот в страната и благосъстоянието на българските граждани продължава да се подобрява и през 2018 г., пише в анализа на старши икономиста от Института за пазрана икономика Десислава Николова. Тази тенденция като цяло е трайна от 90-те години насам, с изключение на годините на криза в страната, и се потвърждава от няколко показателя: 1) не само номиналните доходи, но и реалните растат с добър темп – през 2018 година общият доход на лице от домакинството е нараснал със 7,6%, като в реално изражение (т.е. след като се коригира за инфлацията миналата година), този ръст също не е никак малък - 4,7%. Основните причини за ръста в дохода на домакинствата са двете основни пера в него – доходите от работни заплати и тези от пенсии, които миналата година се увеличават съответно с 10% и 11%. Интересно е, че доходите от социални  помощи и обезщетения (без да се включват към тях помощите за деца и обезщетенията за безработица) намаляват значително миналата година – от 128 лв. на лице през 2017 г. до 57 лв. през 2018 г. Това, обаче, не означава, че изведнъж правителството е орязало значително социалните трансфери, а че уязвимите групи са се свили значително. Всъщност основните социални помощи, обвързани с т.нар. гарантиран минимален доход (ГМД), се вдигнаха миналата година, защото и самият ГМД се покачи от 65 лева до 75 лв. Намалението на техния дял в общия доход на домакинствата се дължи на благоприятната икономическа конюнктура, високата заетост и ръста на заплатите, които извеждат все повече домакинства от зависимост от социалните трансфери. 2) делът на храните и безалкохолните напитки в общия бюджет на домакинствата намалява от 39,3% през 2004 г. до 29,7% през 2018 г., т.е. с близо 10 процентни пункта, като за първи път през 2018 г. той минава под 30%-ата граница. Делът на тези разходи традиционно се използва като показател за стандарта на живот и благосъстоянието, тъй като разходите за храна са от първа необходимост и не могат да бъдат отложени във времето или спестени – колкото по-висок е този дял, толкова стандартът на живот е по-нисък. Все пак, въпреки трайната тенденция на подобрение, България все още е далеч от развитите страни в Западна Европа, където този дял е над 2 пъти по-нисък, отколкото в България. 3) Българинът може да си позволи да заделя по-голям дял от разходите си за стоки и услуги, които не са от първа необходимост. Така например, делът на разходите за свободно време, развлечения, култура и образование расте от 3,5% през 2004 г. до 4,8% през 2018 г. Делът на разходите за транспорт (където влизат тези за покупка и поддръжка на собствена кола, бензин и т.н.) също растат, от 5,3% до 7,3% за разглеждания период. 4) доходът на едно домакинство вече позволява да се купуват по-малко т.нар. малоценни стоки (хляб, картофи, ориз и т.н.) и за сметка на тях - повече месо, зеленчуци и млечни продукти, което също е признак на по-висок стандарт на живот. От данните на НСИ виждаме, че средно на лице намалява консумацията на хляб и тестени изделия с 1,8 кг през 2018 г. спрямо 2017 г., докато в същото време се увеличава консумацията на зеленчуци с 2,7 кг, на кисело мляко - с 1,7 кг и на месо - с 1,5 кг. За намалението на консумацията на хляб и тестени изделия най-вероятно е допринесло и покачването на цените на брашното и свързаните с него продукти от есента на миналата година заради лошата зърнена реколта. Освен тези положителни тенденции, обаче, данните изпращат и някои притеснителни послания. Така например, част от подобрението на стандарта на живот заради по-малкия дял на разходите за храни и безалкохолни напитки „се изяжда“ от покачването на тежестта на данъците и осигуровките върху домакинските бюджети. Последните две години това се дължи основно на повишаването на осигуровката за пенсия в разходопокривния стълб с по 1 процентен пункт на година. Отделно, в по-дългия период от 2004 г. насам принос за по-голямата тежест на данъците и осигуровките имат и повишаването на минималните и максималните осигурителни доходи. Разбира се, колкото повече хора в икономиката работят, толкова по-голям ще бъде и делът на доходите от работна заплата и съответно - този на разходите за данъци и осигуровки. Ако се направи сравнение между 2004 и 2018 г., делът на доходите от работна заплата в домакинските бюджети нараства от 40,2% до 55,0% - наистина сериозен растеж, който се дължи на по-доброто състояние на пазара на труда и високата заетост последните години. Като цяло, данните за домакинските бюджети през 2018 г. отразяват както оживлението от икономическия цикъл, в което страната се намира в момента, така и положителните дългосрочни тенденции на догонване и подобряване на благосъстоянието на българите. Възходящата фаза на бизнес цикъла е свързана с по-висока заетост, по-високи доходи от работна заплата и съответно – по-малко уповаване на социални помощи. Дългосрочните тенденции на повишаване на стандарта на живот пък се виждат най-вече през по-малкия дял на разходите за храна, но и през структурата на самото потребление на основни хранителни продукти. Този положителен за обществото процес е относително бавен и не се усеща еднакво от всички, но тенденцията е налице и е устойчива във времето.", "date": "2019.04.20", "title": "ИПИ: Българинът живее все по-добре"}
{"url": "https://www.monitor.bg:443/bg/a/view/informacionno-obslujvane-shte-obrabotva-dannite-ot-glasuvaneto-na-evroizborite-163064", "text": "ЦИК възложи на „Информационно обслужване“ АД компютърната обработка на данните в РИК и ЦИК от гласуването и издаването на бюлетин на ЦИК с технически носители за резултатите от гласуването в изборите за членове на Европейския парламент от Република България на 26 май 2019 г. ЦИК е оправомощила председателя на Централната избирателна комисия да подпише договора с „Информационно обслужване“ АД за компютърната обработка на данните в РИК и ЦИК от гласуването и издаването на бюлетин на ЦИК с технически носители за резултатите от гласуването в изборите за членове на Европейския парламент.", "date": "2019.04.20", "title": "„Информационно обслужване“ ще обработва данните от гласуването на евроизборите"}
{"url": "https://www.monitor.bg:443/bg/a/view/stabiliziraha-povredenata-struktura-na-notr-dam-163060", "text": "Архитекти и строителни работници стабилизираха структурата на емблематичната парижка катедрала Нотр Дам в петък - четири дни след като тя бе повредена от опустошителния пожар в понеделник, предаде Асошиейтед прес, позовавайки се на пожарната във френската столица. Нейният говорител Габриел Плюс каза, че вече няма риск от срутване на стените на църквата. Пожарникарите са охладили стените и отломките от покрива в катедралата и вече няма \"горещи точки\" в сградата. \"Цяло чудо е, че катедралата все още се държи и че всички реликви бяха спасени\", заяви Плюс. Разследващите пожара смятат, че той се дължи на случайност и проучват многобройни фактори, които може да са допринесли за неговото пламване, отбелязва АП. За най-вероятна причина се смята късо съединение. На фона на добрите новини за Нотр Дам, съобщени от говорителя на пожарната, енориашите в прочутата катедрала отпразнуваха Разпети петък в близка църква. Те се помолиха за увредения архитектурен шедьовър и отпразнуваха спасяването на реликвите, сред които е и тръненият венец на Исус Христос.", "date": "2019.04.20", "title": "Стабилизираха повредената структура на Нотр Дам"}
{"url": "https://www.monitor.bg:443/bg/a/view/geshev-deloto-sreshtu-ivancheva-go-napraviha-vajno-interesite-163065", "text": "Делото срещу Иванчева го направиха важно интересите, които седят зад него, заяви заместник-главният прокурор Иван Гешев в коментар по темата за процеса срещу бившата кметица на „Младост”. „Дребните политически интереси на някакви образувания, които се наричат партии, се съчетаха по странен начин с тези на олигарсите, които са в ареста. Съчетаха се с интересите на хората, които се укриват в Сърбия. Съчетаха се с личностни интереси. И така се получи едно голямо кълбо от интереси, което превърна това дело в толкова интересно и толкова медийно”, каза Гешев пред „Нова телевизия“. Преди дни Иванчева бе осъдена на първа инстанция на 20 години затвор за подкуп в особено големи размери. Гешев поясни, че все още не са ясни мотивите на съда. Затова не се знаело и за какво точно Иванчева, ексзаместничката й Биляна Петрова и предшественикът й на поста в столичния квартал Петко Дюлгеров са признати за виновни – дали за искане или за получаване на подкуп. „В залог на това дело се превърна оценяването на Специализираната прокуратура. Но това е дребна битка на фона на голямата борба с корупцията, обикновен криминален случай, който скоро вероятно няма да се повтори, защото е направен много елементарно и никой не взима пари по този начин”, каза още Гешев. Той бе категоричен, че това, че в хода на делото Дюлгеров се отказа от първоначалните си показания, не е учудващо. „Традиция” било и подсъдими да твърдят, че са свидетелствали под натиск, както постъпи и Дюлгеров. Първоначално пред разследващите той заяви, че е бил посредник при получаването на подкуп, който Иванчева поискала от бизнесмена Александър Ваклин, за да придвижи преписка за строеж. След това разказа как е подхвърлил в колата на бившата кметица 70 000 евро, които бяха намерени при задържането й в центъра на София преди година. Гешев коментира и темата с арестите на телефонни измамници. В четвъртък беше разбита една от най-големите, по думите на прокуратурата, групи за „ало” измами. Паралелни акции се проведоха в Горна Оряховица, София и Румъния. Заместник-главният прокурор каза, че обвинения са повдигнати на 11 от арестуваните 30 души и им е наложена мярка за неотклонение „задържане под стража” за срок до 72 часа. Очаква се тя да бъде удължена.", "date": "2019.04.20", "title": "Гешев: Делото срещу Иванчева го направиха важно интересите"}
{"url": "https://www.monitor.bg:443/bg/a/view/asteroid-s-razmerite-na-kyshta-preletja-kraj-zemjata-163066", "text": "Опасният астероид GC6 с размерите на къща прелетя край Земята на разстояние 219 000 км от нея, съобщи порталът Space.com, позовавайки се на НАСА. Астероидът бе засечен на 9 април. В петък преди обед той доближил Земята на максимално близо разстояние – малко повече от половината разстояние до Луната. Скоростта му в този момент била 2300 километра в час. НАСА класифицира астероида като \"потенциално опасен околоземен обект\".", "date": "2019.04.20", "title": "Aстероид с размерите на къща прелетя край Земята"}
{"url": "https://www.monitor.bg:443/bg/a/view/po-7-g-zatvor-poluchiha-petimata-obvineni-za-smyrtta-na-chorata-163061", "text": "По 7 години затвор получават петимата, обвинени за смъртта на Чората, реши Върховният касационен съд късно в петък вечерта, 14 години след акция \"Респект\", при която почина Ангел Димитров. Обвинените са Мирослав Писов, Георги Калинков, Янко Грахофски, Иво Иванов и Борис Механджийски. „Решението на Върховния касационен съд не е съдебно, а политическо“, заяви Мирослав Писов пред NOVA. \"Ние никога не сме се крили\", подчерта той и разказа, че в петък полицаи го търсили на адрес, на който не живее от 20 години. „Това решение е и срещу 17 български професори, които в годините постановиха, че смъртта на това лице не е свързана със задържането му”, каза още бившият заместник-шеф на БОП-Благоевград. „Истината е, че го убиха. През всичките тези години бяхме свидетели на това как се манипулира едно дело. Очерниха името на племенника ми и на цялото ни семейство заради нечии интереси”, коментира лелята на Чората - Весела Георгиева.", "date": "2019.04.20", "title": "По 7 г. затвор получиха петимата, обвинени за смъртта на Чората"}
{"url": "https://www.monitor.bg:443/bg/a/view/specakcija-vyv-vidinsko-sreshtu-grupa-za-trafik-na-hora-i-prane-na-pari-163062", "text": "Специализираната прокуратура, ГДБОП и ОДМВР-Видин, с подкрепата на Дирекция „Жандармерия“ в МВР, извършват действия по разследване на организирана престъпна група за трафик на хора с цел просия (предимно в Кралство Швеция), както и пране на пари. Процесуално-следствени действия се водят в село Дреновец, община Ружинци, съобщиха от държавното обвинение. Извършват се обиски, претърсвания, изземвания, разпити на свидетели.", "date": "2019.04.20", "title": "Спецакция във Видинско срещу група за трафик на хора и пране на пари"}
{"url": "https://www.monitor.bg:443/bg/a/view/nadpis-na-pjasyka-spasi-avstralijci-163068", "text": "Австралийците Шантал Джонсън и Колин Налджит бяха спасени благодарение на надпис върху пясъка, съобщава Би Би Си. Посещение в отдалечена част на националния парк Кип Рийвър за малко да се превърне в трагедия. Двойката оставила колата си в безлюден район край бреговете на океана. Само че за лош късмет автомобилът затънал. Джонсън и Налджит не успели да се свържат с никого, за да помолят за помощ. Още една опасност за туристите, че те заседнали в момент на отлив на океана, а приливът заплашвал с нашествие на ... крокодили. Те написали на мокрия пясък с големи букви думата „Помогнете“ с надежда, че някой ще забележи от самолет. Австралийците отсъствали 26 часа, прекарвайки една нощ в колата, когато били открити от спасителите. Туристите предупредили свои роднини къде отиват. Роднините, които не успели да влязат във връзка с тях, се обърнали за помощ към спасителите. Те видели надписа от самолет, докато прелитали над крайбрежието.", "date": "2019.04.20", "title": "Надпис на пясъка спаси австралийци"}
{"url": "https://www.monitor.bg:443/bg/a/view/velosiped-za-vyzrastni-pomaga-za-ravnovesieto-163067", "text": "Възрастните хора е важно да бъдат активни, но поради отслабналото чувство за равновесие карането на велосипед увеличава риска от злополука. Холандският технологичен университет в Делфт (TU Delft) е възможно да е намерил решение с електрически велосипед, оборудван с асистенция на управлението. Данните за движенията се анализират от вграден микропроцесор, използващ предварително разработен математически модел, който по 25 физични параметъра, определя стабилността на велосипеда. Ако компютъра установи, че велосипеда ще падне, вграден в тръбата на кормилото електрически двигател предотвратява това, като внимателно завърта кормилото. Технологията трябва да бъде доразвита, но при тестовете някои велосипедисти са съобщили, че системата им помага да поддържат велосипеда направо. За продажбата на продукт, използващ системата, ще са необходими още няколко години.", "date": "2019.04.20", "title": "Велосипед за възрастни помага за равновесието"}
{"url": "https://www.monitor.bg:443/bg/a/view/kremena-mineva-koncertmajstor-andre-rijo-me-nauchi-che-ima-i-drugo-v-jivota-osven-cigulkata-163010", "text": "Той хареса не само публиката, но и спокойствието на София, разкри единствената българка в най-големия частен оркестър в света   - Програмата ще е различна от миналогодишната. Няма да изпълним валса на Антъни Хопкинс, но ще има други изненади. Солата тази година няма да са само певчески, ще има инструментални изпълнения от членове от оркестъра на Андре. Има много колеги, които свирят на повече от един инструмент. Ще присъства и един инструмент, който в България не е познат, но е свързан с Католическата църква.    - Факт е, че имаме традицията при всяко посещение на нова страна да заучаваме песен или мелодия, която е актуална и известна на хората. Това е един вид уважение и поклон към нацията. Но това, което обикновено правим е, връщайки се в тези държави за следващите концерти, свирим същата песен. Затова ме изненада, когато Андре ме приближи и каза: „Песента от миналата година „Моя страна, моя България“ много ми хареса. Имате ли още такива?“. Аз казах: „Да, разбира се!“. Изпратих му материал на поне 5-6 различни неща – „Облаче ле, бяло“, „Една българска роза“, Дунавско хоро, „Полегнала е Тодора“. И между другото му изпратих и химна, по-скоро информативно, защото аз съм наясно, че това е произведение, което се свири на големи национални празници и само при определени случаи. Но явно много му е харесал, защото буквално 5 минути по-късно ми изпрати отговор: „Аз избирам химна“. Разбира се, че мелодията е много величествена, комбинацията оркестър-хор, но не знам кое е привлякло вниманието му. Нещата по време на репетиция се случиха наистина много бързо. Просто веднага зазвуча и Андре отбеляза това. Ние работихме по същото време по нещо друго, което не се получаваше и той дори даде пример: „Ето, вижте, българският химн в момента, в който засвирихте, веднага зазвуча, а това не се получава“. Това ме направи много щастлива и горда, разбира се. Също съм много горда с нашия хор, който се справи чудесно с българския текст, с малко помощ от моя страна. Записахме химна две седмици преди 3-ти март и по естествен път се роди идеята Андре да поздрави българите с този национален празник.   - Миналогодишният концерт в София беше едно незабравимо изживяване за мен, но и за оркестъра, и за Андре. Бяха две прекрасни вечери. С много добри спомени си тръгнаха не само от публиката, но и от града. София им хареса, видя им се спокойна в сравнение с много други европейски столици. Хората бяха толкова въодушевени и сърдечни. Аз самата много се радвам, че българската публика успя да се отпусне. Да се наслади на това, което вижда и чува, да потанцува на „Хубавия син Дунав“, и това ме направи много горда. Втората вечер дори имаше едно прекрасно малко създание в балетна рокля, което през цялото време танцува на този валс и накрая Андре покани това момиченце на сцената и отново подхвана звуците на валса. Беше наистина много импровизирано, много човешко и напълни душата както на публиката, така и на нас самите. Момчетата от гайдарската група също се справиха много добре. Казвам справиха, защото те изпълниха произведения, които са писани де факто за шотландска гайда, а разликата между шотландската и българската гайда е огромна. На мен ми се искаше, ако можеше повече български звуци да се чуят, но не пасваше в програмата. Надявам се някога да се случи така, че оркестърът и Андре да придобият повече представа за българския фолклор.    - Бях все още студентка в трети курс в Лиежката кралска консерватория в Белгия. Андре е бил в Консерваторията, за да търси цигулари, и не е харесал никого. Обявлението му за конкурс на мен ми е убегнало и аз не се явих на него. Месец по-късно момиче, което е свирило при него, дойде при мен и каза: „Има диригент в Маастрихт, който търси жени цигулари“. Малко ми стана странно, защо точно пък момичета, но се обадих. По това време всички студенти, общо взето, се издържаха чрез халтури, хем се натрупва опит, хем си помагахме финансово за следването. Малко се изненадах от факта, че имаше секретарка на телефона, която ме покани на прослушване. Трябва да спомена, че по това време Андре не беше изобщо известен в Белгия. Това са били първите шест месеца, в които той е бил с Втория валс на Шостакович популярен само в Холандия. Прослушването мина много добре, изсвирих му няколко неща и накрая той ми зададе няколко въпроса – дали бих била съгласна да свиря в рокля от 18-и век, и дали имам кола или поне шофьорска книжка. Разбира се, аз току-що пристигнала, нито имах кола, нито шофьорска книжка, родителите ми бяха на 2000 км. Накрая той, излизайки от стаята, се обърна и каза: „Цигулката много добре, но шофьорската книжка…“ Така започна всичко. Няма никога да забравя първите концерти. Колегите бяха изключителни, ние бяхме само 18 души. Толкова топло ме посрещнаха и за мен се отвори една нова страница в живота ми, защото обучението в Белгия не беше най-лесният период в моята младост и честно казано броях дните да се прибера в България. Ако не бях попаднала при Андре, никога нямаше да остана там. За мен това беше подарък от съдбата за всички усилия и трудности, които бях изминала до тогава.  - Много бързо разбрах през първите години, че най-важното е, когато човек си избере професия и има работа, да ходи с удоволствие и това, което прави, да го прави наистина от сърце и да му носи удовлетворение. През студентството си съм помагала и в оперния оркестър в Лиеж и в много други – там атмосферата беше много странна, хората се гледаха със завист само защото в един нормален симфоничен оркестър всеки стол има различна тарифа, различно заплащане. Това е нещо, което Андре абсолютно е отхвърлил. В това отношение нашият оркестър се различава много. Ние всички сме равни. Концертмайсторското място е с малко по-различна функция, отколкото в нормалния оркестър. Така или иначе първи цигулар при нас е Андре, той решава как се случват нещата. Това място е като допълнение към него. Задачата ми примерно е, като има сола, да се свири втори глас, от време на време да пиша щрихи.  - Ние сме интернационална група – 13 националности. Говорим изцяло на холандски. От време на време се прокрадва английски и френски, немски и малко руски. Но ние сме едно голямо семейство. Това, което виждате на сцената, то е и в реалния живот.   - Майка ми е професионален музикант. Тя е арфистка на вече 50 години съществуващия квартет „Еулина“, но не е тя тази, която сложи цигулката в ръцете ми. По-скоро баба ми по майчина линия. Баща ми е инженер по професия, но и той е изключително музикален. Изкуството изисква наистина много жертви. За да се достигне добро ниво, се започва в много ранна възраст. И при мен беше така, работих много – училище, домашни, по 3-4 часа всеки ден с цигулка в ръка. Не бих казала обаче, че не съм имала детство. Може би е било по-различно от това на деца в общообразователни училища. И въпреки че мисля, че съм имала щастливо детство, трябва да призная, че в момента, в който влязох в оркестъра, се откри нов свят за мен. Започнах да живея по друг начин. Срещах се и се сблъсквах с неща, за които наистина като дете или като по-млада не съм имала време. Започнах една нова житейска школа там и това беше много интересно и предизвикателно за мен. Разбрах, че има и друго в живота освен цигулката. До тогава всички жертви са били за великото изкуство. ? - Сега вече обичам да се наслаждавам на свободното си време. Най-много обичам да прекарвам времето си с мъжа си и с двете си дъщери. Обожавам да ходя на планина – мястото, на което успявам да се заредя, да си почина и да се отпусна. Музикантите работим често през уикенда, а семейството ми има нормалния ритъм - от понеделник до петък, и програмите ни се разминават, но се опитваме да плануваме добре времето, защото без тях не може. Липсата става твърде голяма. За съжаление в последните години нямам време за самостоятелна дейност. - Като по-млада свирих камерна музика и съм свирила с български музиканти. Искам да спомена най-любимата ми пианистка, която от моето детство беше корепетитор – проф. Ганка Неделчева. Свирила съм с Делиана Момчилова, моя приятелка и изключителна челистка. С пианиста Петър Петров бяхме дълго време партньори.", "date": "2019.04.20", "title": "Кремена Минева, концертмайстор: Андре Рийо ме научи, че има и друго в живота освен цигулката"}
{"url": "https://www.monitor.bg:443/bg/a/view/oblachno-hladno-i-s-valeji-prez-uikenda-163056", "text": "Облачността над страната в събота ще е разкъсана, често значителна. На места ще превали слаб дъжд, в планините над 1300 м - слаб сняг. Ще духа до умерен, в източните райони и временно силен североизточен вятър и температурите ще се понижат. Минималните ще бъдат между 1 и 6 градуса, максималните - между 10 и 15 градуса, в крайните югозападни райони до 18, сочи прогнозата на НИМХ. Над Черноморието облачността ще е променлива, често значителна и на места, главно в южната част ще превали дъжд. Ще духа умерен до силен североизточен вятър. Максималните температури ще са 10 - 12 градуса. Температурата на морската вода е 11-12 градуса. Вълнението на морето ще е 3-4 бала. Над планините ще преобладава облачно време и на места ще превали дъжд, над 1300-1400 метра - сняг. Ще духа умерен, по високите и открити части и силен север-североизточен вятър. Максималната температура на 1200 метра ще е около 4 градуса, на 2000 метра - около минус 3 градуса. През нощта срещу неделя в западната половина от страната вятърът ще отслабне, на места и ще стихне; има повишена вероятност за слани. В неделя ще е почти без валежи, с променлива облачност. В понеделник облачността отново ще се увеличи и на места ще превали. Вятърът ще се ориентира от югоизток и температурите слабо ще се повишат.", "date": "2019.04.20", "title": "Облачно, хладно и с валежи през уикенда"}
{"url": "https://www.monitor.bg:443/bg/a/view/buri-v-ujnata-chast-na-sa-sht-vzeha-pet-jertvi-163059", "text": "Бури в южната част на САЩ причиниха смъртта на най-малко петима души. Това предаде Асошиейтед прес. Трима човека са загинали в щата Мисисипи, един в Алабама и един във Флорида. Повечето от жертвите са загинали, след като върху тях е паднало дърво. Бурите причиниха прекъсване на електричеството на близо 150 хиляди домакинства и предприятия. В някои райони като щата Тексас и южната част на Мисисипи беше съобщено и за торнадо. След като бушува няколко дни в южноцентралните щати, циклонът се премести на изток към Джоржия със силни ветрове. Много училища отмениха занятия заради лошото време.  ", "date": "2019.04.20", "title": "Бури в южната част на САЩ взеха пет жертви"}
{"url": "https://www.monitor.bg:443/bg/a/view/hiljadi-se-sybraha-na-miting-v-belgrad-v-podkrepa-na-vuchich-163058", "text": "Хиляди хора от цяла Сърбия се събраха снощи в столицата Белград на митинг в подкрепа на президента Александър Вучич, предадоха световните агенции. Ройтерс отбелязва, че демонстрацията се е състояла на фона на започналите преди пет месеца опозиционни протести срещу сръбския президент. Митингът снощи в Белград бе заключителният от кампанията \"Бъдещето на Сърбия\", в рамките на която президентът обиколи страната, за да представи постигнатите от него резултати и своите планове за бъдещето. \"Благодаря ви. Вие показахте, че цените действията много повече от обещанията, че уважавате тези, които искат една добра, модерна Сърбия, повече от онези, които само я заплашват и разрушават\", обърна се Вучич към множеството. В същото време той каза, че няма да каже \"нито дума за политическите си съперници\". В дългата си реч сръбският президент призова за диалог с опозицията, но подчерта, че \"ние няма да приемем никакви ултиматуми\". Множеството, което развяваше сръбски знамена, започна да скандира \"Ацо, Ацо\" (Галено на Александър на сръбски), когато Вучич се появи. Изстреляни бяха сигнални ракети. \"Няма по-подходящ човек, който да ни води, от Вучич, той е спасителят на Сърбия\", каза 28-годишната Невенка, сервитьорка от южния град Ниш. Драгана, медицинска сестра от Централна Сърбия, обаче призна, че не е дошла доброволно на митинга. \"Имах избор - да откажа и да загубя моята работа в (държавна) болница или да бъда тук\", довери тя. В сряда сръбският президент се закани вчерашната демонстрация да бъде от четири до шест пъти по-многобройна от най-големия опозиционен протест. Според проправителствени медии над 100 000 души са се включили в митинга снощи пред парламента - мястото и на последния опозиционен протест. Това число обаче изглежда сериозно преувеличено, отбелязва ДПА. Много хора бяха докарани на митинга от цяла Сърбия. Стотици автобуси бяха паркирани в три линии по протежение на над 3 километра по един от главните булеварди в Белград, а на участниците бяха раздавани безплатно сръбски знамена. В социалните мрежи се разпространяват снимки на заповеди за провеждането на митинга. Тяхната автентичност обаче не може да бъде проверена, отбелязва още ДПА. Преди митинга сръбският президент обвини опозицията, че планира да блокира пътища, за да провали митинга. Вчера обаче не бе съобщено за инциденти. Опозиционният блок, който оглавява протестите срещу Вучич - Съюзът за Сърбия - иска оставката на президента, свобода на медиите и рамка за честни парламентарни избори, посочва ДПА. Ройтерс припомня, че Вучич, който бе ултранационалист по време на войните в бивша Югославия през 90-те години на миналия век, е приел европейските ценности преди да дойде на власт през 2012 г. Неговата коалиция има мнозинство от 160 места в 250-членния парламент. Според анализатори една от целите на Вучич е да покаже, че има голяма народна подкрепа, преди да подпише споразумение за нормализиране на отношенията с Косово. Евентуалната сделка с бившата сръбска провинция няма да се понрави на националистическите сили, а ако няма сделка, това ще предизвика недоволството на проевропейските кръгове. Миналият месец Вучич предупреди, че ако преговорите между Белград и Прищина се провалят, това може да дестабилизира Западните Балкани - регион, който все още се възстановява от войните в бивша Югославия. За събота в сръбската столица е насрочен нов митинг на опозицията.", "date": "2019.04.20", "title": "Хиляди се събраха на митинг в Белград в подкрепа на Вучич"}
{"url": "https://www.monitor.bg:443/bg/a/view/lazarovden-e-vijte-kakvi-tradicii-i-obichai-spazvame-163055", "text": "Православната църква отбелязва църковния празник Лазаровден, който винаги е в предпоследната събота преди Великден. По традиция на Лазаровден се откъсват зелени върбови клонки, които ще красят вратите на следващия ден - Връбница (Цветница). Лазаровден или Лазарница е християнски празник, кръстен на Свети Лазар. В Новия Завет Лазар e ученик на Христос и брат на Мартa и Мария-Магдалина, кoготo Исус извежда от гроба и възвръща към живот. Според преданието Лазар живее още 30 години и умира като епископ на гр. Китон (остров Кипър). Самото име на светеца е символ на здраве и дълголетие. На този ден се изпълняват обичаят лазаруване и поминалните обреди. Според вярванията в Североизточна България на Връбница \"разпускат, пускат умрелите\" от гробовете. За да засвидетелстват почитта си към тях, устройва се Лазарската задушница. В навечерието на Лазаровден жените ходят на гробището, прекадавят и преливат с вино гробовете на своите близки и раздават за душите им рангелов кравай, жито. Същата вечер или на Лазаровден всяка стопанка раздава в селото малки просфорки, съобразно с броя на починалите, но винаги нечетно число. По стари български традиции и обичаи, подготовката за Лазаровден започва отрано. По-възрастна жена, която отдавна е била посветена в лазаруването, помага на момичетата да разучат песните, които ще изпълняват, обикаляйки селото. По-голямата част от тях пеят, а останалите танцуват, тъй като Лазаровден е празник както на женската хорова песен, така и на танца. На този ден празничният обред започва рано сутринта. Момичетата се разделят на групи от по 5-6 лазарки и започват да обикалят селото пременени в невестински дрехи. В различните части на България девойките са обличали различни одежди. В Източна Тракия, например, Лазарките са обличали нови булчински премени, за да ги \"разтърсят за хаир\". В кюстендилско момите са носели в ръка кърпа, с която невестата се \"кланя\" на сватбата - така наречената \"кланячка\", а в Шоплука главите им са били украсени с китка от копринена трева и красиво пауново перо. В лазаруването участват моми и момичета, които започват да се готвят още от постите, групират се по възраст и по чети. В четата има пеячки, шеталици, една от лазарките носи кошничка с яйца. Обхождат селото в събота от обяд и неделя до обяд, като влизат във всяка къща, пеят песен за всеки член от семейството. Играят несключено лазарско хоро. Според народните вярвания стопанката на къщата задължително трябва да дари всяка лазарка със сурово яйце, което символизира безсмъртието. Освен това с него са се разваляли магии и са се правели гадания за бъдещето. Счита се, че къща, която е посетена от лазарки е щастлива и благословена. В българската традиция Лазаровден е празник на нивите, пасбищата и горите, но и празник на момичетата, които след като лазаруват могат публично да се момеят, да се обличат и държат така, че да ги харесват ергените, да имат любим, да се омъжват. Денят се нарича още Лазарова събота, Лазарица, Лазар. Три обредни ритуала са свързани с него - лазаруване, избиране на кумица и боенек. И трите са свързани с прехода към моминството, с любовта и задомяването. На Лазарова събота се поставя начало на Пасхалното тържество. По време на св. Литургия на Лазаровден Църквата прославя Христос като Възкресение и Живот, Който още преди Своите страдания и смърт, с възкресяването на Лазар е утвърдил предобраза на всеобщото възкресение на човечеството. Именно заради възкресяването на Лазар Христос бил прославен от народа като дългоочаквания Месия, Цар Израилев, като изпълнение на старозаветните пророчества. На вечернята преди празника Вход Господен в Йерусалим (Цветница, Връбница, Вайя) се четат пророчествата за Царя-Месия от Стария Завет заедно с евангелските разкази за влизането на Христос в Йерусалим. На Цветница по време на утренята се благославят върбови клонки и се раздават на богомолците. Клонки държим в ръце по време на цялата Литургия и така показваме, че и ние, както древните жители на Йерусалим, посрещаме Исус Христос като Цар и Спасител. На Лазаровден имен ден празнуват Лазар, Лазо, Лачо, Лъчезар.", "date": "2019.04.20", "title": "Лазаровден е – вижте какви традиции и обичаи спазваме"}
{"url": "https://www.monitor.bg:443/bg/a/view/vijte-koj-grad-e-bil-s-naj-mrysen-vyzduh-prez-otoplitelnija-sezon-u-nas-163057", "text": "Видин е бил градът с най-мръсен въздух у нас по време на отоплителния сезон. Това показват измерванията на гражданското сдружение \"AirBG\" за зимния период от септември до април, посочва „Нова телевизия“. Според Световната здравна организация дните с мръсен въздух не трябва да превишават 35 годишно. От общо 160 дни отоплителен сезон обаче цели 91 са били с повишение на фините прахови частици във Видин. На второ място в класацията е Русе, следван от Пловдив. Може би изненадващо, но столицата не е в топ 3, а в средата на класацията с 41 дни с лошо качество на въздуха. Според експерти причината е в благоприятния климат тази зима. Градовете с най-добри показатели са Бургас и Стара Загора. Жертви на мръсния въздух в световен мащаб стават 7 милиона годишно. Според наши лекари лошият въздух допринася за смъртта на над 14 000 души годишно в България. Като най-честите причина за смъртността са сърдечните заболявания, пневмониите и инсултите. Медиците предлагат мерките за борба да започват още от университетите. „Една от каузите, които съм предприел, е да уведомя всички ректори на медицински университети в България, че трябва да се включат в програмата за обучение на медиците - проблемът с въздушното замърсяване”, обясни д-р Александър Симидчиев от Сдружение „Въздух за здраве“. От общината в града с най-мръсен въздух - Видин, признават, че печките са причината за замърсяване на въздуха през зимата с 5 пъти над нормите. Местните власти вече са изготвили проект за пречистване на атмосферния въздух на стойност над 12 милиона лева, който чака одобрение. В столицата основният замърсител на въздуха за отминалата година остава трафикът. На 1000 души се падат близо 700 автомобила, като в повече от половината от тях се вози само по един човек. „Основните мерки трябва да бъдат в посока увеличаване на честотите на движение на градския транспорт, увеличаване на скоростта чрез бус ленти и трамвайни коридори и ремонт на спирките, така че те да бъдат адекватно укритие от атмосферните влияния”, заяви Борис Бонев от неправителствената организация „Спаси София“.", "date": "2019.04.20", "title": "Вижте кой град е бил с най-мръсен въздух през отоплителния сезон у нас"}
{"url": "https://www.monitor.bg:443/bg/a/view/mvr-vliza-v-cyrkvite-za-velikden-163049", "text": "МВР и по-конкретно пожарната са започнали масирани проверки по църквите по случай предстоящите великденски празници. Униформените проверяват за наличието на пожарогасители, както и дали се спазват всички изисквания за пожарна безопасност. Според закона под свещниците трябва да има кофи с вода или пясък, пожарогасителите да са изправни, а броят им да съответства на квадратурата на храма.  Проверява се също и изправността на крановете за вода, които да се ползват при евентуален инцидент. До момента не са констатирани големи нарушения, научи „Монитор“.  Един от основните проблеми в столичните храмове обаче е липсата на клисари, които са основните служители в църквите, които да отговарят за евакуация при евентуален инцидент. Заради слабо атрактивните условия подобни хора липсват, а назначаването им става все по-трудно всяка година.  „Оказва се, че много клисари, които са били обучени как да реагират при евентуален инцидент, напускат молитвения дом или пък биват отстранени поради някаква причина. При такива случаи инспекторите трябвало да правят повторно посещение, при което да инструктират новите служители. Като цяло обаче във всички храмове в София има поне по един обучен кадър, който знае откъде да изведе миряните при евентуален инцидент, как да запази самообладание и какво да направи, ако избухне пожар“, обясниха пред „Монитор“ от пожарната.  Друг проблем, за който обаче е намерено решение, бил отварянето на вратите. Според изискванията за пожарна безопасност вратите трябва да се отварят навън. Според църковния канон обаче те трябва да се отварят навътре. От главната дирекция обаче са взели решение да се съобразят с канона и да не преправят вратите на храмовете. „При строежа на църкви си има канонични правила. И според тях вратите винаги се отварят навътре. Това си има своето обяснение - на Великден при литургията в полунощ миряните обикалят около храма, а след обиколките свещеникът първи влиза вътре. Той блъска вратите навътре, за да се отвори храмът и това е символ на Христовото Възкресение.", "date": "2019.04.20", "title": "МВР влиза в църквите  за Великден"}
