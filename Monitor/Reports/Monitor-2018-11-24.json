{"url": "https://www.monitor.bg/bg/a/view/zografski-s-rekordno-klasirane-za-svetovnata-kupa-150518", "text": "Най-добрият ни състезател по ски скок Владимир Зографски се представи впечатляващо и постигна рекордното в кариерата си шесто място във второто състезание от новия сезон за Световната купа във финландския зимен център Рука. Зографски завърши със 133,4 точки, след като преодоля 140,0 метра в единствения си скок. Така той заема 12-о място във временното генерално класиране за сезона с актив от 40 точки. Атмосферните условия объркаха доста програмата на състезанието. Първо квалификациите вчера бяха отложени за днес, но заради силен вятър не се проведоха и в съботния ден. Освен това началото на състезанието беше отлагано няколко пъти, а призьорите бяха определени след само един опит, тъй като вторите скокове бяха отменени заради силен вятър. Победител стана Рьою Кобаяши от Япония със 142,0 точки след скок от 138,5 метра. За него това е първи успех в кариерата за Световната купа. Носителят на Световната купа Камил Щох от Полша се нареди втори със 139,9 точки, след като преодоля 140,5 метра. Трети е Пьотр Жила (Полша) със скок от 136,0 метра и 135,0 точки. В генералното класиране след два старта за сезона води Кобаяши със 160 точки, следван от Щох със 130 точки, Евгени Климов (Русия) и Жила с по 100 точки и други. Зографски е 12-и с 40 точки. В неделя в Рука предстои още един индивидуален старт.", "date": "2018.11.24", "title": "Зографски с рекордно класиране за Световната купа"}
{"url": "https://www.monitor.bg/bg/a/view/temperaturi-ot-1-do-12-gradusa-ni-ochakvat-v-nedelja-150507", "text": "През следващото денонощие над страната ще има разкъсана средна и висока облачност, значителна над Западна България. Преди обяд на места в низините и котловините ще има ниска облачност или мъгла. В Източна България ще духа слаб юг-югозападен вятър. Минималните температури ще бъдат между 1 и 6 градуса, максималните - предимно между 7 и 12 градуса, в София - около 10 градуса. Вечерта от запад ще започнат превалявания от дъжд, които след полунощ ще достигнат до Централна България. Над Черноморието ще има разкъсана висока облачност, а преди обяд на места и значителна ниска. Ще духа до умерен юг-югозападен вятър. Максималните температури ще са 11-12 градуса, близки до температурата на морската вода (12 градуса). Вълнението на морето ще бъде 1-2 бала. Над планините ще има разкъсана облачност, по-значителна над масивите от Западна България, където към края на деня ще започнат превалявания от дъжд, над 2200 метра от сняг. Ще духа до умерен западен, в следобедните часове югозападен вятър. Максималната температура на височина 1200 метра ще е около 8 градуса, на 2000 метра - около 4 градуса. В понеделник валежите ще обхванат страната, ще бъдат слаби, главно в югоизточната й половина - умерени. В източната половина от страната югозападният вятър ще се усили. Ще се повишат минималните температури, дневните ще останат високи. Във вторник валежите ще намалеят, ще има и временни разкъсвания на облачността. Вятърът ще отслабне и в Северна България ще се ориентира от запад-северозапад. По-късно през деня и през нощта срещу сряда валежите отново ще се активизират.", "date": "2018.11.24", "title": "Температури от 1 до 12 градуса ни очакват в неделя"}
{"url": "https://www.monitor.bg/bg/a/view/hamiltyn-otvja-konkurencijata-i-trygva-pryv-v-abu-dabi-150514", "text": "Петкратният световен шампион Люис Хамилтън очевидно няма намерение да връща газта, след като спечели квалификацията за Гран при на Абу Даби с нов рекорд. Неговият съотборник Валтери Ботас остана втори на една десета, а конкурентите им от „Ферари“ и „Ред бул“ заеха съответно втори и трети ред на стартовата решетка. Интригата в утрешното състезание на пистата \"Яс Марина\" ще бъде кой ще вземе трета позиция в шампионата. Във временното класиране Кими засега води, а утре ще стартира четвърти. Ботас ще тръгне втори, което му дава възможност да атакува за повече точки. В най-неблагоприятна позиция е Макс Верстапен, който трябва да спечели състезанието, ако иска да завърши трети в шампионата. Това обаче няма да му е лесно от шеста стартова позиция.", "date": "2018.11.24", "title": "Хамилтън отвя конкуренцията и тръгва пръв в Абу Даби"}
{"url": "https://www.monitor.bg/bg/a/view/znacite-ot-sydbata-na-mihaela-fileva-150515", "text": "Едва на 27 Михаела Филева е новият ментор в музикалната надпревара „Гласът на България“, чийто актуален сезон предстои да се излъчи по bTV. Oще по-интересното е, че ще влезе в пряка конкуренция с шефа в лейбъла си „Монте Мюзик“ - Влади Ампов-Графа. Поканата идва след положителните емоции, които преди две години е оставила в същия този екип, с който работи като жури в „България търси талант“. Не крие обаче, че се притеснява от отговорностите на новото си амплоа и тяхното съотношение към възрастта й. Въпреки това е толкова силно  завладяна от емоцията на състезанието и химията с останалите си колеги, че страховете полека-лека изчезват. „Иначе нямам проблем да съм строга, нито да съм категорична. Не пречи обаче да го правя с усмивка. Вярвам, че всяко нещо, което трябва да бъде казано се оцветява емоционално от начина, по който се казва“, оптимист е изпълнителката. Този оптимизъм тя внася във всичко. Дори в безкрайните часове усилен труд в студиото, по концерти или събития, които я лишават от безгрижието на нейните връстници. „Не мога да кажа, че нещо ми е отнето“, казва за връхлетялата я ранна слава. „Само ми е давало това, че имам възможност да се реализирам и да правя това, което обичам. Да можеш да живееш живота си както си си мечтал е само плюс“, казва с огромната си усмивка Михаела. Не крие обаче, че зад привидно лесно и бързо дошлия успех се крият много труд, постоянство, упоритост и сила да се върнеш в пътя и да намериш смисъл, когато си демотивиран. „Трудности има във всяка професия, това е част от играта, никой не ти обещава да е лесно, и то не е, но не обичам да давам акцент на трудностите“. С тези трудности и неуморен труд всъщност е свикнала от малка. Едва    Дълги години мисли, че ще бъде класически пианист, докато в един момент не усеща как опитва да се скатава. Въпреки това продължава упорито да свири с часове. „Така съм възпитана. Моята майка казваше: Ако хванеш нещо трябва да го довършиш. Първо преценяваш дали можеш и тогава се захващаш“, признава Филева. Затова и не се отказва, но намира все повече странични музикални занимания, като пеенето в хор. На 12-13 започва да се изявява и солово, но продължава да упорства с класически репертоар, докато в живота й не се появява учителката й Петя Кръстева. „Тя ми показа джаз, фънк, соул, арендби. Първото, което ми пусна беше Алиша Кийс и ми каза: Виж и тя свири на пиано и пее. После ме запозна със Синатра, Арета Франклин, Нина Симон“, и така идва края на класическото залитана на голямата надежда на родната поп сцена. Като на всеки диамант, който се шлифова и на малката Михаела се налагало да избира между игрите и самата шлифовка. „Така открих „тайм мениджмънта“, смее се тя. „Децата ме викаха да играем, а аз имах 5 часа да свиря. Казвах си: Сега ще изляза, ще се прибера в 8 ч, ще свиря до късно и ще спя по-малко“, споделя детските си мъдрости певицата. Точно този ритъм много и помага в математическата гимназия, която е завършила и я спасява не веднъж когато    а същевременно пътува по музикални фестивали. На всичкото отгоре е страшно щуро дете. „Ходехме с колелета на гарата. Там, над Янтра, минава мост, а в подножието му, където са основите, на релсите имаше ниша, която е дълбока не повече от половин метър. В нея можехме да влизаме и с огромно любопитство чакахме влака да мине над главите ни и да гледаме всички чаркове. Лепяхме монети с тиксо за релсите и си правехме медальони. Сега осъзнавам колко опасно е това забавление“, леко срамежливо и с половин уста разказва тя. Детството отлита бързо между математика, пеене, свирене, приложни и сценични изкуства, по които също залита и в един момент Михаела се озовава пред избора - „Кой е моят път, който ще ме прави щастлива и удовлетворена?“ Налага си сама да избере едно поприще, за да не се превърне в това, от което най-много се страхува – сърдит млад човек, който учи едно, работи второ, изкарва си парите от трето, а мечтае да се занимава с четвърто, и в края на деня проклина „гадната държава“. Тук започват да се появяват    Избира музиката и кандидатства в Консерваторията, въпреки конкуренцията на връстници все от музикални училища. „Отивам да си проверя резултатите и гледам списък „Факултет по джаз и поп пеене“. На първо място приета Михаела Филева. Подскачам от щастие. Мигвам два пъти и виждам, че отгоре всъщност пише „Джаз и поп пиано“ и Михаил Филипов, а не Михаела Филева. Безкрайно разочарование. Започвам да търся  „Поп и джаз пеене“ и пак виждам на първо място себе си. Мигах много пъти преди да се зарадвам“, спомня си тя. Влиза в класа на Стефка Оникян, малко след това се явява на кастинг за първия X Factor и оттам нататък историята вече се знае. Когато се обръща днес назад обаче певицата с най-широката усмивка открива още много знаци. Когато е на 13 или 14 години започва да пътува по фестивали. На един такъв форум журира Кирил Ампов, който я кани да се включи в надпреварата „Хит Минус Едно“. След като минава предаването се прибира у дома и телефонът звънни. От другата страна на линията е самият Кирил Ампов, който я кани да стане водеща на предаването заедно с него. Малката певица дори не знае как да реагира. „Сценариите ми пращаше Ласка Минчева, която беше и режисьор. Караше ни да ги учим наизуст, защото „глезотията аутокю е само  за неопитните водещи, а вие ще сте най-добрите“. Тя и Кирил ми дадоха „а, б-то“ в телевизията“, благодарна е днес изпълнителката на „Без етикети“. Там вижда за пръв път и сина на Кирил Ампов – Влади. Но пътищата им не тръгват в една посока. Или поне не, докато не идва предизвикателството X Factor, в което Графа е музикален продуцент. За Михаела предаването приключва бързо, но тя не се отказва, има добра идея за песен и иска да я развие. За това й помага Борислав Бояджиев – диджей Борче. Без да знае, че синът на Румен Бояджиев от ФСБ работи с Графа, правят демо заедно, което той дава на Ампов-младши. Следва бързо телефонно обаждане (същото каквото прави преди години и Кирил Ампов) към Михаела с покана да е сред първите артисти на новия лейбъл „Монте Мюзик“. „Точно подобни обстоятелства, и тяхната повтаряемост ми подсказват, че няма случайни неща“, категорично вярва в съдбата и нейните знаци Михаела. А знак за бляскавото си бъдеще тя е получила още в училище, когато дала първия си автограф. „Вече пътувах по фестивали и един съученик ми вика: Я ми се разпиши на тази тетрадка, защото някой ден този автограф ще го продам за много пари“, спомня си с усмивка певицата, която вярва в силата на песента и способността й да предизвиква събития. „Вярвам, че когато правиш музика със сърце, всяка дума, която изпяваш се превръща в мантра, която предизвиква нещата. Затова много пъти съм отказвала дема, за да не ми се случат. Така беше с песента „Има ли начин“. Все пак я изпях и след няколко месеца ми се случи“, разкрива чаровницата. Дали пък съдбата не и е дала знак и за финала и на шеметното и лято тази година. За пръв път Михаела си взела 6 поредни почивни дни, за да отиде на концерт на Ед Шийрън във Виена с приятели, като същевременно си направят балканско пътешествие с коли и палатки. Всичко било чудно, разпъвали палатки далеч от градовете, катерили върхове, посещавали езера, плували. На 8 август, в деня на концерта, пристигат във Виена. Михаела отваря плика с билета да види къде е стадиона и изненада -  пропуските им са за 7 август (б.а. Ед Шийрън имал две дати в австрийската столица). Никой не бил погледнал, че са им пристигнали билети с грешна дата. Бързо обаче се организирали и успели да си купят през Фейсбук пропуски за втория концерт, а неизползвания билет пази като голяма обица на ухото. Още тогава, започна да се шуми, че чаровницата отново има мъж в живота си, след раздялата с  Павел от дуото Павел и Венци Венц. И, да –    но е решила да покаже любимия, когато нещата станат сериозни. „Няма нищо против да крещя кого обичам“, категорична е тя, но не и в момента. Затова и Павел е единственият партньор, който е афиширала. Отново с него е свързван и най-необикновения творчески процес по писане на песен на Михаела. „Най-странното ми вдъхновение е за заглавната песен на втория ми албум „Нова страница“. Написах я по жълта статия. Познати ми я пратиха и в нея за пореден път ни събираха и разделяха с Павел. Тогава си представих, ако написаното беше истина, какво щеше да ми дойде на ум. Седнах на пианото и уж на шега написах песен за такива случаи в които имаш нужда да отвориш нова страница“, споделя Филева, която участва в писането на всяко свое парче. Това и всички най-любими парчета пък Михаела се кани да изпее на първия си самостоятелен концерт на 18 април в Зала 1 на НДК - най-голямото мерило за артисти в България и тяхната популярност. Билетите са в продажба от 1 декември – идеално предложение за коледен подарък на меломаните. Преди това ще снима видео със Свилен Ноев от „Остава“ към общата им песен „Хромонетър“, което ще излезе до края на годината, а в началото на следващата предстои да филмира поредното си самостоятелно парче. Междувременно е намерила време да озвучи и главната роля на Джун в предстоящата анимация „Паркът на чудесата“. Струва ви се много? Само гледайте какво още ви е подготвилo 27-годишното перпетуммобиле!", "date": "2018.11.24", "title": "Знаците от съдбата на Михаела Филева"}
{"url": "https://www.monitor.bg/bg/a/view/sblysyci-i-aresti-na-protestite-vyv-francija-150516", "text": "Френската полиция задържа 18 души във връзка с безредиците в центъра на Париж по време на протестите срещу високите цени на горивата, съобщава Би Би Си. В събота органите на реда използваха сълзотворен газ и водни оръдия, за да разпръснат демонстрантите, които се опитаха да пробият полицейския кордон около „Шанз Елизе“, блокиращ достъпа им до емблематичния булевард. Властите обвиниха за сблъсъците членове на „крайнодесни движения, които нарочно са предизвикали стълкновенията“. Леки сблъсъци и арести е имало и в други френски градове – Лил, Лион и Бордо. 81 000 демонстранти, облечени в жълти светлоотразителни жилетки се събраха в центъра на френската столица в знак на протест срещу поскъпването на горивата във Франция. Организаторите на демонстрацията я определиха като „второ действие“ на протестната вълна, започнала преди седмица. Френските власти заявиха, че в днешната демонстрация са се включили над 280 000 души на близо 2000 локации в цялата страна.", "date": "2018.11.24", "title": "Сблъсъци и арести на протестите във Франция"}
{"url": "https://www.monitor.bg:443/bg/a/view/cvetanov-protestite-sa-demokratichni-no-ne-trjabva-da-narushavat-pravata-na-drugite-150508", "text": "Протестите са една  демократична форма на изразяване и когато се заяви и се знае кой стои зад тях, няма никакъв проблем в развити демократични общества да има протести и всеки да изразява своето мнение. Проблем е, когато под една или друга форма,  се правят опити за блокиране на кръстовища и пътища, с което се нарушават правата и свободите на всички тези българи, които или се връщат от работа, или със семействата си, или пък искат да се придвиждат от едно населено място към друго. Това заяви  Цветан Цветанов в Поморие, където  участва във форум на предприемачи ГЕРБ под наслов: „Предприемачество, развитие, перспективи”. Той беше придружаван от бургаските депутати от ГЕРБ, областния лидер Димитър Бойчев и кмета на Поморие Иван Алексиев. На форума присъства също и зам.-министърът на енергетиката Жечо Станков. „За всички стана ясно, че в немалката си част протестите са добре организирани. Видяхме не малко политически лица от формации, които днес предлагат своята визия за България. Но ние не трябва да забравяме периодите, в които точно тези, които представят визия за България, са имали възможността да оставят тежко наследство, и са имали възможността да покажат какво могат да правят като политики”, заяви още Цветанов. Той сподели и какви са целите на ГЕРБ до края на мандата. „Нека имаме предвид, че през 2014 г. безработицата беше 11%, а днес е 5%. Нека да кажем, че минималната работна заплата тогава беше 310 лв., а сега е 510 лв., а от Нова година ще е 560 лв. Нашата цел е в управленския ни мандат – 2021 г., да имаме минимална работна заплата 650 лв. През 2014 г. средната работна заплата беше 822 лв., а сега е 1117 лв., а в края на управленския ни мандат трябва да е 1500 лв. Когато говорим  за това как се увеличават доходите, нека напомним, че  за тази година бюджетът, който ще гледаме за 2019 г., предвижда увеличение в бюджетната сфера с  10%. Това ще струва 1 милиард и 100 милиона лв. на бюджета на страната”, заяви Цветанов.", "date": "2018.11.24", "title": "Цветанов: Протестите са демократични, но не трябва да нарушават правата на другите"}
{"url": "https://www.monitor.bg:443/bg/a/view/ostaviha-v-kilijata-erhan-kojto-obra-gluhonjama-burgazlijka-150498", "text": "30-годишният пловдивчанин Ерхан Рамисов, който брутално ограби глухоняма бургазлийка и я заряза на пътя, остава за постоянно в ареста. Това реши състав на бургаския районен съд. Според магистратите обвиняемият пътува често до Турция при родителите си, освен това има двойно гражданство и има опасност да се укрие. По време на съдебното заседание стана ясно, че Ерхан е семеен, баща на две деца  и работи като електротехник. Той и съпругата му са глухонеми, също като измамената бургазлийка. Обвиняемият призна пред съда, че се запознал с нея в социалната мрежа и поддържал месеци наред връзката си. Според събраните по делото данни, законната му съпруга била наясно с любовната афера, която течала половин година между Бургас и Пловдив. Нещо повече - законната половинка на Ерхан пристигнала заедно с него и двете им деца в дома на бургазлийката, след което всички заедно се метнали на колата и отпрашили за Турция. Съпругата спокойно слушала как двамата влюбени се уговаряли пред нея, че ще се женят и кроят планове да си купят апартамент. Жестомимичните разговори се водели в колата и продължили до бургаското село Крушевец, където Ерхан зарязал на пътя новата си изгора и заминал заедно с всичките й спестявания. Първоначално измамената жена подала сигнал в полицията, че откраднатите пари са 30 000 лева, но после уточнила, че всъщност става въпрос за 15 000 лв. Обвиняемият твърди, че не е имал никакво намерение да взема парите. Изоставил любимата си на пътя и продължил с фамилията, защото се скарали. Според неговата версия скандалът станал, защото новата му тръпка не искала да пътува с жена му и цялото домочадие. Той й обещавал, че ще се разведе, но тя не искала r да чуе, вбесена, че законната половинка седи до нея.", "date": "2018.11.24", "title": "Оставиха в килията Ерхан, който обра глухоняма бургазлийка"}
{"url": "https://www.monitor.bg/bg/a/view/predsedateljat-na-ek-unker-prie-mej-v-bruksel-150511", "text": "Хоризонтът се просветли днес, за да стане възможно подписването на историческо споразумение по Брекзита на утрешната среща на високо равнище в Брюксел. Преди това падна и последното препятствие пред споразумението, след като Испания получи гаранциите, които искаше от Лондон за бъдещето на Гибралтар, предаде АФП. Часове след обявяването на това споразумение британският премиер Тереза Мей бе приета в Брюксел от председателя на Европейската комисия Жан-Клод Юнкер. След това тя разговаря и с председателя на Европейския съвет Доналд Туск. \"Приятелите ще си остават приятели докрай\", написа в Туитър преди тази среща Туск, цитирайки певеца Фреди Меркюри, който почина точно на днешния ден преди 27 години. Европейският съюз издържа изпитанието за единство и съпричастност, заяви Туск по повод напредъка в преговорите по оттеглянето на Великобритания. Той потвърди, че свиква утре заседание на Европейския съвет и препоръчва да бъдат утвърдени постигнатите до днес договорености с Лондон. Председателят на Европейския съвет коментира, че е подготвено добро и честно споразумение, без губещ и печеливш, с най-добрите възможни отстъпки.", "date": "2018.11.24", "title": "Председателят на ЕК Юнкер прие Мей в Брюксел"}
{"url": "https://www.monitor.bg/bg/a/view/stolichnata-policija-izdirva-18-godishen-mladej-150510", "text": "Столичната полиция издирва 18-годишно момче на име Мартин. Той е изчезнал в събота по обед в района на Южния парк в столицата, съобщават от МВР. Младежът е бил облечен в тъмносиня шуба, дънки и кафяви боти. Хората, които имат информация къде може да бъде открит издирваният, ще помогнат, като съобщят на тел. 112 или в най-близкото поделение на МВР.", "date": "2018.11.24", "title": "Столичната полиция издирва 18-годишен младеж"}
{"url": "https://www.monitor.bg:443/bg/a/view/berbatrov-predstavi-po-moja-nachin-v-rodnija-blagoevgrad-150499", "text": "Стотици малки и голями почитатели посрещнаха  футболната легенда Димитър Бербатов в родния му Благоевград. Книжарница „Хеликон“ беше под обсада близо 3 часа днес по обед. Хората на над 30-метровата опашка търпеливо чакаха реда си, за да получат автограф от Бербо на представянето на автобиографичната му книга „По моя начин“. Най-очаровани от срещата с футболиста бяха малките му фенове, които го затрупаха с аплодисменти и не го оставиха и минута без внимание. Той също търпеливо и с блага усмивка се снимаше с всеки пожелал. „По моя начин“ оживява вдъхновяващата история на едно обикновено българско момче, тръгнало от Благоевград и стигнало до върховете на световния футбол. В над 500 страници Димитър Бербатов  открито и искрено разказва за своя път, тръгнал от прашните улици на Благоевград: „Мило ми е да се върна в родния си град и да се срещна с моите малки и голями съграждани. Аз съм здраво стъпил на земята и знам откъде и как съм тръгнал във футбола\", заяви той.  Изданието съдържа непубликувани до момента снимки от личния архив на футболиста, а автор на предговора е самият сър Алекс Фъргюсън.", "date": "2018.11.24", "title": "Бербатров представи „По моя начин“ в родния  Благоевград"}
{"url": "https://www.monitor.bg/bg/a/view/bezredici-v-buenos-ajres-moje-da-otlojat-revansha-mejdu-boka-i-rivyr-150512", "text": "По-малко от час остава до дългоочаквания сблъсък между двата колоса на аржентинския футбол – „Ривър Плейт“ и „Бока Хуниорс“, които ще определят носителя на Копа Либертадорес за 2018 година. Още обаче не е ясно дали двубоят ще се състои, защото в Буенос Айрес настанаха сериозни безредици, които могат да доведат до отлагането на мача. Причината е атака от страна на голяма група фенове на „Ривър“ срещу автобуса с футболистите на „Бока Хуниорс“. Возилото е изпотрошено от хвърлените камъни, а в резултат на намесата на полицията и употребата на сълзотворен газ, някои от играчите на „Бока“ са пострадали и се нуждаят от медицинска помощ. За пръв път в историята грандовете от Буенос Айрес се срещат във финал на най-престижното клубно състезание в Южна Америка. Преди две седмици съперниците направиха зрелищно 2:2 на \"Ла Бомбонера\", като „Бока“ на два пъти повеждаше, но „Ривър“ успя да стигне до равенство и да си осигури психологическо предимство преди реванша на \"Ел Монументал\".", "date": "2018.11.24", "title": "Безредици в Буенос Айрес може да отложат реванша между „Бока“ и „Ривър“"}
{"url": "https://www.monitor.bg/bg/a/view/ludogorec-edva-ocelja-na-lauta-150513", "text": "„Лудогорец“ постигна изключително трудна победа с 1:0 като гост над „Локомотив“ (Пловдив) в мач от 16-ия кръг на Първа лига. Единственото попадение реализира Натанаел в 58-ата минута. \"Орлите\" изиграха слаб мач и съвсем логично в края на мача трепериха. Домакините имаха две чисти ситуации, които не успяха да вкарат. В днешния двубой двата тима имаха претенции към главния съдия Волен Чинков. „Локомотив“ за отсъждане на дузпа, а „Лудогорец“ за отменен гол поради вдигнат флаг за засада.", "date": "2018.11.24", "title": "„Лудогорец“ едва оцеля на „Лаута“"}
{"url": "https://www.monitor.bg/bg/a/view/pochina-muzikantyt-ivan-peev-naj-goljamata-lubov-na-lili-ivanova-150509", "text": "Почина музикантът Иван Пеев. Това стана ясно от официалния профил на Лили Иванова. Той е нейният втори съпруг. Примата публикува тяхна обща снимка, към която написа \"Почивай в мир, Ванко!\" Иван Пеев е роден на 30 април 1937 г. в Горна Оряховица. Завършва Българската държавна консерватория в класа по цигулка на професор Владимир Аврамов. Работи като главен специалист в редакция \"Забавна музика\" на \"Балкантон\" и като музикален редактор в редакция \"Продукция\" на направление \"Забавна музика\" на БНР. Ръководител е на оркестър \"6+1\", който повече от 10 години съпровожда концертите на Лили Иванова. Ванко Пеев е прочут цигулар,  пианист, аранжьор и композитор. За него тя казва, че е единственият мъж, когото е обичала. \"Всички мъже сравнявам с Ванко, той беше аристократ\", пише естрадната прима в биографичната си книга \"Истината\".", "date": "2018.11.24", "title": "Почина музикантът Иван Пеев – най-голямата любов на Лили Иванова"}
{"url": "https://www.monitor.bg:443/bg/a/view/cska-s-lek-uspeh-nad-dunav-v-ruse-150504", "text": "ЦСКА постигна 12-а победа в първенството, след като надигра с 2:0 „Дунав“ като гост в мач от 16-ия кръг на Първа лига. Резултата откри Мауридес в 40-ата минута, а Едвин Джеси удвои в 47-ата минута. От своя страна русенци имаха няколко отлични шанса да реализират, два от които при 0:0, но Ахмедов и Коконов ги пропиляха. В тази среща наставникът на червените Нестор Ел Маестро не заложи на Кирил Десподов, който остана извън групата, тъй като доскоро лекуваше контузия.", "date": "2018.11.24", "title": "ЦСКА с лек успех над „Дунав“ в Русе"}
{"url": "https://www.monitor.bg:443/bg/a/view/napredyk-za-brekzit-es-uspja-da-dogovori-sporazumenie-za-gibraltar-150503", "text": "Испания е постигнала споразумение с Европейския съюз за Гибралтар, което открива пътя предвидената за утре среща на върха на Евросъюза в Брюксел да се състои. Тя трябва да одобри споразумението за Брекзит, договорено от правителството на британската премиерка Тереза Мей, съобщи дипломатически източник в Брюксел, цитиран от Ройтерс и БТА. \"Преговорите продължиха през нощта с Испания и с Великобритания. В току-що проведен телефонен разговор председателят на Европейския съвет Доналд Туск и испанският премиер Педро Санчес постигнаха споразумение за Гибралтар. Срещата на върха ще се състои\", каза източникът. Междувременно британското правителство оповести писмо от британския посланик в ЕС Тим Бароу до секретариата на Туск, в което се посочва, че Великобритания няма да изхожда от презумпцията, че евентуален бъдещ търговски договор между нея и ЕС ще се отнася и за Гибралтар, предаде Ройтерс. От Мадрид пък бе съобщено, че в близките часове испанският премиер Педро Санчес ще направи изявление, в което ще изложи постигнатото споразумение. Вчера той заплаши, че няма да отиде в Брюксел и съответно няма да подкрепи споразумението за Брекзит, ако Лондон не потвърди, че бъдещето на анклава ще се решава в разговори между Великобритания и Испания. Мнозина запознати в Брюксел смятат, че този ход на Санчес е бил предназначен главно за вътрешнополитически цели - той е изправен идната седмица пред регионални избори в Андалусия - южната провинция, към която според испанците принадлежи спорният анклав, който от 300 г. представлява британска военноморска база. Британският премиер Тереза Мей заминава днес за Брюксел, за да разговаря довечера с председателя на Европейската комисия Жан-Клод Юнкер и председателя на Европейския съвет Доналд Туск преди утрешната среща на лидерите от ЕС, предаде междувременно ДПА. Мей среща категорична съпротива срещу споразумението за Брекзит както от подкрепящи, така и от противопоставящи се на излизането от ЕС депутати в британския парламент, много от които са от нейната Консервативна партия. Проблемът е предпазният механизъм, на който тя се е съгласила, гарантиращ, че границата между Република Ирландия и Северна Ирландия ще остане отворена.", "date": "2018.11.24", "title": "Напредък за Брекзит: ЕС успя да договори споразумение за Гибралтар"}
{"url": "https://www.monitor.bg:443/bg/a/view/preizbraha-marija-gabriel-za-zam-predsedatel-na-enp-jeni-150502", "text": "Българският еврокомисар по цифровата икономика и общество Мария Габриел днес бе преизбрана за трети път за заместник-председател на ЕНП Жени на провеждащия се в Любляна конгрес на организацията. Тя спечели вота с най-много гласове и така ще бъде първи заместник-председател на Бюрото на ЕНП Жени за следващия тригодишен мандат, съобщиха от пресцентъра на ГЕРБ. Номинацията на Мария Габриел е за доказаната й отдаденост, упорита работа и ангажираност за по-силен глас на жените в Европа и по-голямото им представителство на ръководни позиции в политиката, икономиката и обществото въз основа на техните качества. \"Преизбирането ми за заместник-председател на ЕНП Жени приемам като оценка за работата ми в предишните два мандата, но и като отговорност да продължавам да отстоявам още по-решително каузите, свързани с правата на жените. Европа лидер означава да дадем равни възможности на всички да разгърнат своя потенциал, да покажат таланта и способностите си – това е в основата на нашия европейски подход, основан на ценности. Жените могат много да допринесат за нашата цифрова икономика и общество и съм решена да продължавам да работя за цифрова Европа, която обхваща и приобщава всички – и мъжете, и жените. Само заедно можем да оформим цифровото ни бъдеще и да постигнем успешна цифрова трансформация в полза на всички\", коментира комисар Мария Габриел след преизбирането й на поста. За председател на ЕНП Жени бе преизбрана единодушно Дорис Пак.", "date": "2018.11.24", "title": "Преизбраха Мария Габриел за зам.-председател на ЕНП Жени"}
{"url": "https://www.monitor.bg:443/bg/a/view/mijav-protest-v-zashtita-na-grantadjijte-v-temida-150505", "text": "Едва петдесетина души се събраха пред Съдебната палата на гръмко обявения във фейсбук „Марш на правосъдието” в събота. Сред организаторите на бутафорния протест бяха от грантаджийското НПО „Правосъдие за всеки” Петромир Кънчев герой от стенограмите АГРО-гейт, заместникът му Велислав Величков и Георги Георгиев от прислугващата на Цветан Василев НПО „Боец”. В първите редици лъснаха и познатите политически марионетки на олигархията – Любомир Авджийски от „Дай България” и екслидерът на СДС Мартин Димитров, който в стенограмите АРГО-гейт блесна с репликата, че чака указания от подсъдимия олигарх Иво Прокопиев. Инженерните политически проекти на мафията очаквано запяха в един хор в защита на пипалото си в Темида Лозан Панов. На рехавия митинг бе цитирано последното скандално политическо изявление на съпруга на Черния лебед от сбирката на грантаджийския Съюз на съдиите, където хули главния прокурор и критикува дейността на антикорупционната комисия КПКОНПИ, докато се укрива от проверка за недекларираните си доходи от над 100 000 лв. Пред стотината човека бяха изправени и двама бивши служители на общината в „Младост”, които се оплакаха от политическа репресия. Те се обявиха за незабавното освобождаване на задържаните с подкуп от 70 000 евро бивша кметица на „Младост” Десислава Иванчева и заместничката й Биляна Петрова. Накрая повечето от присъстващите се разотидоха, а друга част опита да се слее с протеста срещу цените на горивата, на който около 14 часа на площад „Александър Батенберг” бяха дошли едва десетина младежи.", "date": "2018.11.24", "title": "Мижав протест в защита на грантаджийте в Темида"}
{"url": "https://www.monitor.bg:443/bg/a/view/hakeri-udariha-sajtovete-na-institucii-u-nas-150506", "text": "Хакери блокираха сайтовете на Министерството на правосъдието, на Министерството на икономиката и на Народното събрание за часове, съобщи Нова телевизия. В последователни мейли до национални телевизии група, представяща се като АНАРХИСТИТЕ, съобщи предварително, че ще блокира интернет страниците на правосъдното министерство, парламента, а след това и на икономическото \"като поздрав към (министър - б.р.) Емил Караниколов\". Първата заплаха беше към сайта на БСП, но той остана достъпен, предаде bTV. \"Здравейте, липсвахме ли ви? Днес от 14:30 ч. ще ударим сайта на БСП, отново! Г-жо Радева, купихте ли си рокля? #An4rchy #АНАРХИСТИТЕ\", предупреждават хакерите. Следват още няколко заплашителни мейла, сред които: \"Здравейте, започнахме атака и срещу сайта на министерството на правосъдието!\" #an4rchy #АНАРХИСТИТЕ Здравейте, атакуваме и сайта на народното събрание!\" #an4rchy #анархистите \"Здравейте, атакуваме и сайта на министерството на икономиката! Специални поздрави към г-н Караниколов!\" #An4rchy #АНАРХИСТИТЕ\". Последната заплаха на групата гласи: \"Здравейте! Днес атаките ще приключат в 17:22 ч. Ние смятаме, че им е достатъчно за днес! #an4rchy #анархистите\". По този начин хакерите вероятно намекват, че ще има още атаки. Не е ясно какви са техните мотиви. Поради технически проблем сайтът на Министерството на правосъдието е временно недостъпен - това съобщиха около 16 часа от пресцентъра на ведомството, оглавявано от Цецка Цачева. Оттам уточниха, че се работи по отстраняването на проблема, без да посочват какъв е той. Още преди 18 часа страницата беше достъпен, вече се отваря и тази на икономическото министерство. Първо, по-рано от тях, заработи сайтът на Народното събрание.", "date": "2018.11.24", "title": "Хакери удариха сайтовете на институции у нас"}
{"url": "https://www.monitor.bg:443/bg/a/view/levicata-iska-izbori-i-v-selata-nad-100-dushi-150490", "text": "Парламентарната група на „БСП за България“ да внесе в народното събрание законопроект за изменение на изборния кодекс като се вземе решение пряк избор на кметове на населени места да се провежда и в селата над 100 души, а не както е в момент – над 300. Това предложиха на своя конференция социалистите от Стара Загора. Според тях по този начин ще се прекрати практиката малките населени места да бъдат управлявани от партийно назначени активисти, които много често дори не живеят в селата, където са наместници. Левият актив реши в срок до март догодина да бъдат направени предложенията за кандидат-кметовете на общината, селата и общинските съветници, а през януари да се изготвени предложенията за кандидат за европарламента. Старозагорската организация подкрепя документа, разработен от НС на БСП „Визия за България“, но настоява ръководството на партията еднозначно да заяви, че е за реализацията на двата големи енергийни проекта: изграждането на АЕЦ Белене и „Български поток“.  От Стара Загора поискаха активна държавна политика за финансовото стабилизиране на държавните ТЕЦ „Марица изток-2“ и „Мини Марица изток“ ЕАД-Раднево. Часове преди конференцията в Града на липите се проведе среща-разговор с участието на народни представители от \"БСП за България\" и евродепутата Петър Курумбашев с основна тема бъдещето на въгледобива и производството на електроенергия от лигнити в „Марица изток“. Според Курумбашев предстои ново увеличение на цената на екоемисиите, което ще влоши финансовото състояние на държавната ТЕЦ. Въпрос на време е затварянето на рудниците, а от там и на трите ТЕЦ. Даването на дерогация е палиатив и само отлага във времето крайната мярка, след като в модернизацията на очистващите съоръжения ще бъдат инвестирани огромни средства.", "date": "2018.11.24", "title": "Левицата иска избори и в селата над 100 души"}
{"url": "https://www.monitor.bg:443/bg/a/view/advokat-po-deloto-alabin-sled-3-g-procesyt-shte-byde-prekraten-po-davnost-150492", "text": "Присъдата, която постанови СГС по делото \"Алабин\", ме изненада - по делото имаше доказателства, които сочеха към виновно поведение на подсъдимите. Това каза адв. Eмил Милев - защитник на семейството на загиналата Петрина Христова - в сутрешния блок на bTV. Той добави, че майката на Петрина се е простила с илюзията, че може да очаква някакво правосъдие от държавата. „Имам над 30 подадени жалби по това дело, каза Милев. - Местопроизшествието трябваше да бъде запазено“, допълни адвокатът. „Не мога да кажа кога свидетелят по делото Николай Александров казва истината. Веднъж е разпитван от разследващите органи, един път разпитван от съдия във фазата на досъдебното производство, разпитан е в съдебното заседание. Сега съдът трябва да прецени кои показания да кредитира, съдът трябва да приеме дали Александров е излъгал в досъдебната или в съдебната фаза. Той е казал факти, които трудно могат да бъдат опровергани от останалите доказателства по делото. Явно с оправдателната присъда съдът е приел, че Александров е излъгал в досъдебната фаза. За това наказанието е 5 години лишаване от свобода“, каза Милев. Той не е съгласен че е имало изобщо някакъв медиен натиск - каквито и коментари да е имало, те са били след присъдата. В отговор на въпрос има ли очаквания, че Софийският апелативен съд ще постанови друга присъда Милев каза, че след 3 години делото ще бъде прекратено по давност и дори лицата да бъдат признати за виновни, няма да носят наказателна отговорност.", "date": "2018.11.24", "title": "Адвокат по делото \"Алабин\": След 3 г. процесът ще бъде прекратен по давност"}
{"url": "https://www.monitor.bg:443/bg/a/view/jyltite-jiletki-zatvarjat-ajfelovata-kula-dnes-150491", "text": "Айфеловата кула ще бъде затворена за посетители в събота във връзка с предстоящата демонстрация на \"Жълтите жилетки\" в Париж, съобщават на нейната официална страница в Twitter. \"Поради демонстрациите, които ще се проведат на Марсово поле, кулата ще бъда затворена за посещения в събота, 24 ноември\", се казва в изявлението. В събота, на няколко места в Париж, французите, които протестират срещу покачването на цените на бензина, както и увеличаването на данъците, ще проведат масови демонстрации. Очаква се в града да пристигнат 30 000 души. Както по-рано през деня съобщи парижката префектура, безопасността по улиците в събота ще бъде осигурена с около 3000 полицаи и военни. Появи се информация, че между 100 и 200 симпатизанти на крайната левица и крайната десница ще опитат да се слеят с демонстрантите, за да предизвикат хаос и да влязат в сблъсък с полицията. Масовите протести във Франция започнаха през миналия уикенд. Участниците в демонстрациите наричат себе си \"Жълти жилетки\" - в съответствие с цвета на светоотразяващата екипировка, която шофьорите трябва да носят в опасни ситуации. Протестът беше планиран само за миналата събота, но вече е израз на гнева към Еманюел Макрон, който е наричан от демонстрантите \"президентът на богатите\". Според френския вътрешен министър Кристоф Кастанер повече от 500 души са били ранени по време на тези акции, 17 от тях са получили сериозни травми. На редица места полицията е трябвало да използва сълзотворен газ, за да разпръсне протестиращите. Според Министерството на вътрешните работи е имало многобройни боеве между демонстрантите и шофьори на автомобили, на които те блокирали пътя. Има сведения за използване и на хладно оръжие. Президентът Еманюел Макрон призова за диалог. Очаква се той да направи публично изявление във вторник. Макрон е категоричен, че няма да отстъпи от вече приетите мерки - данъка върху горивата няма да бъде анулиран.", "date": "2018.11.24", "title": "„Жълтите жилетки“ затварят Айфеловата кула днес"}
{"url": "https://www.monitor.bg:443/bg/a/view/pechalba-i-prikazka-bez-kraj-za-miki-maus-150462", "text": "Точно преди 90 години се ражда най-известният анимационен герой Мики Маус. За близо век той печели сърцата на малки и големи, а емблематичните му ушички носят цяло състояние на Уолт Дисни и компанията му. Първоначално образът на Мики Маус се появява като заместник на популярния през 20-те анимационен герой Освалд Щастливия заек, рисуван от Дисни за компанията „Юнивърсъл“. Затова и в премиерните рисунки двамата много си приличат. Когато Уолт иска от шефовете си увеличение на заплатата обаче, не само не получава такова, а и е уволнен. Нещастен ден за него, сполука за всички фенове на анимацията в бъдеще. В новосъздадената компания „Дисни“ главен аниматор става Ъб Июъркс. Уолт го моли да нарисува животно, което да е главен герой в предстоящите филми. Июъркс представя множество скици, сред които кучета, котки, кон, жаба и по-късно станалата популярна крава Кларабел. Скоро след това, пътувайки във влака, Уолт създава първата скица на Мики Маус, а вдъхновението му идва от неми филмчета с мишки, които е правил преди това. но съпругата на Уолт го убеждава, че това звучи прекалено претенциозно, и така героят е прекръстен. Името Мортимър по-късно е използвано за чичото на любимата на Мики - Мини Маус. Още същата година филмовият продуцент представя на света анимацията Plane Crazy. В нея се появява и Мини. Сюжетът се завърта около упоритостта на Мики, който създава свой самолет и моли възлюбената си да го придружи на първия му полет. През цялото време той се опитва да я целуне, а тя скача с парашут от летателния апарат, за да избяга от ласките му. С разбито сърце, Мики губи контрол над самолета, което се явява началото на дълъг неконтролиран полет, който е съпътстван от много забавни ситуации и завършва с катастрофално приземяване. Приключението на Мики в небето не печели одобрението на критиците, но Дисни не се отказва от появата му в бъдещи проекти. Само две години след филмовия дебют - на 13 януари 1930-а, излизат първите комикси с Мики в американските всекидневници. Повечето от тях са нарисувани от Флойд Готфредсън, като той заимства различни герои от анимациите за Маус, като например Гуфи. По това време започва и европейска продукция на комикси с героите на „Дисни“, като се появяват илюстрациите им и други. Италианските комикси успяват да се задържат на пазара и след войната, където вестник \"Мики Маус\" (б.а. - Toppolino) се превръща в по-голямо издание със същото име и излиза до днешни дни. През 40-те години на миналия век се появяват и по-дълги истории с Мики Маус и свързаните с него герои в новопоявилото се списание Walt Disney's Comics and Stories (б.а. - “Комикси и истории на Уолт Дисни“). Скоро, в различно облекло, той краси комикси по цял свят. Интересен факт е, че в Скандинавия анимираните книжки носят името „Доналд Дък“, тъй като патокът е по-обичан от местното население от мишока. След десетки късометражни черно-бели филмчета, през 1932 година зрителите за първи път виждат Мики Маус в цветна продукция. Дебютната лента е „Парадът на номинираните“, която е създадена специално за петата церемония поради което не стига до широката публика. За масови прожекции достигат редица филми, сред които култовата „Фантазия“, „Мики, Доналд, Гуфи: тримата мускетари“, „Мики Маус: Веднъж на Коледа“ и други. На 18 ноември 1978 година, когато Мики чуква 50, той става първият анимационен герой със звезда на прочутата Алея на славата в Холивуд. За 90 години компанията „Дисни“ е натрупала милиарди долари от мърчандайз продукти с Мики Маус. От зората си анимационният герой се появява навсякъде – по тениски, шапки и диадеми, кутии и чаши. През 2008 година „Таймс“ изчислява, че Мики Маус е един от най-разпознаваемите символи в света, като дори се съревновава с Дядо Коледа по популярност. Според официалните данни 98% от децата на възраст между 3 и 11 години разпознават героя. В началото Мики най-често е изобразяван върху ръчни часовници и будилници, като първите се появяват на пазара през 1933 година, изработени от компанията Ingersoll Watch. Тогава аксесоарът е струвал 3,75 долара, което днес се равнява на около 71 долара. Приблизително 40% от печалбата на гиганта „Дисни“ идват от продукти с Мики Маус, като най-големият пик е през 1997 година. Ако броим и продадените пропуски за проекта мечта на Уолт - Дисниленд, който отваря врати през 1955 година и там основен домакин е Мики Маус, както и последвалите увеселителни тематични паркове, това може би е най-печелившият герой в историята. заявява Уолт по време на откриването на Дисниленд.", "date": "2018.11.24", "title": "Печалба и приказка без край за Мики Маус"}
{"url": "https://www.monitor.bg:443/bg/a/view/septemvri-obyrna-cherno-more-na-vasil-levski-150500", "text": "\"Септември“ (София) записа важен успех с 2:1 над „Черно море“ в среща от 16-ия кръг на Първа професионална лига. Първото попадение на стадион \"Васил Левски\" реализира Жоржиньо в 51-вата минута. Десет минути по-късно обаче Борис Галчев изравни след добро изпълнение на пряк свободен удар, а малко преди края на срещата Ишмаел Байду донесе трите точки за състава на Христо Арангелов. Секунди преди края на сблъсъка домакините бяха близо до трети гол, но резервата Мирослав Будинов пропусна да отбележи от изключително удобна ситуация. В следващия кръг „Септември“ гостува на „Ботев“ (Враца), а “моряците” приемат „Етър“.", "date": "2018.11.24", "title": "„Септември“ обърна „Черно море“ на „Васил Левски“"}
{"url": "https://www.monitor.bg:443/bg/a/view/semejstvo-ot-luiziana-otkri-pechelivsh-lotarien-bilet-dokato-chisti-150501", "text": "Семейна двойка от американския щат Луизиана вече има над 1 милион причини да бъде благодарна, след като намери печеливш лотариен билет навръх Деня на благодарността, съобщава Би Би Си. Тина Еренберг намерила купчина стари лотарийни билети в чекмедже на нощното си шкафче докато почиствала дома си в очакване на гости за празника. Вместо да ги изхвърли обаче, тя ги дала на съпруга си Харолд, който проверил отново числата. Един от билетите се оказал печеливш и донесъл на семейството джакпот от 1,8 милиона долара. Късметлийският билет бил осребрен две седмици преди крайния срок за получаване на печалбата. Той бил закупен за тегленето от 6 юни и печалбата трябвало да бъде прибрана в рамките на шест месеца. Семейството е от градчето Мандевил, разположено на 75 мили източно от Батън Руж. След удръжките под формата на данъци те получили сумата от 1,3 милиона долара, която планират да заделят за времето, когато се пенсионират.", "date": "2018.11.24", "title": "Семейство от Луизиана откри печеливш лотариен билет докато чисти"}
{"url": "https://www.monitor.bg:443/bg/a/view/samotna-starica-skochi-ot-peti-etaj-nasred-kazanlyk-150493", "text": "Самотно живееща от много време насам възрастна казанлъчанка сложи край на живота си, като скочи от прозореца на апартамента си в 5-етажна кооперация на центъра на града на булевард „Никола Петков“. Трагичният инцидент със 77-годишната пенсионерка е станал около обяд в петък. Тялото е паднало на метри от входа на малкия блок почти пред очите на съседка. По думите на свидетелката бабичката от много време била останала съвсем сама, най-близките й се споминали, а децата й отишли да си вадят хляба в чужбина. От няколко седмици жената била видимо неадекватна, отказвала да разговоря, от два дни се била заключила в апартамента си и никой не знаел какво се случва с нея. Пристигналият на място екип на ЦСМП само констатира смъртта. Образувано е стандартното досъдебно производство срещу неизвестен извършител за евентуално склоняване към самоубийство. Случаят не намери място в полицейските бюлетини. От там са категорични, че подобни суицидни инциденти не се предоставят на обществеността, водел се само отделен регистър за служебно ползване. Според запознати старицата и друг път е правила опити да сложи край на живота си, но успявали да я спасят.", "date": "2018.11.24", "title": "Самотна старица скочи от пети етаж насред Казанлък"}
{"url": "https://www.monitor.bg:443/bg/a/view/borisov-shte-uchastva-utre-v-zasedanie-za-brekzit-v-bruksel-150495", "text": "Министър-председателят Бойко Борисов ще участва в специалното заседание на Европейския съвет във формат по чл. 50 утре, 25 ноември, в Брюксел. Това съобщиха от правителствената пресслужба. Държавните и правителствени ръководители ще обсъдят проекта за споразумение за оттегляне на Обединеното кралство от Европейския съюз и проекта за политическа декларация, очертаваща рамката на бъдещите отношения между ЕС от една страна и Великобритания и Северна Ирландия - от друга. Проектът на Споразумението за оттегляне на Обединеното Кралство от ЕС съответства на интересите на България, тъй като гарантира максимално възможна приемственост и последователност в редица важни за страната ни области. Той дава възможност за своевременно адаптиране към новия режим на отношения, като гарантира спазването на правата на гражданите, финансовите ни интереси, както и избягването на празнини в отношенията с евентуален негативен ефект върху икономическите, транспортните, социалните, културните, образователните и др. връзки.", "date": "2018.11.24", "title": "Борисов ще участва утре в заседание за Брекзит в Брюксел"}
{"url": "https://www.monitor.bg:443/bg/a/view/stojka-petrova-sys-srebro-ot-svetovnoto-v-indija-150494", "text": "Стойка Петрова спечели сребърен медал за България от световното първенство по бокс за жени в Индия. Във финала в кат. до 54 кг тя отстъпи пред представителката на Тайпе Ю Тинг Лин с 4:1 съдийски гласа (28:29, 28:29, 28:29, 27:30, 29:28). Това бе един от двата сблъсъка в 10-те категории между първата и втората в схемата, който противопостави европейската на азиатската шампионка. Като цяло във финалите участват 8 представителки на Стария континет. За 33-годишната Стойка Петрова това е второ сребро от световно първенство, след като игра финал и на предишния шампионат в Астана през 2016 г. Тя донесе и единственото отличия за страната ни от Индия.  ", "date": "2018.11.24", "title": "Стойка Петрова със сребро от световното в Индия"}
{"url": "https://www.monitor.bg:443/bg/a/view/prodadoha-imenieto-na-areta-franklin-v-detrojt-za-300-000-150496", "text": "Имението в Детройт, което бе собственост на починалата през август кралица на соул музиката Арета Франклин, бе продадено за 300 хиляди долара, съобщиха ТАСС и Асошиейтед прес. В. \"Детройт нюз\" пише, че построеният през 1927 г. триетажен тухлен дом с площ 520 кв.м е купен от пожелал анонимност жител на щата Мичиган. Понастоящем цялата принадлежала на Франклин недвижимост в Детройт е разпродадена. Все още не е намерило купувач имението й на стойност 800 хиляди долара в Блумфийлд хилс, недалеч от Детройт. Продаденият за 300 хиляди долара дом се намира в централната част на Детройт, близо до голф-клуб. Имението включва пет спални, шест бани, три камини, гараж за три автомобила и голям двор. Арета Франклин купила дома през 1993 г., но платената тогава за него сума не се съобщава. През 2008 г. певицата за малко щяла да се лиши от имението, тъй като заради грешки на юристи не били своевременно платени данъци за 19 хиляди долара. В края на краищата тя платила данъците.", "date": "2018.11.24", "title": "Продадоха имението на Арета Франклин в Детройт за $300 хиляди"}
{"url": "https://www.monitor.bg:443/bg/a/view/ivan-jahnadjiev-i-cvetovete-na-jivota-150351", "text": "За художника Иван Яхнаджиев живописта никога не е била самотно кабинетно занимание. Артистът винаги е знаел как да превърне рисуването в шоу и как да стигне сам до планината от потенциални зрители и клиенти подобно на Мохамед, когато планината не отива при него. „Можеш да отвориш всяка врата с картините си, стига да потърсиш контакт с публиката. Чакането да те забележат се оказва неуспешно, диалог не се получава. Някои от нашите художници си мислят, че са вечни върхове, но това въобще не е така. Не бива да преекспонираме нашето „величие“, както ние обичаме“, казва ексцентрикът. В най-новата си изложба, наречена „...Ето така“, която може да се види до 10 декември в галерия „България“ в едноименния концертен комплекс, Яхнаджиев не без завидна доза самоирония е съизмерил някои от последните си творби с наследството на световните майстори, украсило най-престижните галерии и музеи в Ню Йорк. Авангардистът се озовава в Голямата ябълка преди няколко седмици заедно със сина си Александър – парламентарен журналист на Ботуша, който придружава италианския премиер Джузепе Конте по време на срещата на върха на ООН. „В Ню Йорк обикновено до късно нощем работех в хотелската стая, а по цял ден обикалях улиците. Сутрин вземах двайсетина неща, нарисувани предната вечер, за и да разбера дали се вписват в онова, което ме заобикаля“, обяснява художникът. Идеята да направи същото сравнение и в Музея на модерното изкуство МоМА, музея „Гугенхайм“ или Националната галерия в Бруклин идва някак естествено. Оказва се, че да получи разрешение за това не е чак толкова трудно, след като притежава бадж от ООН. „Благодарен съм, че ми позволиха да снимам картините си на фона на произведенията на Пикасо, Дали, Мане, Ван Гог, Дега, Хуан Миро... Да събереш заедно картина, която струва десетки милиони, с твоята, която не струва почти нищо, е доста странно. Не мисля, че някой друг български автор се е престрашавал“, отбелязва авангардистът, който по този начин обследва границите на собствената си творческа свобода. И за пореден път път стига до извода, че е изгубил много ценно време в „глупости и простотии“ като социалистически реализъм, членство в СБХ и прочее феномени, непознати по някои по-облагодетелствани географски ширини. „Художникът трябва да е гол и трябва да е на пазара“, категоричен е той. По време на фото-обиколките му охраната на музеите е плътно до него (такъв е редът), а останалите посетители в залите любопитно се струпват да го наблюдават, макар Яхнаджиев да има съмнения дали разбират какво точно върши и какво е онова, което показва. А той търси и открива прилики. Например с работите на Матис, в които има изображения на риби, „чифтосва“ своите женски образи, в чийто контур също плуват морски създания. С прословутите точки на Деймиън Хърст комбинира свои рисунки, в които тази форма се среща. „Очаквах но не се случи“, с усмивка признава българският маестро. След като запечатва с обектива всевъзможни сходства и контрасти със създаденото от него и от великите, изпраща снимките на галеристката Цена Бояджиева. И по нейна инициатива се ражда експозиция с част от тези фотоколажи и женски лица – ето така: спонтанно, шарено и непретенциозно... Още по време на откриването няколко видни имена от гилдията пожелават да се снабдят с подписан от Яхнаджиев експонат. „Щом колегите ме оценяват, значи нещата вървят добре. В Италия не е проблем да получиш комплимент: ти си голям художник, браво... Лесно ти го казват и това те вдъхновява. Докато в България хората много трябва да мислят, за да те похвалят, да не би да се главозамаеш“, коментира артистът. Той отлично знае колко необходимо е потупването по рамото за самочувствие, за да се изявиш. Но ние сме си такива, често предпочитаме да спестим добрите думи за постиженията на ближния. „Ето защо уча децата от Италианския лицей, с които от години обожавам да работя, както и другите в ателието в обновения културен дом „Красно село“, да не са скромни. В чужбина е така, няма скромност. Можеш ли да пееш – ще пееш, можеш ли да рисуваш – ще рисуваш, дори да си само на 10 години. Няма време да се чака“. Като малък Иван Яхнаджиев обича да гледа света отгоре: обаче не заради напомпано его, а понеже родната му къща е в най-високата за онова време част на София – край Семинарията. Хлапето обяздва околните покриви, катери се по дърветата, а баба му отдолу го гони със закуските... В сегашната градинка на пл. „Велчова завера“ някога е бил дворът на дядо му, още преди в съседство да се появи култовата кръчма „Тенекиите“. А високият блок отпред (някога с дипломатически магазини в подножието) е на мястото на техния дом, преди фамилия Яхнаджиеви да бъде изгонена оттам в началото на 60-те, а къщата – отчуждена. ...Художникът няма „розови“ и „черни“ периоди, но има добри и лоши дни.  „Спомням си как се затворих в ателието на ул. „Иван Асен“, когато през 1980-а Светлин Русев ме изключи от СБХ с обвинението, че имитирам западните художници. След 2-3 дни се озовах с десетки започнати картини около мен“, връща лентата художникът и добавя, че е бил единственият изключен в историята на Съюза, макар след това мнозина да са се опитали да се изкарат герои. През соца подобно анатемосване е истинска драма, защото никой не ти възлага поръчки, не те допускат до изложби и т.н., а Яхнаджиев тогава има дете и жена да храни. Но към днешна дата се замисля дали не е било за добро. Нали ако нещо не те убива... „Не смятам, че „сдружаването“ на артистите в съюзи е успешен вариант: стадното чувство убива индивидуалността, творческата идея, лудостта, ако щеш. Артистът при всички случаи е индивидуалист“, разсъждава той. Иван Яхнаджиев не се обижда, когато някои го определят като комерсиален художник, напротив: „Артистът трябва да търси начин да бъде видян, да се продава“, контрира той. А картините, казва, се продават, когато работиш упорито и не се вземаш много на сериозно като цена. И когато по-малко се обясняваш колко творбите ти са ти скъпи. За разлика от повечето си събратя, които са ревниви към излязлото изпод четката им, Яхнаджиев лесно се разделя със създаденото от него. Обича да подарява: „Когато някой вземе от мен картина, това е диалог между мен и него. Аз търся този диалог“. А интересува ли се от по-нататъшната съдба на произведенията си, веднъж излезли от ателието или изложбения салон? „Знаеш ли напоследък какво става? Виждам по галерии мои картини, които се препродават. Значи нещата вървят добре, след като нарисуваното заживява свой собствен живот и тръгва по свой път. И след като аз черпя кафе някои от т.нар. големи художници с много скъпи картини... Българин, който живее в Париж, ми разказа, че е намерил мои неща в Австрия, в Белгия. Стана ми страшно приятно. Не питам колко струват, важното е, че се движат“... Бодиартът, който Яхнаджиев навремето пръв започна да практикува у нас, продължава да го вълнува. И в момента го засипват с предложения, но е станал несравнимо по-прецизен в избора на модели, място, кауза. „Някога мечтаех да рисувам върху тялото на Чичолина“, не крие той. Някогашната порнозвезда и настоящ политик обаче му поискала тогава 10 000 евро за сеанса. След няколко години пък отклонила поканата с оправданието, че вече е стара...  ", "date": "2018.11.24", "title": "Иван Яхнаджиев и цветовете на живота"}
{"url": "https://www.monitor.bg:443/bg/a/view/kat-sprja-obshtinska-kola-vodachyt-karal-nadrusan-150489", "text": "Лек автомобил, собственост на общинската администрация в Ямбол, е спрян от движение със заповед на началника на КАТ, защото е бил управляван от хванат надрусан служител. Инцидентът е станал на 29 юни т.г. Зад волана на колата е бил служител в общинския отдел „Превенция и опазване на обществения ред“. Било е образувано и досъдебно производство. Случаят отсъства от информационния бюлетин на ОД на МВР –Ямбол. За него се разбира месеци по-късно от решение на административния съд, с което се отхвърли жалба на общината за спирането на возилото от движение. В нея се настоява, че приемането на амфетамини от водача може да бъде окачествено като дисциплинарно нарушение, но в никакъв случай не трябвало да води до ангажирането на общината. Твърди се, че подобна принуда може да бъде прилагана само срещу физически лица, но не и спрямо юридически. В своето решение съдът е категоричен, че спирането на автомобила от движение е правомерно и не противоречи на материалния закон. Съдът е отхвърлил жалбата на общинарите и е постановил те да платят 100 лв. за юрисконсултската услуга, ползвана от ОД на МВР – Ямбол. Решението може да бъде обжалвано пред ВАС.", "date": "2018.11.24", "title": "КАТ спря общинска кола, водачът карал надрусан"}
{"url": "https://www.monitor.bg:443/bg/a/view/da-ob-l-ichash-zvezdite-150461", "text": "Много българи с усмивка признават, че следят и обичат световните знаменитости. Има и такива сънародници обаче, които ги обличат. Периодично новини за родни дизайнери, сътворили шедьоври с игла и конец за популярни звезди, приковават вниманието на малки и големи. Най-пресният пример е дизайнерката на светско събитие. Звездата от „Остин Пауърс“ избра облекло на Невена за специален повод – парти по случай рождения ден на Дейвид Фърниш, който е дългогодишният партньор на сър Елтън Джон. Дни преди събитието пиар мениджърът на Хърли се свързва с дизайнерката с молба да подбере няколко тоалета за различни светски изяви, които предстоят на звездата. 53-годишната красавица станала фен на моделите на Николова, след като видяла своя близка приятелка в един от тях. Невена подбра различни от обичайните за звездата рокли с V-образна кройка в горната част. Актрисата се спря на ансамбъл от черна блуза, златно-черна бродирана полa и богато бродиран колан, всичко в изящна комбинация от дантела и тюл. „Все пак бях изненадана, че Елизабет Хърли неочаквано смени стила си и прие друго деколте. Години наред в нейна запазена марка се превърнаха дълбоко изрязаната горна част, която акцентира върху красивия й бюст. Самата актриса има много силно и завладяващо присъствие, а аз бях водена от постигането на загадъчност, като сложим акцент върху нейното обаяние, чар и непреходна красота. За партито-изненада на Фърниш тя се е спряла именно на интересната игра от черна и черно-златна дантела, нежно обгръщаща тялото й, разкривайки красотата на перфектните й форми. Ако тази рокля трябваше да има собствено име, то със сигурност щеше да бъде „Елизабет Хърли” , споделя дизайнерката, известна още като Царицата на дантелата. Напоследък Николова се обръща към гладките платове, за да отговори на динамичните изисквания в изработката на официалното и протоколното облекло. Скоро предстои да покаже нова колекция, която ще отправи предложения за ежедневна визия. През февруари пък блесна на червения килим в „Долби тиътър“ в Лос Анджелис в елегантна рокля на българската дизайнерка София Борисова. На 22-рите годишни награди на Гилдията на режисьорите тя се появи в дреха от колекцията висша мода на „Романтика Фешън“. Роклята с гол гръб е изработена от фина дантела в актуалния за тази година лилав цвят. Самата Рока благодари публично на София Борисова в социалните мрежи. Актрисата е съпруга на италианския актьор и режисьор Джулио Басе, който през 2006 година застана зад камерата на копродукцията „Разследването“. В българо-италианската лента Христо Шопов влезе в ролята на Пилат Понтийски, а Христо Живков изигра Стефан. Двамата си партнираха със звездите Орнела Мути, Джулиано Джема, Франко Неро и Долф Лундгрен. „Тициана Рока, която облякох за Кан и БАФТА в Лондон, се класира в топ 12 на най-добре облечените актриси.“, разказа тогава пред „Монитор“ Борисова. Дизайнерката се надява един ден да скрои тоалет за холивудската красавица Анджелина Джоли. През 2017 година друго българско творение блесна на червения килим и то за престижната церемония по връчването на наградите „Оскар“. дефилира на събитието в дълга черна рокля на дизайнерката Антоанета Балабанова, чийто бизнес се намира в град Скотсдейл, щата Аризона. Заедно с друга българка – Галина Михалева, държат магазина Galina Couture. Самите те определят колекциите си като художествена мода. Музикалната индустрия не изостава с примери за звезди, заложили на български модели. Миналата година избра тоалет на родни дизайнери за видеото към сингъла си Chained Тo Тhe Rhythm. Облеклото й в клипа се състои от бяла рокля с плисе и специално излято по нейна мярка бюстие, а зад него стои екипът на Ливия Стоянова и Ясен Самуилов от модна къща On Aura Tout Vu. Модерният ретро тоалет кореспондира и с цялостната визия на проекта на Пери, която съчетава стилове от 50-те и сюрреализма, а като терен за снимките използва увеселителен парк. Носителката на „Грами” не е първата световна звезда, облечена от Стоянова и Самуилов. Малко преди това двамата дизайнери Суперзвездата се появява във видеото към песента си Formation с дълга черна рокля с голи рамене и голяма цепка отпред, дело на нашите сънародници. Аксесоар към облеклото й е каубойска шапка с голяма периферия. Тоалетът предизвика фурор, а дизайнерите показаха в социалните мрежи и оригиналната скица, по която са направили роклята. През годините дрехи на Ливия Стоянова и Ясен Самуилов са носили още Кралицата на попа Мадона, Лейди Гага, Кайли Миноуг, Кончита Вурст, Ники Минаж и други. Български тоалети пленяват представители на киноиндустрията, музикалната сцена, та чак и от кралския двор. През 2016 година облече костюм, създаден от дизайнера Петър Петров. С тоалета в стила на 50-60-те години на миналия век кралската особа блесна на благотворително събитие в Лондон. Всички водещи вестници във Великобритания, няколко сайта и световни модни издания като Vogue и Vanity fair, коментираха безупречната визия на Кейт в елегантния тоалет. Снимката й с дрехата на българина бе публикувана на корицата на в. „Дейли Телеграф“. Тогава светските хроникьори сравниха чаровната брюнетка, облечена с костюма на Петров, с Джаки Кенеди. Облеклото й предизвика огромен интерес и сред аристократите на Острова. Непосредствено след медийната суматоха брандът „Епонин“, в който работи Петров и който прави бутикови облекла за популярни личности от цял свят, получи над 100 поръчки. Дизайнерът лично отнесъл в двореца Кенсингтън Палас костюма. В модните среди на Острова се знае, че съпругата на принц Уилям е почитателка на дрехите на „Епонин“, които са с цени между четири и пет хиляди английски паунда. Българска следа сред светските среди има и на тема аксесоари. Сестрите супермодели са само част от редовната клиентела на модния лейбъл by FAR. Обувките и чантите в колекциите на марката са дело на близначките Валентина Безуханова и Сабина Гьошева и тяхната най-добра приятелка Деница Бумбарова. Трите българки основават бранда през 2016 година. Името на by FAR е съставено от първите букви в имената на техните три малки момченца. Ежедневието на Валентина, Сабина и Деница е разделено между Австралия и Европа. Сред другите звезди, които често позират с чанти и обувки на by FAR, са актрисите Приянка Чопра, Дакота Джонсън и Алисия Викандер, супермоделът Кендъл Дженър, дъщерите на Брус Уилис и Деми Мур и други.", "date": "2018.11.24", "title": "Да об(л)ичаш звездите"}
{"url": "https://www.monitor.bg:443/bg/a/view/petkova-gotovi-sme-za-realizacijata-na-proekt-kato-turski-potok-150481", "text": "„Работим за това България да запази своето стратегическо място на газовата карта на Европа”, заяви в предаването „Събуди се” по Нова телевия енергийният министър Теменужка Петкова. „Това може да стане, ако предприемем адекватни действия към промените, които се извършват около нас, проектите, които се реализират, и да направим така, че тези големи енергийни проекти да не заобиколят България. До голяма степен това зависи от нас”, допълни Петкова. Целта на правителството, по думите й, е България да има поне 3 различни източника за доставка на природен газ. Петкова коментира и информацията в руски медии, че „Газпром” е взел решение за маршрута на втората тръба от „Турски поток” и той ще минава през България. „Трябва да изчакаме официалната информация от колегите от „Газпром”. Но сме готови за реализацията на един такъв проект”, заяви Петкова. Тя припомни, че темата е била поставена и по време на визитата на премиера Борисов в Москва. Петкова обясни, че предварителните анализи сочат, че инвестицията би била приблизително 2,6 милиарда. „Ако бъде реализиран такъв проект, ще имаме печалба за 20 години над 4,3 милиарда лева. Имаме желание „Турски поток” да носи приходи дълги години\", заяви енергийният министър.", "date": "2018.11.24", "title": "Петкова: Готови сме за реализацията на проект като „Турски поток”"}
{"url": "https://www.monitor.bg:443/bg/a/view/kampanija-sybira-igrachki-ot-minaloto-150483", "text": "Необичайна кампания, която цели събирането на играчки от миналото, стартира в Смолянско. Тя е под наслов „Играчките на баба и мама, дядо и тате“, а идеята е на Регионалния исторически музей „Стою Шишков”, съвместно с Регионалните експертно-консултантски и информационни центрове „Читалища“ и читалищата в Смолянска област. „Стани дарител на кампанията за събиране на детски играчки от края на XIX век до 60-те години на XX век с цел попълване на фонда на Музея в Смолян!”, призовават инициаторите. Традиционните детски играчки са любопитно минало за съвременника. Те крият чудеса, разказват за любими герои, споделят знания, дават умения, изграждат характери. Изработени са главно от естествени материали – тъкани, дърво, растителни, животински и др. Могат да бъдат умалени битови вещи и предмети, различни видове игрови пособия, оживявали детските години на баби и дядовци, майки и бащи. Сред тях най-любими са куклата и топката. В по-ново време, през 30-40-те години на миналия век, макар и ограничено, в нашия край навлизат различни видове механични, музикални, електрически играчки, включително образователни комплекти като „Не се сърди човече“, „Дама“ и други подобни. Ролята на читалищата в областта е да разпространят идеята сред своите членове. Освен това те трябва да запишат историите на собствениците на играчките – на кого е принадлежала, от кого е изработена или получена, както и годините на нейното битуване в конкретното селище и семейство. Етапите на дарителската кампания са три - разпространяване на идеята до края на март 2019 г., събирателска акция до края на август 2019 г., обиколка по общини от страна на музейните експерти до края на септември 2019 г. Най-интересните лични истории, свързани с играчките, записани и запазени в архива на музея, ще бъдат показани на изложба в навечерието на Коледа 2019 г. в залите на РИМ „Стою Шишков“ - Смолян. За инициативата отговарят директорът на музея Таня Марева и Ваня Йорданова – уредник в културната институция.", "date": "2018.11.24", "title": "Кампания събира играчки от миналото"}
{"url": "https://www.monitor.bg:443/bg/a/view/obrejkov-vdigame-kartata-za-lift-v-bansko-ako-se-promeni-koncesionnijat-dogovor-150486", "text": "Все още не са ясни цените на лифт картите за ски-зоната в Банско за предстоящия зимен сезон, но евентуална промяна в концесионния договор с \"Юлен\" може да наложи повишение. Това заяви пред БНР Иван Обрейков, представител на концесионера. По-рано днес министърът на околната среда Нено Димов заяви, че сегашната концесионна такса за ски-зоната, която е 300 хиляди лева на година, може да бъде повишена. Темата беше коментирана на среща на контролните институции и туристическия бизнес в Банско, инициирана от Министерството на туризма. На срещата заместник-министър Ирена Георгиева обяви прогнозите за петпроцентов ръст на туристите и инициативите на министерството за постигане на качествен и устойчив туризъм. Една от тях е съвместният пилотен проект със социалното министерство, по който се обучават безработни, за да се преодолее кадровият дефицит в туризма. \"Има готовност обученията по различни изпълнителски специалности в сферата на туризма да започнат още през декември\", коментира Георгиева. Но въпросът, който вълнува всички, е съдбата на концесионния договор за ски зона Банско и как това ще се отрази на един от най-известните зимни курорти в Европа. \"По-скоро самия договор при подписването му през 2001 година не е бил изчистен чисто текстово. Сега явно нещата са много сериозни, от законова гледна точка, да бъде променен в една или друга посока. Не мога по друг начин да си обясня защо толкова време не може да се промени. Може и да не може да се промени\", посочи кметът Георги Икономов. \"Един скиор или сноубордист не го интересува споровете на по-високо. Ако дойде прокуратура да затвори курорта, би ни се отразило, но тогава сигурно ще има доста протести. Все пак нека има някакво решение, за да можем да излезем с някакво становище\", призова маркетинг директорът на дружеството-концесионер \"Юлен\" Иван Обрейков.", "date": "2018.11.24", "title": "Обрейков: Вдигаме картата за лифт в Банско, ако се промени концесионният договор"}
{"url": "https://www.monitor.bg:443/bg/a/view/v-sa-sht-onlajn-pazaruvaneto-izmestva-opashkite-po-magazinite-na-cheren-petyk-150485", "text": "Черният петък вече не е същият. Това отчитат много медии отвъд Океана след известния ден на отстъпки и промоции в магазините. Голяма част от търговията се е пренесла в интернет, сочат данните. Въпреки че на места все още има познатите отпреди години гледки на клиенти, които се блъскат за промоционални стоки, традиционното пазаруване в магазини отстъпва място на сделките онлайн. Конкретните данни за традиционното пазаруване няма да са налични още няколко дни, но вече се знае, че продажбите в интернет са се повишили с невероятните 28%. Това се дължи и на факта, че магазините все по-често удължават срока на промоциите и вместо само в Черния петък, продават на по-ниски цени няколко дни или дори седмица.", "date": "2018.11.24", "title": "В САЩ онлайн пазаруването измества опашките по магазините на Черен петък"}
{"url": "https://www.monitor.bg:443/bg/a/view/titanievi-djanti-pokazvat-bydeshteto-na-tehnologijata-za-3d-pechat-150497", "text": "Демонстрирайки, какви изделия би било възможно да се произвеждат в близко бъдеще, компанията HRE Wheels заедно с екипа AddWorks от GE Additive, създадоха първата 3D отпечатана титаниева джанта за автомобил, посредством технологията Електронно лъчево топене (Electron Beam Melting), за която се твърди, че е по-ефикасна от традиционното машинно обработване. След отпечатването на петте главни секции на джантата, временните носещи конструкции в тях, необходими при процеса на печатане, се отстраняват ръчно, за рециклиране. След това челните повърхности на секциите преминават през минимална машинна обработка, за да се гарантира, че ще си паснат плътно. Наречена HRE3D +, завършената джанта бе представена по-рано този месец на изложението за 3D печат Formnext във Франкфурт, Германия.  ", "date": "2018.11.24", "title": "Титаниеви джанти показват бъдещето на технологията за 3D печат"}
{"url": "https://www.monitor.bg:443/bg/a/view/goreshtata-vana-namaljava-kryvnata-zahar-i-vyzpalenijata-150484", "text": "Отпускането в гореща вана за един час намалява кръвната захар и възпаленията и действа почти като тренировка, твърдят британски учени, цитирани от в. \"Дейли мейл\". Горещата вода разширява кръвоносните съдове. Този ефект се подсилва от освобождаването на химикал, който сваля кръвното налягане. Релаксирането пък освобождава химикал, който противодейства на възпалението по същия начин като тренировка. Учените от университета на Лъфбъро работили с 10 мъже с наднормено тегло, водещи заседнал живот. Те трябвало или да се излежават във вана с температура 38 градуса Целзий, или да почиват един час. Специалистите им правили изследвания на кръвта, измервали пулса им, кръвното налягане и температурата преди и след ваната, както и на всеки 15 минути по време на престоя в нея. Резултатите показват, че от горещата вана в кръвта се увеличава възпалителният химикал IL-6. Това се случва и по време на тренировките. Пикът на този химикал предизвиква освобождаване на вещество, което противодейства на възпаленията. Горещата вана предизвиква и освобождаване на азотен окис, който отпуска кръвоносните съдове и сваля кръвното налягане. Нивата на кръвната захар и инсулина също намаляват. Горещите вани могат да подобрят метаболитното здраве на хората, които не могат да изпълнят препоръките за физическа активност, твърдят учените.", "date": "2018.11.24", "title": "Горещата вана намалява кръвната захар и възпаленията"}
{"url": "https://www.monitor.bg:443/bg/a/view/margaritov-bylgarinyt-e-dal-okolo-400-leva-na-chernija-petyk-150488", "text": "400 лева за пазар по време на Черния петък. Толкова средно са похарчили хората, които вчера обсадиха големите магазини в преследване на намаления. Търговците обещават намаленията да продължат и следващата седмица, а пред моловете има дълги опашки от автомобили и ден след големите промоции, предава Нова телевизия. „15 са случаите на конкретни нарушения, но част от проверките все още не са приключили. Тяхната цел е да установят дали старите цени на стоките са прилагани, така както изисква законът. Срещат се и типичните за минали периоди нарушения в, слава Богу, не голям обем. Тоест, не навсякъде намаленията са реални, не навсякъде се обявяват коректно за кои стоки се отнасят. Може да се окаже, че е анонсиран голям процент, а когато влезете в магазина, се оказва, че едва за няколко стоки важи този процент. Информацията от това проучване посочва, че българинът заделя 400 лв. Това е една доста солидна сума, която може да го прави съпоставим със средностатистическия италианец”, коментира Димитър Маргаритов, председател на Комисията за защита на потребителя . По данни на един от най-големите сайтове за онлайн пазаруване у нас, само през първата половина на деня в петък клиентите са похарчили около 25 милиона лева. Това е с близо 20% повече в сравнение с миналата година. Поръчаните онлайн продукти са 185 000. Сред най-търсените от потребителите стоки са малките домашни електроуреди, детските играчки, телевизорите и мобилните телефони, както и козметичните продукти. А колко време прекарват европейците в пазаруване? Изследване, проведено в няколко страни, поставя на първо място германците. Те прекарват 35 минути дневно в обиколки по магазините. След тях се нареждат жителите на Холандия и Великобритания, които също отделят повече от 30 минути на ден. На дъното на класацията е Румъния - хората там пазаруват едва 17 минути дневно. В изследването не са посочени данни за България.", "date": "2018.11.24", "title": "Маргаритов: Българинът е дал около 400 лева на Черния петък"}
{"url": "https://www.monitor.bg:443/bg/a/view/pochitame-sveta-ekaterina-pokrovitelkata-na-majkite-150477", "text": "На 24 ноември почитаме Св. великомъченица Екатерина. Според преданието Екатерина е била дъщеря на Конт, управител на Александрия, Египет, по времето на император Максимиан. Тя получила блестящо образование, изучавайки работите на най-видните философи и учени. Екатерина заявила на родителите си, че ще встъпи в брак с онзи, който я превъзхожда по слава, богатство, красота и мъдрост. Младежи от много богати семейства кандидатствали за ръката на красивата Екатерина, но никой не бил одобрен. Майката на Екатерина, която тайно изповядвала християнството, я изпратила при отшелник, който я посветил във вярата. Преданието разказва как Екатерина се е срещнала с тогавашния император. Тя се опитала да го убеди, че извършва грешка като преследва християните. Екатерина успяла да привлече към християнската вяра жената на императора и много мъдреци, изпратени от императора да я върнат към езичеството. Впоследствие те били убити и обявени за мъченици. Императорът заповядал да я вкарат в затвора, където тя въвела в християнството всички, които я посещават. Поради това е осъдена на смърт чрез разпъване на колело. Колелото се разпаднало, когато Екатерина го докоснала, палачите не могли да я екзекутират по този начин и я обезглавили. В преданието се разказва как ангели отнесли тялото на мъченицата в планината Синай, където през VI век византийският император Юстиниан I основал Синайския манастир. Манастирът оцелял през вековете, като останал хранилище на безценни произведения на раннохристиянското изкуство, архитектура и илюстровани ръкописни книги. Светицата се чества като покровителка на майките. В българските традиции този ден е познат и като Катерининден. В Пловдивския край се вярва, че тя предпазва децата от болести, най-вече от шарка. В този регион майките, които имат малки деца, рано сутрин омесват погача и малко кравайче, което намазват с мед. Погачата се раздава за здраве из махалата, а кравайчето се окача на вратата или се хвърля на покрива \"за Баба Шарка\". В Родопската област (Средни Родопи) светицата се почита против тежки болести и висока температура. Жените не работят и не пипат остри предмети, защото се вярва, че ако се порежат, раната няма да зарасне. В Странджанския край, Източна Тракия и сред преселниците от Беломорието на деня на св. Катерина се празнувал против мишки (т. нар. Миши празници). Там жените също не работят, не пипат остри и режещи предмети, замазват огнището с кал и раздават със затворени очи варени зърна (боб, царевица и др.), за да \"замажат и затворят очите\" на мишките. Имен ден днес празнуват Екатерина, Катерина, Катя, Тинка, Катина, Тина и Катрин.", "date": "2018.11.24", "title": "Почитаме Света Екатерина - покровителката на майките"}
{"url": "https://www.monitor.bg:443/bg/a/view/bg-muzikata-naj-tyrsena-v-germanija-i-obedinenoto-kralstvo-150473", "text": "В Германия и Обединеното кралство слушат най-много българска музика, показа проверка на „Монитор“. Европейските страни проявяват особен афинитет към родните мелодии, като там родните артисти получават най-много приходи от авторски права, съобщават от „Музикаутор“. Противно на очакванията, популярната музика не намира толкова голямо разпространение зад граница. Най-търсени извън границите на България са класическите и фолклорните мелодии. Важно уточнение тук е, че става въпрос за произведения, които все още се ползват с протекция по смисъла на Закона за авторското право и сродните му права. Причината е, че обикновено тези произведения се свързват с изтекли права или с неизвестни автори. има и от Израел, ако се съди по размера на отчисленията за правата, които обаче не са публични. В Япония също се търси българска музика. В Страната на изгряващото слънце предпочитат предимно класически произведения, както и хорови изпълнения, които в известни региони се смятат дори за лечебни. По-рано тази година стана ясно, че изследване на проф. Кенджи Тираджима от Токийския университет от преди около десетилетие доказва тази изцерителна сила на българските хорови изпълнения. Преподавателят дори записал аудио с автентичните изпълнения на хор от село Давидково. Публичното изпълнение на произведенията им пък носи на авторите най-много средства от излъчването зад граница. Това означава, че песните родно производство се слушат предимно в локации като ресторанти, клубове, хотели и други туристически и търговски обекти. На второ място по доходност за българските композитори, текстописци и аранжори са излъчванията по радио и телевизия. Сравнително малко отчисления те получават от котирането на техни албуми в чужбина. Противно на тенденцията меломаните да увеличават все повече потреблението на музика чрез интернет платформите, приходите на родните артисти от слушането на произведенията им зад граница онлайн са сравнително малко. „Широко разпространена грешка е схващането, че броят на гледанията в YouTube например са от решаващо значение за отчисленията, които получават артистите. Важно е да се знае, че тези платформи печелят от реклама и всичко зависи от това какви и колко реклами се позиционират до въпросното произведение. Тоест една творба може да е много гледана в YouTube, но да не носи толкова печалба на своя автор, колкото по-малко гледано произведение“, обясниха за „Монитор“ още от сдружението за колективно управление на авторски права. „Сред предизвикателствата, пред които музикалната общност е изправена, са и сродните му права в дигитална среда и невъзможността да се постигне справедливо възнаграждение от някои платформи и услуги, които дават достъп до качено от потребителите съдържание“, каза неотдавна в свой доклад Франсис Муур, изпълнителен директор на Международната федерация на звукозаписната индустрия (IFPI). Именно тези предизвикателства стоят в основата на проекта за директива на Европейската комисия за авторското право в цифровия единен пазар. „От изключителна важност за музикалната индустрия е намиране на решение на проблема с прехвърляне на стойност в интернет и в тази връзка - член 13 от предложението. Чл. 13 от проекта на директивата относно авторското право в цифровия единен пазар има отношение към платформите за видеосподеляне“, уточняват от „Музикаутор“. Към настоящия момент платформите за видеосподеляне от типа на YouTube използват системи за автоматично засичане на видеа в партньорство с продуцентите и авторите, като по този начин управляват наличното съдържание. „Все още има много платформи, които нямат такива системи или те не работят достатъчно добре. С проекта за директива се цели поддържането на такива системи да стане задължителна част за дейността на тези платформи. Един от ключовите въпроси до момента е кои ще бъдат те. Според последната редакция на текста това следва да бъдат само платформите, които предоставят достъп до големи обеми съдържание, но липсва дефиниция за голям обем“, казват от сдружението. Идеята на законовото предложение е да се намери свободно да качват тяхното съдържание. За правоносителите платформите за видеосподеляне са само един от възможните онлайн канали за разпространение на техните произведения. Тези платформи се конкурират с други дигитални платформи, които са длъжни да уредят правата предварително и които заплащат авторски възнаграждения (като Spotify, Deezer, Apple Music). В момента се води триалог между Европейския парламент, Комисията и Съвета на ЕС, като предстоят още 2 обсъждания - на 26 ноември и 13 декември 2018г. Очаква се гласуване в пленарна зала в началото на 2019 г.", "date": "2018.11.24", "title": "БГ музиката най-търсена в Германия и Обединеното кралство"}
{"url": "https://www.monitor.bg:443/bg/a/view/sedmichen-horoskop-za-24-30-noemvri-150475", "text": "Овен 21 март - 20 април Съботният ден носи разкрепостяване. Приемате по нов начин случващото се в живота, намирате нова посока, амбиция и цел. 24-25-и са благоприятни дни за сключване на брак и годежи. Семейството ще бъде покровителствано от висшата любов и ще оцелява при неблагоприятни обстоятелства. На 25-и предстои преобразяване. Родените в първата декада ще трябва да направят тежки компромиси, да излезат от рамките на досегашния си живот и поведение и да се откажат от една илюзия. 26-и дава защита на тези, които поддържат мрежата,  които дърпат конците и ни водят неизвестно накъде. Ще се намери начин да се овладеят конфиктите и да се запуши устата на недволните. Слънцето е в съвпад с Юпитер, което дава повече сигурност за тези, които стоят начело или изтиква нови шефове на високи позиции. Предстоят преговори от позиция на силата. Бъдете внимателни и не позволявайте да ви поставят ултиматуми. На 27-и ще постигнете поне една важна цел, ще разширите сферата си на влияние и ще преодолеете поне едно препятствие. Може да уредите изгодна сделка и да приключите работа, която ще ви донесе пари. 28-и е ден на революционни промени, на доброволен отказ от собственост в името на децата и на стимулиращи за вас предложения. Не се отказвайте от нищо, което ви предложи живота. 29-и носи нужната информация, която да ви осигури предимства. 30-и е ден на неприятности и капани по пътя. Предстои чудесен уикенд за решилите да създадат ново семейство след провала на старата си връзка. Висшата любов ще покровителства сключващите брак за втори или трети път. Меркурий върви ретроградно и покровителства вторичните опити за договаряния в една или в друга сфера от живота ни. Внимавйте в съботния ден да не прекалите с алкохола и стимулантите. Тенденцията за неделя е да се увеличават дистанциите в местата, където някой не се е отчел и не си е свършил работата. 26-и е ден на конфликти, на проблем в интернет връзките и сделките. Кой както може ще се опита да посегне на чуждите права и собствености. Бъдете внимателни, може да спечелите много, но и да затънете особено ако се занимавате с търговски операции с новата интернет валута. 27-и е денят на гения-глупак. Родените в първата декада може да изпаднат от една игра, но пък другите ще се усетят, ще се защитят и оберат овациите. На 28-и преградите пред вас ще са на всяка крачка, ще ви спират и забавят хора, които не си вършат работата и не са на мястото си. И шефовете ще ви препъват в амбициите. Ще имате проблеми с дейности и осигуровки. Вечерта си поръчайте сън, който да ви покаже как да излезете от ситуацията. На 29-и правите силен ход, а някой заминива за чужбина  с еднопосочен билет. 30-и ви дава предимства и позволява да отстраните опасен враг и съперник. На 24-и идват информации, които ще носят ползи и за които може да почерпите. Всяка промяна дава възможност за излизане от затруднително положение. Чакайте или направете предложение за брак на 25-и. 26-и  ден, в който всеки ще получи това, което е заслужил в миналите дни на старание или бездействие. Сърбаме си надробената попара във връзките, а някой урежда живота си отново, по нов начин и с нов пъртньор. Родените до 1 юни ще изживеят стресова ситуация в понеделник, когато ще се образуват тежки звездни аспекти с рожденното им Слънце. Не рискувайте със сделки и контакти в социалните мрежи. Теденцията е всичко, което ви кажат и предложат да се окаже поредната лъжа или опит за манипулация и изнудване. 27-и дава предимства на хората с остро зрение и обективен поглед в ситуацията. Печелят добре информираните и то от първоизточника. Денят е благоприятен за приключване и пререгистрации на фирми. Умните ще си спестят данъци и такси, наивните ще платят техните. Приетите законови промени ще обслужват интересите на малцина. Ден на гения и глупака. На 28-и ще се постигне примирие, ще се решат спорни въпроси, ще се финализират сделки и много ще се печели. 29-и е ден на добре информираните и знаещите какво правят. Действайте, ако сте от тази порода. На 30-и не поемайте рискове, готви ви се засада.   На 24-и идват покани и съобщения, за които някой ще почерпи, а друг ще се напие от мъка. Ден на виното и камбаната. Освобождават се залпово неконтролируеми енергии. Увеличете самоконтрола. В следващите три дни Луната дефилира в знака на Рака. Предстоят пътувания, възможности за гостувания в чужбина или посрещане на децата, които си идват за празниците. В неделня ден „всяка коза ще се държи за своя крак”, ще се обновяват семейните връзки. На 26-и ще се раждат деца покровителствани и напътствани от съдбата за големи дела. Може да се приемат тежки закони и разпоредби. Внимавайте в професионален план да не изпаднете от една класация или да позволите да ви детронират като ръководител и шеф на определени проекти. Битката за кокала навлиза в тежка фаза. Не се доверявайте на непознати особено в социалните мрежи. Заложени са мрежи за наивници. На 27-и ще намерите нов път и посока и до вечерта ще получите прозрение за бъдещите дейности и връзки. Щадете очите, концентрирайте се над най-важната цел. 28-и ще ви донесе пари и предимства, ще изведе личната ви кандидатера на престижни позиции. Може да се поемат умерени рискове. Приключете сделка, чакайте повишение. На 29-и ще спечелят добре подготвените. Явете се на конкурси. 30-и е опасен и рисков ден. Увеличете дистанциите. Съботният ден е за песни, танци и веселие. Предстои особено благоприятен за обвързване и сключване на брак уикенд. Неделният ден изисква обективна оценка на ситуацията. Да не се протакат повече водените дела. 26-27-и са дни с огромна сила за родените в първите дни на Лъва. Слънцето ви образува брилянтни аспекти с Меркурий, Юпитер и Слънце от знака на Стрелеца. Ще приключите успешно законова процедура, ще прехвърлите и узаконите имот и може да пререгистрирате фирма. Тези дни овенчават с успех отдавна водени преговори и ви носят предимства. В понеделник всички зависим от връзките в мрежата. Внимавайте, ще се пускат зарибяващи съобщения, ще се правят опити да се уловят наивниците с многообещаващи реклами. На 27-и се концентрирайте върху най-важната си цел, не се разпилявайте и не се занимавайте с услуги. На 28-и може да направите такива и да осъществите перспективни съвместни начинания. Денят се свързва с колесницата на победата, с възможноста за пътувания, сделки и договаряния, които ще ви изкачат на престижна лична, социална или политическа позиция. На 29-и проверете по различни канали подадените съобщения и данни. Печелят тези, които са добре информирани, които са в час с изискванията и нуждите на момента. 30-и е ден на зверските апетити, няма прошка за наивниците. Нека в съботния ден да не ви напуска чуството за мярка. Внимавайте с алкохола и стимулантите. Ако прекалите в някоя посока ще се лишите от едно приятелство и близост и може да ви отхвърли средата, в която искате да се движите. Не е ден за изневери, бъдете честни към другите и към себе си. 25-и е ден на затишие пред бурята, която ще се ръзвихри в следващите дни, особено за родените в първата декада. На 26-27-и ще се обраува кармичен кръст на планети спрямо вашето Слънце. Може да ви се струпат няколко проблема наведнъж. Шефовете ще ви поставят на тясно, ще изискват повече, без да предлагат финансови екстри за успешата работа. Внимавайте при пътувания, обличайте се добре. В понеделник всички сме във власта на мрежата, на зарибяващите програми и връзки. Не си позволявайте сделки в сивата икономика, не започвайте нищо ново и контролирайте децата. На 27-и ще вземете важно решение или ситуацията ще наложи да се намесите активно там, където някой отдавна ви мъти водата. Трудно ще работите в посока на личния си интерес, но в сряда ще удържите победа при участия в конкурси и търгове. Пътувайте и уредете срещи на четири очи. На 29-и печелят знаещите и можещите, а Девата е точно от тази порода. В петък апетитите са огромни, предстои коренна раформа в живота ви. Някой вече стяга куфарите за чужбина.   Прекрасен съботен ден с емоционални и любовни изживявания и с шанс да получите или направите предложение. Висшата любов покровителства връзките ни в този уикенд. Не отклонявайте срещи. Може да подновите стара връзка, а в новата да се изкачите на нов етап. 25-и ще е труден за родените в първата декда. Ден на преобразяването. Сега е момента да се промените, да се откажете от някои илюзии и инстинкти и да разчитате на разумната преценка. 26-и се очертава рисков ден с проблеми в социалните мрежи, с нарастващо неудолетворение и опити за манипулация на общественото мнение. Тенденцията е всичко, което ви кажат или съобщят да е поредната лъжа. Не приемайте нищо на гола вяра, проверявайте по няколко канала хората и съобщенията, които ви изпращат. 27-и започва с конфликти и прегради по пътя, но до вечерта ще ги преодолеете и ще разрешите поне един проблем. 28-и е един от благоприятните във всяко отношение дни за месеца. Може да направите крачка, за която не сте имали сили в предните дни. Ден на подвизи и лични рекорди. Всеки може да изкачи поредното стъпало към целта. 29-и е ден на тайното знание. Опитайте да получите информация преди другите. На 30-и конкуренцита е безмилостна, апетитите се изострят. Каквото успеете да приключите ще ви донесе пари и придобивки. Неблагоприятно за стамашни операции. Ден за прошка и покаяние.  В събота с лекота придобивате една особена вътрешна освободеност. И работата и удоволствията ще ви радват. Ще се случват събития, за които ще почерпите. Чудесен уикенд за сватби и годежи. Неделният ден носи промени и личностна преоценка. Ден на маймуната, не се знае кой от коя страна на клетката стои. Опитайте да уточните отношенията, позициите и нуждите си с партньора. Това, което остане надоизяснено ще ви мъти водата. На 26-и печелят хората умеещи да манипулират и влияят на общественото мнение. Очертава се компроматна игра, която може да засегне неприятно тези, които ви пречат дори и без да сте си мръднали пръста. Трети лица успяват да се справят с проблема, който пречи и на вас в работата и връзките. Не сключвайте нови договори. Работете самостоятелно на свой терен и със свои средства. Ще ви хрумнат блестящи идеи. 27-и носи възможност да се финализира сделка и да се спечелят добри пари от стари проекти и странична дейност. Добре е да се пререгистрира фирма, да се направят рокади синхронни с новите законови изисквания. Вечерта си поръчайте сън-прогноза. На 28-и конкуренцията е голяма, но и победата ще е по-сладка, когато знаеш, че си победил по-силен противник. Шефовете не са склонни на отстъпки. 29-и е ден, в който старото се руши, правят се рокади. На 30-и назряват конфликти. Бъдете внимателни в съботния ден. Нека чувството за мярка да не ви напуска при всякакви лични или делови обстоятелства. Внимавайте с алкохола. В този ден всяко разконцентриране и проява на невнимание ще води до нежелани последици. Ден на прекално разкрепостяване, което ще ви вкара в проблеми. Неделният ден се свързва с пасивното подражание и следване на чужди съвети. Това, което става в душите ни намира външно отражение във времето и отношенията наоколо. Денят ще бъде намусен, така както самите ние си ходим напоследък, но може да се покаже и слънцето на надеждата. На 26-и е точният съвпад на Слънце и Юпитер в Стрелец. Това е аспектът на законноста и власта, който ще бъде провокиран на 27-и от квадратурата на Меркурий и Марс. Недоволните ще издигнат глас и може да свалят някого от власт. Не лъжете, вероятни са разобличения. Неблагоприятен момент за обвързване. 28-29-и ще ви дадат нужната сила за справяне с възникналите проблеми. Може да получите отдавна чакана награда, признание, предложение за повишение или странични творчески ангажименти. Победите на 28-и ще ви вкарат в кръга на посветените във фирмените тайни. На 29-и получавате повече права на достъп. На 30-и агресията е повсеместна, конкурентите правят опит да ви елиминират. Не се предоверявайте, апетитите са огромни. 24-и е ден за веселие, за предложения и любовни обяснения. Сега е момента да излезете от рамките и ограниченията, в които се движите. Внимавайте веселието да не се превърне в агресия. В неделния ден всеки се оглежда в своето огледало, за един то е криво, за друг право. Нужна е обективна преценка. Родените в първата декада ще се откажат от една илюзия. В този ден се получава по заслуги. 26-и е ден на рокади. Пластовете в личните и професионални отношения се разместват. Нови лица и нови шефове излизат на предни позиции. Може да получите и шанс за професионално развитие. Проблемът е, че навсякъде са заложени капани и едно дребно предоверяване може да ви вкара в големи зависимости и направи пионка в нечии ръце. Всичко е добре измислено, за да вкара овцете в кошарата, където да бъдат доени и стригани. Рисковете са големи и на 27-и. На всяка крачка ще има спънки, ще ви бавят по инстанции, но до края на деня поне една важна работа ще се свърши. Денят дава сила за духовно израстване. Имате шанс да защитите и получите висока позиция и признание. 28-и е ден за пътуване, за срещи с посредници и снабдители, за предприемаческа дейност и за постигане на допълнителни договорености. 29-и ви свързва с тайни източници на сила и информация. В петък поставяте враговете на мястото им, край с компромисите.   24-и е ден на веселите компании, на желанието да се разкрепостиш, да се повеселиш, да се срещнеш с приятели и да направиш крачка към семейно обвързване. Благоприятен уикенд за сключване на брак, който ще издържи проверката на времето. В неделя ще получите това, което сте си заработили в миналото с честна и отговорна работа или с вечна игра и отсъствия в нужните за партньора моменти. Маските падат, виждаме в нова светлина човекът до нас. 26-и е денят на мрежата, на паяжината в която сме се оплели с връзки, действия и амбиции. Да не се подписват нови договори, да не се дават обещания и да не се влиза в зависимости по никакъв повод. Лош ден за запознанства. Дадените обещания няма да се изпълнят. На 27-и не работете в екип и се доверете на личната си преценка. До 29-и Луната ще ви гледа в опозиция. Излезте от средата, в която до момента сте се изявявали. Концентрирайте се върху най-важната за вас цел и не се отклонявайте независимо уловките по пътя. 28-и е ден на принципната политика. Поемете умерени рискове. Ден на доброволната жертва и на отказът от собственост в името на децата. Ще намерите душевно и физическо изцеление. На 29-и никъде не отивайте неподготвени. Предстоят елиминации за некомпетентните. Ако на 30-и заминете за чужбина дълго може да останете там. Предавате се, оставяте другите да водят битките.   Бъдете внимателни в съботния ден. Непредвидени обстоятелства може да ви заведат там, където не ви е мястото или където вече сте станали излишни. Може би голямта ви любов се омъжва. Внимавайте с алкохола и стимулантите. В момент на афект може да навредите не само на себе си, но и на тези до вас. В неделя в живота ви започват генерални промени. Сваляте маската или розовите очила и виждате света и отношенията си в него в истинския им вид. Имате шанс на 26-и да се измъкнете от мрежата на зависимостите и да отплувате към местата на голямата си амбиция. Може да избегнете един капан, но до вечерта да паднете в друг. Прилепвате към удоволствия и връзки, от които трудно ще се измъкнете. На 27-и Марс от вашия знак е в пречупващ аспект с Меркурий, Слънце и Юпитер от Стрелеца. Живота ви се поменя. Може да получите и предложение от чужбина, но и да направите гаф, след който да ви потърсят сметка. Активността ви граничи с агресия. Предстоят дни на професионални битки със силен и покровителстван от висши инстанции конкурент. На 28-и поемете само рисковете, които си заслужават. Явете се на конкурси и състезания. На 29-и учителят среща ученика. Всичко, което научите и проучите ще ви влезе в работа. 30-и е денят на ненаситните апетити. Ще се водят ожесточени битки за постове и заплати. Трудно се пуска кокала.", "date": "2018.11.24", "title": "Седмичен хороскоп за 24-30 ноември"}
{"url": "https://www.monitor.bg:443/bg/a/view/bylgarija-syrbija-gyrcija-i-rumynija-zajaviha-politicheska-podkrepa-za-domakinstvo-na-mondial-2030-150480", "text": "Mинистърът на младежта и спорта Красен Кралев, министърът на младежта и спорта на Сърбия Ваня Удовичич, министърът на младежта и спорта на Румъния Богдан Константин Матей и заместник-министърът на спорта на Гърция Георгос Василиадис направиха снощи изявление пред медиите в Сърбия по повод позициите на четирите страни относно обща кандидатура за домакинство на световното първенство по футбол през 2030 г. Четиримата заявиха категорична политическа подкрепа на правителствата на България, Сърбия, Румъния и Гърция за реализирането на проекта. Mинистър Кралев коментира пред медиите, че общата кандидатура на четирите държави е много важен политически знак за целия свят. По думите му, по този начин даваме заявка, че четирите държави са готови като едно семейство да защитават интересите си. \"С общата си кандидатура балканските народи показват, че искат да живеят в приятелски взаимоотношения и да работят заедно за политическото и икономическо развитие на региона. България ще вложи цялата си енергия за осъществяване на проекта\", категоричен бе българският министър. Георгос Василиадис подкрепи реализирането на кандидатурата от името на гръцкото правителство. Според него това е шанс за популяризиране на региона. \"Така можем да покажем, че балканските страни са важен регион в Европа\", заяви гръцкият зам.-министър. Василиадис коментира, че е разбрал от българския спортен министър, че България, Сърбия и Румъния участват заедно в домакинството на Европейското първенство по волейбол за жени през 2021. Той изрази желание Гърция също да се включи в организацията и провеждането на първенството и пое ангажимент да разговаря с останалите членове на гръцкото правителство. Домакинът на срещата - сръбският министър на младежта и спорта Ваня Удовичич заяви категорична подкрепа от страна на сръбската държава за общата кандидатура на четирите страни за Мондиал 2030. Богдан Константин Матей изрази подкрепата на Румъния за проекта. Той коментира, че е нужен сериозен анализ и подготовка за изготвянето на общата кандидатура. \"Въпреки че ни предстои много работа, аз съм оптимист\", посочи румънският спортен министър. След края на брифинга започна официална работна среща, в която участват Кралев, Удовичич, Василиадис, Матей и представителите на футболните федерации на четирите държави. България е представена от първия вицепрезидент на БФС Йордан Лечков, Сърбия - от секретаря на Сръбската футболна асоциация Йован Шурбатович, Румъния от Радо Шабан - секретар на Румънската футболна федерация, а Гърция от генералния секретар на Гръцката футболна федерация Александрос Дедес. “Важно е да се разбере, че в този случай финансовите средства не са просто харчене на пари, а инвестиции, които ще дадат огромен икономически импулс в региона. Вероятно някои хора в нашите страни ще кажат, че е по-популярно да се инвестира в болници, а не в стадиони, но инвестициите в изграждане на пътища, летища и спортна инфраструктура води до огромни печалби за всяка страна”, заяви секретарят на Сръбската футболна асоциация. По думите му, калкулацията за печалбата за съвместното домакинство през 2026 г. на САЩ, Мексико и Канада показва, че се очаква разходите за държавите да бъдат в размер на около 3 млрд. щатски долара, а приходите им - 14 млрд.  Всички присъстващи на срещата се обединиха около мнението, че е важно да се правят многофункционални футболни стадиони, които да имат опция да се превърнат в центрове в бизнес зоните, а не да останат като паметници - както се случи със стадионите в Бразилия и Русия и след Олимпиадата в Гърция. За 48 участници в Световното първенство по футбол са нужни 16 стадиона с капацитет минимум 40 000 души. Необходими са два стадиона с капаците 60 000 души. И един стадион, който да се използва за откриване и закриване на Мондиала – с капацитет 80 000 души. Радо Шабан, секретар на Румънската футболна федерация, подчерта, че кандидатурата ни е важна за развитието на региона. По негово предложение бе прието четирите страни първоначално да разгледат подробно работния план на Канада, САЩ и Мексико за домакинството на Световното по футбол през 2026 година, тъй като финалните изисквания за Мондиал 2030 ще бъдат изготвени от ФИФА не по-рано от 2020 г. Йордан Лечков коментира, че най-важното е, че има заявена политическа воля за реализиране на проекта. По думите му, БФС подкрепя общата ни кандидатура за домакинството на 100%.  “Трябва да анализираме внимателно изискванията на ФИФА към инфраструктурата и да започнем да работим веднага за подобряването на условията в страните ни”, каза той. Първият вицепрезидент на БФС коментира, че Футболният съюз работи добре с българското правителство и затова е оптимист, че ще направим успешна кандидатура. 1.Общата кандидатура на България, Сърбия, Гърция и Румъния за кандидатстване за домакинство на Мондиал 2030 г. има категорична политическа подкрепа от четирите държави 2. Общата кандидатура има категоричната подкрепа на футболните асоциации на България, Сърбия, Гърция и Румъния 3.Четирите страни ясно осъзнават, че футболната им инфраструктура в момента не отговаря на критериите на ФИФА за домакинство на Световно първенство по футбол, но с общи инвестиции може да се постигне необходимата инфраструктура 4.Примерите от останалите държави-домакини на световни първенства по футбол показват, че проектът може да донесе огромни доходи на страните – в пъти по-високи от разходите им 5.Общата кандидатура е сериозен политически знак за всички балкански държави, за Европа и света  - До 22.12.2018 г. България, Сърбия, Гърция и Румъния трябва да направят анализ с каква футболна и цялостна инфраструктура разполага всяка държава - На 2-3 декември в Дъблин ще се проведе жребий за европейските квалификации с участието на ръководството на УЕФА и на футболните асоциации – там федерациите на България, Сърбия, Румъния и Гърция ще проведат работна среща. След това ще изготвят доклад с критериите на ФИФА към страните към този момент в срок от 10 дни - На следващата среща на спортните министри на четирите страни, която се предвижда да се проведе в Солун на 19-ти декември трябва да се изработи общ доклад, който да се предостави на премиерите на България, Сърбия, Румъния и Гърция - Четиримата министър-председатели трябва да разполагат с докладите на футболните асоциации и на спортните министри, за да ги обсъдят на Срещата на върха в Брюксел, която ще се проведе между 21-23.12", "date": "2018.11.24", "title": "България, Сърбия, Гърция и Румъния заявиха политическа подкрепа за домакинство на Мондиал 2030"}
{"url": "https://www.monitor.bg:443/bg/a/view/jordanka-hristova-trjabva-da-znaesh-koga-da-napusnesh-masata-150464", "text": "Никога не съм искала да бъда номер едно, казва в интервю пред \"Монитор\" известната певица. Абсолютно всички, които ми се обадиха, казаха: „Не може да бъде!“, „Защо? Ти пееш по-добре от преди!“ Но аз сама правя абсолютно всичко. Нямам постоянен оркестър или музикант до мен. Всяко нещо - от А до Я, трябва аз да го измисля. Този концерт беше доста мащабен. Имах други планове, но по различни причини се промениха след Нова година и си казах, че като се върна от Куба, ще мисля за концерта в София, защото няма да стане, както го мислех първоначално. Като се прибрах нямаше зала, заради европредседателството, трудно се намери и дата. Така или иначе доста късно стигнах до избистряне на концепцията. Драго Драганов и дъщеря ми много ми помогнаха. Отдавна мисля как да изпея тези пренебрегнати песни, въпреки че думата звучи лошо. Сблъсках се обаче с много трудности. Трудно събрах и музиканти, те са много заети, работят на по няколко места, за да живеят горе-долу сносно, а са толкова талантливи. Разбира се, че този малък пазар стеснява и трябва много повече усилия да положиш, за да достигнеш до някакъв добър резултат. Освен това залата е скъпа, техниката, осветлението – всичко вече струва доста много пари. Исках и да го снимам. Страшно много ме изстиска това нещо и бях много притеснена. Чак през октомври, месец преди концерта, след първата репетиция горе-долу започнах да се успокоявам. Чак тогава се събрахме, защото почти до края на октомври Людмил (Стойнев - цигулка) беше с Операта в Япония. Направихме едва 4 дълги репетиции, където се родиха идеите, аранжиментите ги сменяхме в крачка, беше страшно приятно и трудоемко. Нямах такива спонсори като по-младите ми колеги. Написала съм страшно много писма, но много малко отвърнаха. На този проект, който струва над 70 000 лв., съм взела много малки дарения. Няма ги или аз не мога да достигна до тези меценати. През всички тези години съм се занимавала с всичко по правенето на концерти. Не че не може друг да го направи, но ще трябва всеки ден да досаждам да ми докладват, такава съм. Затова работих само с трима души – дъщеря ми, бог да я благослови, братовчед ми и Петьо Бакалов, режисьора, който ми е приятел. Ето защо не бих могла да продължа. Ако някой каже - „Ето ти 70 000“, може и да направя, може и да е по-различно, но да се наема отново сама да правя такова нещо – нямам сили вече! - Все пак си давам сметка и за възрастта. Исках да съм в такава форма, в каквато трябва да бъда винаги. Сигурно ще ми отслабне паметта, ще започна да забравям текстове. Аз не бих могла да изляза и да си чета текста. Правя го само на запис и на репетиция. За мен е много недостойно да чета и да сричам на сцената. Не мога на сцената да правя нищо друго освен да пея и да си водя програмата. Да си призная, вече с токчета ми е много трудно, а искам да съм стройна в тези тоалети и да изглеждам добре. Но от известно време, 3 години вече станаха, ми откриха плаващи нишки в дясното коляно и от време на време ме боли и не мога да ходя с високи токове, само с леко вдигнати обувки. Вече имам 10-15 чифта маратонки. Това е любимата ми обувка. Просто искам да съм в абсолютна форма. На френски имаше една песен - “Трябва да знаеш кога да напуснеш масата“. - Няма да престана въобще да пея. Сега тръгвам по чужбина. На 28 ноември отивам в Русия, до края на годината ще ида в Турция да пея за българската общност. Догодина имам предложения за няколко европейски столици и есента на 2019-а ще имам доста изяви в Америка и Канада. Мога да ида и в Далечния изток. Една-две години ще се прощавам с публиката, като междувременно тук ще участвам в разни партита и други покани, но няма да е този два часа и повече самостоятелен концерт. - Не мисля по въпроса, то само ще си подскаже. Така или иначе така ми мина на един дъх този концерт в НДК, че имам чувството, че още не се е състоял. Ще трябва да пиша моите мемоари. Второ, аз никога не съм се занимавала само с пеене в ежедневието си, имам толкова приятели. До май месец съм обещала да издам на дългосвиреща плоча концерта. Ако има меценат, който е готов да ми помогне финансово да направя едно национално турне, да изнеса този концерт във Варна и Бургас например… - Имало ли е друг момент, в който сте искали да се откажете? - Никога. Това, че съм решила да не правя повече самостоятелни рецитали, не означава, че повече няма да пея. - Човек се учи непрекъснато. Пея толкова години и все още не знам много неща за тази магия на сцената. Нямате представа колко съм щастлива от тази енергия, която беше в зала 1. Мои познати се обаждат и ми казват: „От два дни не съм си взимал лекарствата, защото ти лекуваш“, „Болеше ме глава, като дойдох, и след концерта ми мина“. - Орлин Горанов, толкова го обичам. Васил (Найденов) също го обичам, но с Орлин… ей, богу, за мен е безумно талантлив. За него и за Георги Христов страдам, че не направиха световна кариера. Те са изключителни таланти. Орлин е много по-многопластов. Васил Петров също можеше да направи страхотна кариера. Тембърът му е уникален, гласът, техниката, много голямо ниво. Жалко, че живеем тук и нашата малка страна я подминават световните имресарии. - Може би песента на Чучо Валдес, която изпях - La tierra sera de todos. Той ми я написа 1973 г. и аз 1974 г. януари бях в Куба и я записах с Биг бенда за модерна музика в Хавана. Пристигайки тук, веднага заминахме в шведското шоу на Хачо Бояджиев в Стокхолм и там я изпях със сомбреро и пончо, защото тя има леко перуански оттенък. След това я записах отново тук и направихме още един аранжимент, след това още един… Т.е. тя има 4-5 различни живота. Последно я преаранжирахме за концерта в НДК – съкратена версия без щрайх и перуанския оттенък. - Чак много труден не е, но януари 1990 година имаше кратък момент, в който не можех да пея. Можех да говоря, но не и да пея. Имах проблеми с вокалното диригентство от висшата нервна система на гласа ми. Но за една седмица се оправи. Това беше от стрес от едно преживяване. - През 1995 г. обещах да ги напиша и вижте вече колко време лъжа. Мисля, че е крайно време. Иска ми се догодина лятото да съм готова. - Никога. Не знам защо. Може би защото не съм имала такива амбиции, както е нормално за всеки певец или спортист – да побеждава. Никога не съм искала да бъда номер едно. Като отида на фестивал, винаги много се подготвям, но никога не съм разочарована, ако не взема награда. Да, много съм щастлива да ме оценят, но не отивам за победа. Хубава е спортната злоба, но я нямам. Нямате представа аз как си пилея времето. Занимавам се с какво ли не, събирам се, когато трябва да направя нещо, правя го, и после пак - гледам си сериалчета, чета си книжки, играя карти, приятели имам много. Не бих могла да живея с огледалото пред мен, с моя образ в него и да вървя само напред в тази посока. - Много ценя това, което направи Генко. Той беше една от малкото образовани и ерудирани личности на времето си. Да устоиш и да направиш това и да ти повярват… Аз съм независима, естествена и държа на думата си. Когато съм приела един човек, мога да го защитавам и до война ако трябва да стигна. А той каквото направи за България и за нейния имидж… Толкова хора идваха тук и виждаха, че не е това, което са си представяли. Това е реклама - най-скъпото нещо. А него не го пускаха в чужбина да си направи операция на очите. Помогнах му да отиде. Тръгнахме заедно, аз имах ангажимент, той отиде в болницата. Връщаме се и той, като си дойде през януари, от летището го арестуваха. Побърках се. Заминах лятото на 1974 г. в Канада, той беше още следствен. Получих телеграма от баща ми, че съм призована за прокурорски свидетел и вместо да отида с цялата група в Щатите, аз се върнах тук на 6 септември, защото на 9-и беше изслушването. Никой друг от моите колеги, които бяха тук – нито Лили, нито Богдана, нито Емил, никой, с който работеше, не се явиха. Само аз, и си дойдох от Канада специално за това. Как мога да отида в Америка, като трябва да кажа това, което мисля, за един мой приятел? Не обвинявам никого. Било ги е страх. Ето например същото е с моето отношение към Куба, което изобщо не е политическо. Аз съм член на асоциацията за приятелство между двете страни. След промените всички се изпокриха като мишки и никой не смееше да каже една дума, че ходи в Куба. Аз съм единствената, която съм говорила през цялото време това, което мисля и че продължавам да ходя. Какво лошо има в това, че обичам един народ и една държава? Като заобичам нещо, никой не може да промени това. Значи съм смела! Родена е на 10 септември 1943 г. в София, завършила е Школата за естрадни певици в класа на Милчо Левиев Концертната й дейност включва над 3500 концертни участия в над 40 страни на света Най-известната българска певица в Куба Изпяла едни от вечните български шлагери като „Песен моя, обич моя“, „Тежък характер“, „Изповед“, както и химна на ЦСКА „Сърца червени“ Братовчедка е на легендата на „Левски“ Георги Аспарухов – Гунди На 19 ноември отбеляза 55 години на сцена с голям концерт в зала 1 на НДК, като неочаквано обяви, че това ще е последният й самостоятелен рецитал", "date": "2018.11.24", "title": "Йорданка Христова: Трябва да знаеш кога да напуснеш масата"}
{"url": "https://www.monitor.bg:443/bg/a/view/nepoznati-sajtove-tochat-bankovite-ni-smetki-150482", "text": "Непознати сайтове точат банковите ни сметки. Жертва на подобна измама стана и репортерът на Нова телевияХристияния Червенкова. „В навечерието на „Черния петък” съм станала жертва на хакери. Късно вечерта реших да проверя интернет банкирането си и установих, че има трансакция, която е направена през деня от постерминал, който се оказа, че е в Китай. Бяха изчезнали около 100 евро”, разказа в предаването „Събуди се” Християния Червенкова. Въпреки късния час, тя веднага се обадила в банката и блокирала картата. На следващия ден подала и искане за оспорване на трансакцията. „Обикновено тези сайтове са ситуирани далеч извън територията на България и ЕС”, обясни Явор Колев, началник отдел „Киберпрестъпност” в ГДБОП. Ето защо Колев съветва потребителите да пазаруват от български сайтове или европейски, които подлежат на регулация.", "date": "2018.11.24", "title": "Непознати сайтове точат банковите ни сметки"}
{"url": "https://www.monitor.bg:443/bg/a/view/100-zavedenija-na-syd-zaradi-nelicenzirani-pesni-150467", "text": "Около 100 дела водят от сдружението за колективно управление на авторски права „Музикаутор“ със собственици на заведения, които не са лицензирали музиката, която пускат на територията на обектите си. Това са с 20 повече съдебни процедури от месец юни насам, като тогава от организацията обявиха, че са в най-активния си период във воденето на спорове в съда. Въпреки това приблизително в 60% от случаите, когато се установи нерегламентирано излъчване на музика в търговски обекти, споразумение се сключва преди фазата на процеса. „Причините са две. Първо, ползвателят се възползва от по-облекчено обезщетение, второ си спестява съдебните разходи“, казват от „Музикаутор“, които вече стартираха кампанията си за обучение на общински инспектори, които ще започнат проверки по заведенията от началото на следващата година. Очакванията са, че по този начин ще се намали сивият сектор в публичното изпълнение, тъй като до този момент контролна функция имаха единствено петима инспектори от Министерството на културата. „Факт е, че процедурата все още не е възприета и стартирала, за да окаже толкова бързо ефект върху ползвателите. Това, което можем категорично да отчетем, е че се забелязва интерес от страна на общините за провеждане на обучителна и разяснителна кампания при тях, която ние вече стартирахме. Все още е рано да правим обобщение за процента от обекти, които са уредили правата си след приетите промени, защото реално те все още не функционират“, казват от организацията. Развитие в положителна посока се забелязва обаче при организирането на концерти. Практиката за създаването на фирми-еднодневки за концертно участие у нас се среща все по-рядко. Причината – сред последните промени в Закона за авторското право и сродните му права е въвеждането на т.нар. „солидарна отговорност“ на залите, в които се провежда събитието. \"С известни изключения все още не може да се разчита на инициатива от страна на организаторите да лицензират своите събития. В този смисъл активността премина в залите, в които се провеждат тези събития. Ръководството на залите доби оперативен навик да се консултира с Музикаутор при всеки провеждан концерт и да получава писмено потвърждение, че правата са уредени\", съобщават още от сдружението.", "date": "2018.11.24", "title": "100 заведения на съд заради нелицензирани песни"}
{"url": "https://www.monitor.bg:443/bg/a/view/api-za-denonoshtie-shte-se-sybirat-vinetni-taksi-ot-10-000-tira-150487", "text": "От над 10 000 тежкотоварни автомобила ще заплащат винетка на денонощие след въвеждането на новата тол система от новата година, показват изчисленията на Агенция „Пътна инфраструктура“ (АПИ). „Благодарение на контрола приходите от винетки непрестанно се увеличават.  През 2018 г. приходите от винетки са над 26 милиона повече сравнение с 2017 г.”. Това заяви в ефира на NOVA инж. Дончо Атанасов, член на управителния съвет на Агенция  „Пътна инфраструктура\". „По-сложно е с леките автомобили, особено когато на границата се натрупат огромен брой автомобили, както е гастербайтерския трафик за Турция и Близкия изток. През юли и август преминават около 3 млн. автомобила, натрупват се на границата и понякога преминаващите не закупуват винетки”, заяви инж. Атанасов. Това обаче нямало да е възможно с електронната винетка от новата година. „Опциите за закупуване на винетки са разширени, но същевременно и рестриктивните мерки са доста сериозни”, обясни инж. Атанасов. По думите му изненади с цените няма да има. С въвеждането на електронната система ще се засили и контрола, подчерта инж. Атанасов и обясни, че на неизрядните шофьори ще им бъде дадена възможност да платят компенсаторна такса, а ако не го направят следващите стъпки са глоба и недопускане до технически преглед на автомобила. През 2014-2015 г. Европейската комисия чрез своя лаборатория провери изградените и ремонтираните с европейско финансиране пътни участъци и нямаме съмнение в тяхното  качество, заяви пред Нова телевизия инж. Дончо Атанасов, член на УС на АПИ. Той подчерта, че агенцията се отнася изключително сериозно към постъпилото искане от народните представители от БСП за проверка на пътищата и се подготвя задълбочен отговор. В нормативната уредба точно и ясно е регламентирано кой, как и по какъв начин може да извършва проверки по републиканската пътна мрежа, каза инж. Атанасов и  подчерта, че ЕК чрез ангажирана от нея европейска лаборатория вече е  извършила много професионално изследване. Проверени са не само процедурите,  но са взети ядки от магистралите и със специализирана машина с падаща тежест е измерена носимоспособността на пътищата. Докладът е много подробен и изпълняваме всички препоръки, така че съмнения по качеството на извършваното строителство и ремонтите нямам, категоричен е  инж. Атанасов.", "date": "2018.11.24", "title": "АПИ: За денонощие ще се събират винетни такси от 10 000 тира"}
{"url": "https://www.monitor.bg:443/bg/a/view/strelba-vyv-florida-s-ubiti-i-raneni-150478", "text": "Стрелба бе открита тази нощ в близост до магазин в американски град Браунсвил (Флорида). Двама души са убити, а други двама - ранени, съобщи \"Маями Хералд\". Полицията в Маями съобщава, че изстрелите са били отправени към малка тълпа до „Хийт Фуд Март“ на 27-мо авеню. Магазинът се намира в близост до жилищен комплекс. Ранените са хоспитализирани. Полицията разследва инцидента. Няма информация за задържани заподозрени.", "date": "2018.11.24", "title": "Стрелба във Флорида с убити и ранени (ВИДЕО)"}
{"url": "https://www.monitor.bg:443/bg/a/view/hiljadi-protestiraha-v-praga-sled-neuspeshnija-vot-na-nedoverie-kym-kabineta-150479", "text": "Хиляди чехи протестираха в Прага, след като правителството оцеля от вот на недоверие, който имаше за цел да свали замесения в разследване за измама премиер Андрей Бабиш, предаде Ройтерс, цитирана от БТА. Резултатът от този вот бе очакван, тъй като по-рано тази седмица социалдемократите, които са коалиционен партньор на Бабиш, както и комунистите, заявиха, че няма да гласуват недоверие на премиера. Въпреки това хиляди души се включиха в протестите в историческия център на столицата, скандирайки \"Искаме честно правителство\" и други лозунги. Някои демонстранти носеха транспаранти с искане за оставка на Бабиш. Бабиш е разследван за измами с европейски субсидии за стопанство, което той прехвърлил на свои родини, в това число и на сина си Андрей Бабиш-младши. Неотдавна синът на Бабиш каза на репортери, че нарочно е бил държан в Крим, за да не бъде разпитван по случая с измамата. Бабиш отрича да е извършил нещо нередно и казва, че синът му е психически болен и че е бил в Крим доброволно. Социалдемократите, които имат петима министри в кабинета, се въздържаха при гласуването на вота на недоверие, след като напразно призоваха Бабиш да напусне поста и да предложи приемник от своята партия АНО.", "date": "2018.11.24", "title": "Хиляди протестираха в Прага след неуспешния вот на недоверие към кабинета"}
