{"url": "https://www.monitor.bg/bg/a/view/beroe-shokira-levski-na-gerena-ludogorec-se-izdyni-vyv-varna-163670", "text": "„Берое“ шокира „Левски“ насред стадион \"Георги Аспарухов\" на Разпети петък. Тимът от Стара Загора надви с 2:1 \"сините\" след обрат през втората част. Станислав Костов беше точен в 49-ата минута, но Карлос Охене (54) и Педро Еуженио (77) матираха домакините в мач от 5-ия кръг на шампионския плейоф. Така „сините“ не успяха да се възползват от грешната стъпка на „Лудогорец“ във Варна и оставиха шанс на ЦСКА да се доближи до лидерите. „Червените“ в понеделник гостуват на „Ботев“ в Пловдив. Двубоят на \"Герена\" стартира с едноминутно мълчание в памет на Александър Костов. Легендата на \"сините\" почина миналата седмица на 81-годишна възраст. Играчите на отбора излязоха със специални фланелки, на които отпред имаше снимка на бившото крило, а отзад неговия номер 11. Именно с такава фланелка Дерменджиев водеше срещата. Преди това ръководството на „Левски“ почете и легендата на ЦСКА Красимир Безински, който напусна този свят в началото на седмицата. В по-ранния мач тази вечер „Черно море“ и Георги Илиев изнесоха футболна лекция на „Лудогорец“, но спечелиха срещата във Варна само с 2:1. „Моряците“ надиграха категорично лидера в групата, а над всички бе техният капитан, който вкара два шедьовъра в 20-ата и 54-ата минути. Първо Илиев се разписа след великолепно изпълнение на пряк свободен удар, а след това реализира и със странична ножица. Драгош Григоре пък отбеляза за разградчани.", "date": "2019.04.26", "title": "„Берое“ шокира „Левски“ на „Герена“, „Лудогорец“ се издъни във Варна"}
{"url": "https://www.monitor.bg/bg/a/view/vsjaka-peta-mashina-na-vota-v-sofijsko-naj-malko-shte-sa-vyv-vidin-163664", "text": "Най-много машини за гласуване ще има в Софийско, а най-малко във Видинско. Това става ясно от решението на ЦИК, с което комисията определя в кои точно 3000 секции ще има машини за гласуване на евроизборите на 26 май у нас. От дългия списък става ясно, че машините ще са разпределени както в големите областни градове в дадения избирателен район, но и в по-малките населени места, като такива ще има и в селата. Така в трите избирателни района в столицата плюс този в София- област, което означава, че всяка пета машина ще е в някоя от секциите там. В почти всяко училище ще има от една до осем секции с машини в зависимост от големината на школото и общия брой на секциите и избирателите, които обхващат те. На двата избирателни района Пловдив-град и Пловдив-област се падат 292 секции с машини. На трето място пък е Бургас, където в прилежащия му избирателен район ще има точно 190 устройства за гласуване. В топ 5 попадат Варненско, Благоевградско, Старозагорско, Плевенско, Пазарджишко и Великотърновско. Съответно с най-малко секции с машини е 5-и избирателен район във Видин с точно 44 устройства на своя територия за вота. Преди него са Смолянско с 46, Търговище с 49 и Разград с цели 50 секции с машини. Причината за това пък се крие в един от основните критерии за разпределение на машините – броя на населението. Междувременно стана ясно, че има внесена жалба във ВАС срещу решението на ЦИК за определяне на доставчика на устройствата за машинния вот. Жалбата е от 25 април и е от един от отстранените участници в конкурса - „Българските машини за гласуване” ЕООД, оглавявана от Александър Чобанов. Той се жали от непрозрачната процедура на ЦИК, от това, че комисията не е изпълнила част от собствените си критерии за подбор на кандидатите, и други. На свой ред от ВАС потвърдиха за жалбата, като От комисията коментираха, че се надяват на бързо решение от съда. Говорителят Александър Андреев коментира пред БНР, че са спазени всички изисквания на закона, така и на техническите спецификации за устройствата. „Не би следвало нашето решение да бъде отменено, т.е. то е законосъобразно. Но все пак нека оставим преценката на съда – да реши дали всичко е спазено като процедура или не“, заяви той. По думите му към 30 април договорът с фирмата победител „Сиела Норма“ все още няма да е подписан. Въпреки че от ЦИК са сигурни в процедурата, към сключване на договора ще се пристъпи, след като ВАС даде своето становище по жалбата. Според Андреев обаче това няма да повлияе на срока за доставяне на машините. Едно от последните решения на ЦИК преди великденските празници е инструкции към секциите за препоръчително сгъване на бюлетината. От тях става ясно, че при влизане в секцията членовете на комисията трябва да откъснат бюлетината от кочана пред избирателя, да му я покажат, за да се увери, че върху нея няма отбелязване, и да му я дадат сгъната, така че мястото за печатите да остане отгоре. Много често това е едно от нарушенията на членовете на секциите, които, за да си спестят време по време на вота, често откъсват и сгъват предварително бюлетините. В петък пък официално стартира предизборната кампания, като за вота на българина ще се борят 318 кандидати, разпределени в 13 партии, 8 коалиции и 6 инициативни комитета. От Сметната палата пък подсетиха партиите, че вече тече срокът, в който всяка от тях трябва да подаде данни за разходите и приходите си по време на предизборната си кампания. Крайният срок изтича на 2 май. Рокади ще има в две от листите за евровота, става ясно още от решенията на ЦИК. Всяка една партия или коалиция имаше право да прави промени във вече регистрираните листи, ако някой от кандидатите се откаже. Срокът за това изтече на 25 април. Така коалицията „Патриоти за Валери Симеонов“, в която влизат НФСБ и „Средна европейска класа“, сменят поставения на четвъртото избирателно място Даниел Асенов, известен с прякора БГ Тайсъна. Младият боксьор е носител на няколко титли, но е декларирал, че иска да се откаже, и затова е заличен от листата. На негово място застъпва дясната ръка на Валери Симеонов в НФСБ Валентин Касабов, който в момента е депутат в НС. Другата партия, в която правят смени, е ДОСТ, където Николай Тодоров е заменен с Мехмед Шабан.", "date": "2019.04.26", "title": "Всяка пета машина на вота – в Софийско, най-малко ще са във Видин"}
{"url": "https://www.monitor.bg/bg/a/view/sedmichen-horoskop-za-27-april-3-maj-163668", "text": "Овен 21 март – 20 април В събота лесно се усвояват нови умения и знания. Боядисваме яйцата. Някой се учи да меси козунаци, друг да бъде представителен и неотразим. На Великден ограничете контактите и бъдете сред свои. Не се препоръчват събирания на големи групи хора. Очертават се провокации. Нищо ново да не се започва. Денят е неблагоприятен за сключване на брак, а в целия период до 6 май не се препоръчват раждания със секцио около 21ч. 29-и е ден на революционни промени. Ще се събудите с някакво откровение, което ще ви насочи към важни за бъдещето ви начинания и проекти. Добре е да се натоварите физически. 30-и ви вдъхновява с артистичните идеи и хрумвания. Всеки може да дочака своята муза. Денят е благоприятен за достигане на крайни цели, а не за започване на нещо ново. 1-и май е ден на хаотнични движения. Всеки манифестира своите чувства и разбирания, няма синхрон в отношенията, особено там, където се събират много хора. Много ще се изговори, нищо няма да се промени след това. Ден на жабешкия хор в блатото на живота. На 2-и тенденцията е всичко да тръгне като по вода. Чудесен ден за старт на нови търговски инициативи, за откриване и подновяване на търговска дейност. Обновете магазина и офиса. Търсете нови клиенти. На 3-и сключете нов договор, купете жилище и имот, капарирайте недвижимост, която ви е харесала. За събота не планирайте нищо съществено и важно. Родените във втората декада ще имат трудна събота, а на Великден проблемите ще са повече за родените в третата декада. 27-и е ден за усвояване на уроци и опитности. В неделя е добре да сте сред свои, да не се събират големи тълпи на едно място и празникът да мине без излишни помпозности. Окадете дома. 29-и изисква старт на нова програма, но тази нагласа ще изисква и нова база. Всичко, което правите или започнете трябва да е поставено на здрава основа, за да издържи проверката на времето. На 30-и не бързайте за нищо и за никъде. До края на деня приключете работата, която сте обещали, но нищо ново не започвайте. Пазете се от случайни контакти и се прочистете от шлаката както на физическо, така и на духовно ниво. Може да се събудите със страхотна идея, която е добре да реализирате напред във времето. На 1-и всеки се хвали с постиженията си и не е склонен да похвали другия. Лесно се отива към скандали и се влиза в преразход на енергия. Всичко предприето ще тръгне накриво и няма да донесе чаканите ползи. Не казвайте големи думи, защото след тях едва ли ще последват големи дела. На 2-и нищо не може да ви спре и ограничи, всяка цел е достижима. Стартирайте нов бизнес проект. Денят е благоприятен за отваряне на нов офис и заведение. Подновете стопирана дейност. В петък е време за нови начинания и за сключване на нови договори. В събота апетитите са огромни, някой нарушава не само дълго спазваната диета, но и обещанията си. Ще попаднете в особено изкушаващи положения и в любовта. Сексуалната енергия в този ден подкопава здравето. Малко повече аскетизъм ще ви се отрази добре, но едва ли ще се изолирате от светския шум. Този Великден едва ли ще е мирен и тих. Тълпата е лесно провокируема. Добре е за 29-30-и да не планирате важни начинания и участия в публични изяви. Ако обстоятелствата позволяват изолирайте се от всичко, което ви разбалансира и вреди. За 29-и не планирайте старт на нови дейности. Подредете приоритетите, вижте какви резерви може да се използват за важните ви начинания в следващите дни. Разчистете терените, на които ще развивате важни дейности. На 30-и е важно да се приключат преговори и да си постигне цел удовлетворяваща всички. Противопоказно е да се бърза. Не приемайте нови членове в екипа си. Не проявявайте излишна активност. Оставете другите да ви търсят, а не вие тях. 1-и минава в спорове и разправии, всеки се стреми да доказва тезата си и не слуша другите. Важните начинания отложете за 2-3-и. В тези дни всичко ще тръгне според очакванията ви. На 2-и ще намерите верния път към целта, ще преодолеете с лекота всяко препятствие, а в петък ще намерите мястото и терена, на който да се развивате и живеете в бъдеще. В събота е време за обмен на информации, за уточняване на дейности и отговорности в следващите дни. Нищо да не се прави без нужното внимание. Опитайте да стигнете до корена на проблема, който трябва да се реши. В неделя ограничете контактите, бъдете сред свои, контролирайте амбицията и апетите, особено ако от доста време сте спазвали диета. Не се впускайте в нови връзки и запознанства. На всички нива е полезна физическата и духовна диета. Но няма как, Великден е, масата е отрупана, важното е да не прекаляваш. 29-и идва с нови идеи и някакъв особен ентусиазъм за смяна на един вид труд с друг. Вечерта ще ви посети личната ви муза и на 30-и ще се събудите с готовото решение на важен за бъдещето ви проект. Опитайте да реализирате всяко свое хрумване, но не го споделяйте с хора, които могат да се почувстват засегнати или да се възползват от ситуацията. На 30-и нищо важно не бива да се започва, но с успех ще приключите всичко, на което вече му е дошло времето. Ще оберете плодовете на дълъг труд. 1-и идва с излишно бърборене, с обещания, които няма да се изпълнят и с конфликти там, където се съберат много хора. На 2-и ще водите тежки битки, не само за парите, но и за любовта си. В хороскопа ви се задейства кръст на планетни сили. 3-и ви носи едно ново начало, но по болезнен начин. 27-и е ден за усвояване на полезни информации и уроци. Постарайте се да възприемете това, което някой ви обяснява. Очертават се срещи с полезни за работата и намеренията ви хора. Проблемът е, че не всеки ще ви хареса, а това ще попречи да разберете мотивацията му. Този Великден идва с тенденция за противопоставяне. Отношенията с роднини са опънати. Положете усилия да стопите дистанциите. 28-и ще бъде ден на големите апетити. Всеки ще се опитва да захапе другия уж на майтап, но ще се казват болезнени истини, от които залъкът ни ще се вгорчи. 29-и е ден с огромна преобразуваща сила. Ще се залагат основите на нови отношения и връзки, ще се работи върху фундаментални задачи и дейности, така че постарайте се да сте в час с предложенията и поканите, които получавате. Включете духовните си и физически резерви на пълна мощност. На 30-и е важно да се стигне до края, да се приключва и да се отива към финала на работа, която ще донесе печалби. На 1-и ще се говори и обещава много, особено преди обед. Тенденцията е към обсебване и използване силата на тълпата. Следобед навлизате в силен период и в следващите два дни ще постигнете много. На 2-и всяка преграда ще бъде преодоляна. Близо до вода ще получите неочаквано вдъхнование. В петък може да уредите имотна сделка. Всеки старт ще е успешен. В събота влизате едновременно в ролята на ученик и учител. Всичко лесно се усвоява. Добре е да се смени идин вид труд с друг. Животът ще ви предложи нови радости, но и нови отговорности. 28-и идва с огромни апетити, с желание да се промени статуквото, да се правят по различен начин дори и общоприетите неща. Един Великден слагащ началото на реформи не само във вашия живот. На 29-30-и Луна и Нептун ви гладат в опозиция и задено с Юпитер и Марс образуват кръст с вашето Слънце. Отнасяйте се много внимателно към новите идеи и предложения. Тенденцията е някой да се опита да използва личния ви потенциал и да ви вкара в източваща силите ви схема. Връзките няма да са равностойни. На 29-и не влизайте с пари и идеи в чужда игра. Ако на 30-и стартирате нещо ново няма да сте титуляра или нещата ще се провалят. В този ден е важно да се приключва и да се разпределят печалбите. На 1-и проблемите ще са повече за родените след 10 септември, които може да попаднат в конфликтна ситуация. Желателна е среща с учителите. На 2-и всичко при вас ще тръгне като по вода. Ще получите изгодно делово предложение и може да подпишете перспективен договор. Не се отказвайте от нищо предложено. Правите голяма крачка и в любовта. 3-и е най-добрият ден в месеца за уреждане на имотни отношения. Някой се урежда и с жилище. За вас се очертават приятни празнични дни. В събота всеки устоновен контакт ще ви е от полза. Това е ден, в който може да се стигне до корена на нещата и да се разбере нещо, за което не сте си давали сметка. Получавате достъп до тайни ресурси и знания. Великден е ден за покаяние и прошка. Не искайте много и много ще получите. Всичко, което предприемете и приключите ще ви донесе почести и слава в бъдеще. 29-и размества пластовете в отношенията, дава стимул за действие в нова посока, но изисква да се заложи стабилен фундамент на всичко, което ще се предприема. Преговаряйте за нужната ви подкрепа и ресурси. Използвайте активно деня и за укрепване на здравето си. На 30-и продължете и се опитайте да стигнете до края на преговорите. Ден за релизиране на цели, за които отдавна се борите и влагате усилия. Пазете се от случайни контакти. Не започвайте нищо ново независимо кой и с какво ви изкушава. На 1-и до обед владеете положението, но след това навлизате в рисков и нестабилен период. На 2-и се очертават проблеми във връзките. Някой си тръгва, друг завива в странична посока. Ден на разминаване в желания и амбиции. 3-и дава шанс за старт на нов бизнес, в който няма да сте титуляра независимо как тръгват нещата. Дайте ход на амбициите на децата. Финализирайте сделка с имот. Търсете нова база за развитие. На 27-и искате или не, но ще усвоите болезнени уроци. Внимавайте при работа с техника. Не тръгвайте на път с неизправна кола. В желанието да покажете ниво може да си докарате неприятности. И на Великден ограничете връзките, намалете натоварването, не се нагърбвайте с цялата подготовка за празника. За вас истинският празник ще е на 29-и когато ще си починете на място, където ще се чувствате добре. Обърнете внимание на здаравето си, релаксирайте. Добре е да се правят огледи и да се търси нова база за лично и професионално развитие. За вас това ще е ден на градежа, на новата база и фундамента в живота ви. Всичко предприето ще ви носи стабилност в дейности и лични връзки. На 30-и е време да се сложи точка, да се пресече финалната права и всичко да е „пито-платено”. На 1-и до обед е добре да се срещнете с капацитет в новата област, в която ще работите. Разговорите да се провеждат на четири очи. Където се съберат много хора ще настане суматоха. Всеки слуша само себе си, а така работа не се върши. На 2-и получавате някакво озарение за пътя напред. Постойте близо до вода, медетирайте. Предприето в петък ще носи късмет. Уредете наследствени дела, капарирайте имот. Всичко, което се посади и стартира ще даде богата реколта. За събота не поемайте никакви излишни рискове. Внимавайте при пътувания. В събота получавате и давате ценни свети, а това ще помогне да осъществите и полезни за бъдещето ви връзки. Лесно се усвояват нови умения. С лекота ще свършите и работа, за която се изисква определена квалификация. Навлизате в ново поле на опитност, което може да ви донесе в бъдеще печеливши ангажименти. На Великден не планирайте посещение на места, където се събират много хора. Прекарайте празника в тесен семеен и приятелски кръг. Следващите два дни ще поднесат неприятни изненади и допълнителни отговорности, които ще развалят добре подредената ви програма. 29-и ще изисква влагане на пари и ресурси в нова база, на ново място и в нова работна програма. Внимавайте кой с какво се опитва да ви привлече, а може би и да ви зариби. Не подписавйте нови договори до 30-и. Този вторник ви носи изкушения, на които трудно ще устоите. Следвайте неотклонно избраната преди посока. Гонете си целта, без да се отклонявате, независимо кой какви екстри ви предлага. На 1-и до обед рисковете са повече за родените след 11-и декември. Влизате в преразход на сили, чувства и средства. Следобед проведете някои консултации. 2-3-и ще ви донесат късмет, шансове за нова работа, възможност да намерите и нови терени, на които да развивате дейноста си. Действайте активно. Късметът ще е с вас, ще постигнете максималното в ситуацията. На 27-и подхождайте добросъвестно към всяка работа, с която се захващате. Всичко точно да се изпълнява. Може да намерите нови източници на сила, а може би и новото си хоби, което в бъдеще ще носи и добри доходи. На Великден се отварят и големите апетити след дългата диета. Ще доминира и желанието да изпъкнеш и да се покажеш. Лесно може да пламнат скандали. Смирете амбициите, не се подавайте на провокациите на околните. Нека този ден мине мирно и тихо. Отложете пътуването за понеделник. Прощавайте грешките на другите. На 29-и на всички нива започват реорганизации и реформи. Това, за което сте се разбрали преди може да се отложи за друг път. Погрижете се за здравето си проведете някои лечебни процедури. 30-и променя вътрешното ни усещане и неща, които не са били актуални излизат на преден план. Следвайте вътрешното си усещане, вложете сили и емоции в нови дейности и нови връзки. На 1-и до обед тенденцията при вас е срещите да минават гладко, но след това навлизате в неблагоприятен период. Не планирайте публични изяви и участия в съвместни начинания. Вечерта вървите към изневери или разбирате за такива. Луна, Венера и Меркурий ви гледат в пречупващ аспект от знака на Овена. Емоциите взимат връх. Може да отмените съвместна дейност. На 3-и вече вървите в нова посока и намирате ново място за живот. На 27-28-и Луната е във вашия знак. В събота пътувайте и гостувайте. Всичко, което научите и проучите ще ви влезе в работа. Някой ще получи и отдавна търсена информация. Може да намерите бъдещите си учители и хората, които ще ви помогнат в дадена инициатива. На Великден предстоят неочаквани промени. Желанията трудно се контрилират. Ще ви се иска да отмените една среща и гостуване, заради друго посещение. Контролирайте гнева. Не се занимавайте с тежка работа. Идете на лечебно за вас място. 29-и е ден на коренната промяна. Много от казаното и обещаното няма да се изпълни. Не се сърдете на тези, които си тръгват рано или отменят срещи. В този ден е важно да си там, където смяташ да се установиш и да заложиш основата на бъдещата си връзка и работа. Ден на фундамента, всичко да се прави здраво. Включете в действие резервите. На 30-и ще постигнете поне една важна цел и ще осъществите нужните връзки. Пазете се от случайни контакти. Не се отклонявайте от целта, която гоните. На 1-и да не се провеждат делови срещи. Вниманието ще е разконцентрирано, нищо от това, което ви казват и обещават няма да се случи и получи. Но на 2-и с лекота ще постигнете целите си, ще се справите с всяко ограничение и проблем. 3-и е ден на духовно прозрение. Някой намира новата си работа и новият си дом. На 27-и усвояваме нови знания, но и нови уроци. Бабите и внуците взаимно се обучават и предават опита и знанията си. Средното поколение се прескача или отсъства от сцената. Предават се секрети и тайни. Очертава се труден Великден, в който апетитите трудно ще бъдат задоволени. Трупаме храни на масата, а сърцето е гневно. Туширайте неприятностите в зародиш, идете на спокойно и лечебно място, ограничете контактите с хора, които ви натоварват. Не водете проговори за нови начинания и не подхващайте теми за нова работа. 29-и отприщва желанието за промени и реформи. Това, на което вече му е дошло времето ще остане в миналото и ще приключи. В този ден е важно да заложиш нова база, да намериш нов предмет на дейност и да тръгнеш в нова посока. Не може да се задържи статуквото. На 30-и избягвайте пренапрежението и бурните емоции. И ако сте тръгнали за някъде не се отклонявайте докато не стигнете целта и не изпълнете обещаното. На 1 май е важно да получите някаква консултация, особено ако в следващите дни ще стартирате нов бизнес или нова търговска дейност. Отворете ново заведение на 2-и и подпишенте нов договор. В петък ще намерите начин да се разширите и да обновите дома. Ще немерите и нужното ви кредитиране. Най-добрият ден за имотна придобивка и покупка на жилище.", "date": "2019.04.26", "title": "Седмичен хороскоп за 27 април – 3 май"}
{"url": "https://www.monitor.bg/bg/a/view/montana-specheli-peti-titla-po-basketbol-pri-jenite-163669", "text": "„Монтана 2003“ победи убедително гостуващия „Берое“ (Стара Загора) с 84:64 (24:10, 19:23, 22:10, 19:21) в петия мач от финалната серия на женското баскетболно първенство на България. Така домакините спечелиха серията с 3-2 победи и завоюваха втора поредна шампионска титла и пета в историята си след 1995, 2000, 2016 и 2018 година. Баскетболистките на домакините получиха златните си медали и Купата от кмета от Монтана Златко Живков, а сребърните медалистки от „Берое“ бяха наградени от президента на БФБаскетбол Георги Глушков. Този сезон „Монтана 2003“ спечели Купата и Суперкупата на България и така направи своеобразен требъл. Отборът на „Берое“, който триумфира в Адриатическата лига, не успя да завоюва титлата в България, въпреки че игра на финал за втора поредна година. Възпитаничките на Стефан Михайлов доминираха изцяло в двубоя. Те започнаха със серия от 11:1 и спечелиха убедително първата четвърт с 24:10. На почивката домакините имаха аванс от 43:33. Баскетболистките от Монтана започнаха със серия от 20:8 третата част и преднината им достигна 63:41 две минути преди края. В четвъртата част след кош на Радостина Димитрова домакините стигнаха до най-големия си аванс в двубоя - 27 точки при 84:57 2:50 минути преди сирената. За победителките се отличи Радостина Димитрова с 20 точки, Христина Иванова добави 19, а Димана Макариева - 16. За „Берое“ Виолина Кочева записа 15 точки, а Карина Константинова завърши с 14 точки.", "date": "2019.04.26", "title": "„Монтана“ спечели пета титла по баскетбол при жените"}
{"url": "https://www.monitor.bg/bg/a/view/50-pyti-po-evtino-za-zvezdni-menteta-163667", "text": "Всеизвестна е фразата, че често евтиното ни излиза скъпо. Това важи в пълна сила за всякакви продукти ментета, с които ни заливат в родното онлайн пространството. Голямото предлагане обаче подсказва й за голямо търсене. Изключително популярни както сред средностатистическите домакини, така и сред младите момичета, са имитациите на козметика. И то не какви, а брандирани с името на някоя известна личност. Най-голямо текучество в сайтовете има на продукти, свързани с риалити сензацията Кайли Дженър. Това не е изненада, тъй като 21-годишната звезда е най-младата милиардерка в света благодарение предимно на козметичната си марка Kylie Cosmetics. Справка на „Монитор“ сочи, че в родни сайтове С такъв етикет Кайли, която е част от прочутия клан Кардашиян, не би натрупала такова богатство. За сравнение в официалния й сайт същите сетове се предлагат в диапазона 29-120 долара. Или с други думи, в някои случаи ментето ни струва около 50 пъти по-евтино от оригинала. Разбира се, онлайн търговците представят продуктите като напълно оригинални. По всяка вероятност те са закупени от сайтове като AliExpress и Alibaba, където същите се предлагат и за под 5 долара. Сенките за очи, отново на Кайли Дженър, вървят на цени от 15 до 48 лв, а оригиналните започват от 40 долара нагоре. В различни форуми опарени потребители се оплакват, че този тип ментета изсушават устните им и трудно се трият след това. Несъответстващ цвят спрямо оригиналните палитри също е коментиран проблем. Намират се и дрехи на риалити звездата на малко по-вероятни цени, като копие на нейна рокля за 870 лв, като истинският тоалет е с няколко нули отзад. Често срещани са и продукти от марката Fenty Beauty на певицата Риана. Козметиката от бранда ще олекоти джоба ни със суми между 10 и 50 лв. за червила, фон дьо тен и сенки за очи. Като на най-ниска тарифа за до 15 лв. са червилата, които в официалния сайт започват от 24 долара. Ако броим доставка до България, продуктът би се оскъпил още повече. Сенките за очи пък започват от 38 долара, когато са на промоция, което също не може да влезе в бюджета до 50 лв. с името на изпълнителката на Love On The Brain. Те са на цена между 60 и 417 лв. Така например можем да закупим за около 100 лв „чисто нови и оригинални“ кецове от марката, които иначе се оценяват на 300 долара. Джапанки, които са колаборация на Риана с марката „Пума“, се предлагат за 79 лв. Звучи правдоподобно, но истината е, че оригиналните се предлагат за внушителната цена от 82 и 520 паунда. Интересен факт е, че репликите в САЩ също са на цена около 80 долара. Намират се и предложения за дрехи втора употреба, които наподобяват тоалет на известна личност и така цената бива драстично вдигната. Пример за това е рокля, уж носена от певицата в клипа й към песента Ring the alarm за цена от 50 лв. Тя е носена, но според онлайн търговеца е „абсолютно същата“. Приликата опира само до камуфлажа и дължината. Сред най-разпространяваните дрехи ментета у нас - не само в интернет, а и по сергиите, са спортните екипи. Връхна дреха и долнище на световноизвестни марки, но имитации, ни излизат често по около 50 лв. Това е между 2 и 10 пъти по-евтино от оригиналните, спрямо популярността на дадената марка. Тенденцията преди беше този тип продукти да носят подобни имена, като „Адивнас“, „Найр“, „Ума“ и прочие. Вече ментетата се правят с точното лого и име на световния лейбъл, който имитират. По този казус обаче редица потребители коментират, че е по-добре да си купят евтин екип – менте, отколкото да броят по 300 лв. за оригинален. Женските имитации се предлагат на по-ниски цени. Така например тениска и долнище ни струват по 28 лв. А оригиналните екипи, но вече втора употреба, могат да бъдат закупени в мрежата на цени най-често от 50 до 200 лв.", "date": "2019.04.26", "title": "50 пъти по-евтино за „звездни“ ментета"}
{"url": "https://www.monitor.bg:443/bg/a/view/salma-hajek-si-tatuira-busta-za-snimki-v-sofija-163636", "text": "Холивудската звезда Салма Хайек увековечи любовта си към свободата с нова татуировка. Омастилена птица кацна на бюста на актрисата, а в повод за рисунката се превърнаха снимките на „Бодигард на жената на убиеца“. Клапата на трилъра щракна през март в Хърватия, като камерата се завъртя за кратко и към Венеция, Италия. След като режисьорът Патрик Хюс засне първата част от поредицата - „Бодигард на убиеца“, в София, вероятно продукцията ще се измести за кратко отново в България. За това говори и фактът, че на втората част от франчайза, показва справка на „Монитор“. Макар подробностите около сюжета на „Бодигард на жената на убиеца“ все още да се пазят в тайна, към момента е известно, че именно Хайек ще попадне в светлината на прожекторите. Екранният й съпруг Самюел Джаксън също ще е сред главните действащи лица на екрана, а бодигардът – Майкъл Брайс, чиято вратовръзка затяга Райън Рейнолдс, ще има по-малка роля в сравнение с първата част. За това говори и фактът, че по проекта, докато останалите познати ни вече лица от актьорския състав продължават със снимките на новите приключения на семейство Кинкейд (Хайек и Джаксън). И у нас 52-годишната красавица най-вероятно ще пристигне заедно със своя съпруг Франсоа-Анри Пино̀, с когото отглеждат една дъщеря. В семейния им дом има място обаче и за десетки животни, сред които и кучето Очо (от испански означава „Осем“), с който Хайек се „запознава“ през 2014 г., когато е отново в София за снимки. Подобно на Джерард Бътлър, който спаси бездомно куче от Витоша, и звездата с мексикански корени подаде ръка на четириного в нужда, като взе Очо от приют.", "date": "2019.04.26", "title": "Салма Хайек си татуира бюста за снимки в София "}
{"url": "https://www.monitor.bg:443/bg/a/view/kubinec-otvori-pak-vratichka-za-mach-kobrata-djoshua-163655", "text": "Кубрат Пулев се приближи отново до възможността да се бие за световната титла на IBF срещу Антъни Джошуа след отказа на кубинеца Луис Ортис да излезе на 1 юни срещу британеца. 40-годишният Ортис обяви, че не приема офертата за $5 млн. за такъв двубой и поиска двойно повече. Той беше един от вариантите за заместник на допингирания Джарел Милър в зала \"Медисън Скуеър Гардън\". Макар че мениджърът на Джошуа Еди Хърн не посочи Пулев след 6-имата възможни претенденти за боя в Ню Йорк, след отпадането на трима от тях той все още има макар и минимални шансове да се озове на ринга на тази гала. Бившият шампион в тежка категория WBO - скандалджията Шанън Бригс пък разказа, че е получил покана за бой срещу Владимир Кличко, за когото се спряга програма за връщане в профибокса( \"В 3 часа през нощта ми позвъниха и ми предложиха мач с Владимир Кличко, каза в интервю за iFL TV 47-годишният Бригс. - Казах, че съм готов, ако такъв бой се състои. Ако Кличко се върне, ще настане истинско земетресение. Ще пораснат планини, ще има гръм и мълнии.\" Бригс се прочу си това, че преследваше Владимир Кличко навсякъде, където той имаше мачове и го провокираше със закани и скандали. Сега най-после неговата фикс идея да излезе на ринга срещу него може да стане реалност.", "date": "2019.04.26", "title": "Кубинец отвори пак вратичка за мач Кобрата - Джошуа"}
{"url": "https://www.monitor.bg:443/bg/a/view/shef-ot-aec-kozloduj-zagina-s-motor-163656", "text": "Трагичен инцидент почерни един от най-светлите християнски празници – Великден. Мъж е загинал в катастрофа с мотор край Козлодуй, предаде BulNews. Произшествието е станало преди около три часа на излизане от града в посока Лом. Мотор е бил пометен от лек автомобил „БМВ“, шофиран от 30-годишен жител на Козлодуй. Ударът е бил изключително силен, като колата влачила мотора повече от 50 метра. Рокерът е загинал на място. По неофициална информация той е опитал да направи обратен завой и бил буквално размазан от колата. Жертвата е 52-годишният Веселин Петров, който работи в АЕЦ „Козлодуй“. Преди няколко дни той е станал ръководител управление „Безопасност“ в централата.  На мястото на произшествието има линейка, която трябва да извози тялото за аутопсия. Екипи на полицията пък разследват причините за трагичния инцидент. Жандармерия е отцепила района и движението е ограничено.", "date": "2019.04.26", "title": "Шеф от АЕЦ „Козлодуй“ загина с мотор"}
{"url": "https://www.monitor.bg:443/bg/a/view/bez-nakazanie-za-sydijata-na-cska-botev-pd-163654", "text": "Реферът Петър Костадинов, който разбуни духовете с отсъжданията си по време на полуфиналния реванш за Купата на България между ЦСКА и „Ботев“ (Пд) (3:3), няма да бъде наказан. Това обяви шефът на Съдийската комисия към БФС Йордан Сталев. Костадинов показа два червени картона за играчи на „Ботев“ и отсъди много спорна дузпа в полза на ЦСКА, но въпреки това е получил висока оценка – 7.9, от делегата на двубоя. Така реферът получава наряд още за предстоящия кръг в Първа лига, като ще ръководи мача между „Славия“ и „Локомотив“ (Пд) на 29 април. „Откакто аз съм шеф на Съдийската комисия, не коментираме публично представянето на реферите. Щом има наряд за Петър Костадинов, значи не е наказан“, лаконичен бе Йордан Сталев. В същото време стана ясно, че няма как финалът за Купата на България да се измести за друга дата. Двата пловдивски финалиста пожелаха срещата да не се играе на Националния стадион на 15 май (сряда), както е по програма, а да се премести за почивен ден. Това обаче няма как да се случи, тъй като единствената възможна дата е 26 май, но този уикенд са евроизборите и полицията е отказала да охранява срещата. Феновете на „Ботев“ пък не губят ценно време и започнаха с организацията за финала. „Канарчетата“ обявиха записването за екскурзия до София специално за мача. Цената на автобусния билет е 5 лева, като има отстъпка за ученици, които ще плащат по 4 лева. „Ботев“ е и символичен домакин на финала, заради които феновете на тима ще бъдат в секторите „А“ и „Б“. Тези на „Локомотив“ пък ще заемат места в секторите „В“ и „Г“, а детайлите ще бъдат уточнени на среща след Великденските празници.", "date": "2019.04.26", "title": "Без наказание за съдията на ЦСКА - „Ботев“ (Пд)"}
{"url": "https://www.monitor.bg:443/bg/a/view/kapak-na-shahta-potroshi-bolida-uiljams-na-rysel-163659", "text": "Гран при на Азербайджан от Формула 1 започна с невиждани куриозни инциденти още по време на свободните тренировки. Само 13 минути след старта на първата сесия пилотът на \"Уилямс\" Джордж Ръсел удари своя болид в стърчащ капак на улична шахта. Колата буквално се разпадна, а от сблъсъка беше скъсан дори комбинезонът на британеца. Служители по подготовката на трасето веднага се хвърлиха да оправят шахтата, един вдигна капака, сложи го на мястото му и дълго скача върху него, за да го нагласи. Заради случката се наложи проверка на всичките над 300 шахти по 6-километровото трасе по улиците на Баку, а тренировките бяха отложени. С това обаче приключенията не свършиха. Камионът с кран, който прибра болида на Ръсел, потегли към бокса, но блъсна със стърчащата си лебедка едно от рекламните пана, закачено на естакада над трасето при стартовата права. От този удар кранът се счупи, а по асфалта се разля опасна доза хидравлично масло. Заместник-шефът на екипа на \"Уилямс\" – Клер Уилямс, заяви, че случилото се на първата свободна тренировка за Гран при на Азербайджан е недопустимо. „Изглежда Джордж е добре и няма наранявания от инцидента, каза Клер пред BBC. – По колата има много обаче поражения. Мисля, че при такъв инцидент неизбежно по нея ще има повреди.\" По-късно се разбра, че Ръсел ще използва ново шаси, но няма са се пусне във втората тренировка. Следобедният сеанс беше прекъсван многократно заради катастрофи на болиди при сблъскване в стените покрай тясното трасе. Серхио Перес, Даниел Рикардо, Данийл Квят, Антонио Джованаци имаха сериозни проблеми с потрошени колела. Проблем се оказа и загряването на спирачките преди станалия пословичен завой №3, на който станаха повечето удари. Очаквано най-бързи на втората тренировка бяха пилотите на \"Ферари\". Първо време - 1:42,872 мин. даде Шарл Льоклер, Себастиан Фетел завърши на 0,324 сек. от него, а трети, на 0,669 стана Люис Хамилтън с \"Мерцедес\".", "date": "2019.04.26", "title": "Капак на шахта потроши болида \"Уилямс\" на Ръсел"}
{"url": "https://www.monitor.bg:443/bg/a/view/trymp-prizova-horata-da-se-vaksinirat-163657", "text": "Президентът на САЩ Доналд Тръмп изтъкна днес важността на ваксинирането в момент, в който епидемия от морбили е обхванала и САЩ, предаде Франс прес. \"Хората трябва да се ваксинират. Това е много важно\", каза президентът. В миналото той изрази съмнения за сигурността на ваксините и намекна, че някои от тях биха могли да предизвикат проблеми от спектъра на аутизма. Тези твърдения бяха опровергани от медицинските власти на базата на много изследвания. Епидемията от морбили в САЩ е най-сериозната от 2000 насам, отбелязва АФП.", "date": "2019.04.26", "title": "Тръмп призова хората да се ваксинират"}
{"url": "https://www.monitor.bg:443/bg/a/view/rene-zeluegyr-chukna-50-v-ochakvane-na-djudi-garland-163658", "text": "Рене Зелуегър – актрисата, която дължи своята световна слава най-вече на образа на Бриджит Джоунс, забавната блондинка във вечна битка с наднорменото тегло, изпълни половин век вчера. След 6-годишната пауза от киното, започнала през 2010 г., сега австралийската звезда в Холивуд има нови предизвикателства на снимачната площадка. От завръщането си през 2016 г. тя вече е заснела пет филма. На 27 септември по екраните ще излезе биографичната лента „Джуди“, посветена на живота на легендата Джуди Гарланд, което ще постави Рене точно в светлината на прожекторите в навечерието на сезона на оскарите. А още по-скоро, на 24 май, пък ще тръгне първият сезон на тв сериала на „Нетфликс“ What/If („Ами ако“) - трилър, в който актрисата ще е мистериозната Ан, загадъчна жена, която прави доходоносна, но съмнителна оферта на двойка младоженци от Сан Франциско, опитващи се да свържат двата края. Преди близо десетилетие Зелуегър си взе почивка от шоубизнеса, за да се фокусира върху личния си живот. От 2012 г. датира връзката й с китариста Дойл Брамхол. Сред по-раншните сърдечни завоевания на блондинката бе и актьорът Брадли Купър. Актрисата ознаменува завръщането си към професията с „Бебето на Бриджит Джоунс“(2016) - третата част от екранната история за любимата на мнозина симпатична пухкавелка. В интервю през сп. People тя признава, че е започнала да се чувства нещастна, след като години наред е поставяла кариерата си като абсолютен приоритет.", "date": "2019.04.26", "title": "Рене Зелуегър чукна 50 в очакване на Джуди Гарланд"}
{"url": "https://www.monitor.bg:443/bg/a/view/ikonomikata-na-sa-sht-e-narasnala-sys-silnija-temp-ot-3-2-163661", "text": "Икономиката на САЩ е нараснала със стабилните 3,2 на сто през първото тримесечие спрямо същия период година по-рано. Този резулнат е много по-добър от очаквания, предаде Асошиейтед прес. Нарастването на брутния вътрешен продукт (БВП), който е най-обхватният показател на здравето на икономиката, бележи ускоряване спрямо 2,2 на сто, отчетени през предходния период октомври-декември. При все това близо половината от увеличението се дължи на фактори, които няма да продължат да действат още дълго. Това са големият скок на запасите на компаниите и силното свиване на търговския дефицит. Така или иначе увеличението на БВП на САЩ превишава целта от 3%, определена от президента Доналд Тръмп и е доказателство, че икономическата му програма работи. Тръмп разчита на силната икономиката в кампанията си за спечелването на втори мандат, отбелязва АП.", "date": "2019.04.26", "title": "Икономиката на САЩ е нараснала със силния темп от 3,2% "}
{"url": "https://www.monitor.bg:443/bg/a/view/sedmichen-monitoring-22-26-april-163666", "text": "30 милиона яйца няма да изкукуригат и изкудкудякат по Великден. Тъжна новина и не съвсем. Всяка уважаваща себе си кокошка е наясно, че е важно не снасянето на яйцето, а откудкудякването му. Едни „репортери без граници“ вече се отчетоха предвеликденски с мощно кудкудякане, след като снесоха поредната кошница запъртъци, вапцани с черна боя. Църковният хор на Раковски дава тон за песен. Българска песен. С нея ще бъде посрещнат папа Франциск при посещението си там. По този повод претапицират и трона, на който ще седне Светият отец. Рожден ден не се честити предварително, но медиите подгряват от понеделник с „Ветрове“ и „Детелини“ за празника в сряда на примата на българската естрада Лили Иванова. Тогава тя става на 80. Това не е виц, въпреки че изглежда поне с 20 години по-малко. От серията „вечна младост“: Лили Иванова си купила нов мотор. Яхнала го, пришпорила го по магистралата. Вижда в далечината катаджия, който ръкомаха с палка. Спира пред него. - Добър ден, мадам, така като гледам – поне 120. - Глупости, каската малко ме състарява. Гробно мълчание от страна на изданията на кръга „Капитал“ за разследването на колегите от „Труд“. Вероятно това имат предвид работещите за олигарха Прокопиев, когато едни безгранични репортери ги анкетират избирателно за свободата на словото. Конфликт на интереси е да коментират заема, даден от съиздателя на „Икономедиа“ Теодор Захов на строителната компания „Артекс“. Няма тема, няма конфликт. Приватизацията на „Каолин“ и първоначалното натрупване на капитали от разградското дете-чудо – още теми, върху които свободните журналисти от „Капитал“ никога няма свободно да разгърнат освободения си талант. Да не са луди! Странно е, че безграничните репортери и анкетираните от тях десетина души от кръга „Капитал“ са зациклили в любимата си класация на 111-ото място. Свободата им да лъжат и манипулират общественото мнение е наистина безгранична. Шокиращата за българските реалности сума от $36 млн. е похарчил нашенец за покупката на луксозно имение в тузарския район на Лос Анджелиз Бевърли Хилс, съобщи списание „Върайъти“. Това несъмнено е сензация за нашата страна, в която масово хората изплащат ипотечни кредити до пенсия, за да се сдобият със собствено жилище. Не е ясно какво точно е предизвикало оръжейния търговец Христо Христов да стреля на сигурно след като за тази цена може да се сдобие с цял софийски квартал. Едва ли е чак такъв фен на актрисата Джоди Фостър, пък и тя не е живяла във въпросната спретната къщурка. По времето, когато имението е било нейно притежание, имотът е взет на далеч по-скромна цена – срещу $8.3 млн. По-късно парцелът преминава в ръцете на тексаски бизнесмен Дъг Бърнз, натрупал милиони от производство и търговия с очила. Именно негова е заслугата за днешния вид на имението. Преди няколко години то е пуснато за продан на за $55 млн., така че Христо Христов определено е на далавера. Задача с повишена трудност е да се открие произхода на средствата за тази смела инвестиция. „Мълчанието на агнетата“ в български превод. Някои хора парите за нищо ги нямат. Едни цял живот се трепят за едното нищо и все имат да получават, други размятат пачки с лекота. Синът на Ветко и Маринела Арабаджиеви си внесъл гаранцията от 500 хил. лв. за два дни. Я се пробвайте да го обърнете във ваши заплати, за да сметнете колко време ще ви е необходимо на вас да сторите това. Ако не можете да го изчислите така, може да го пресметнете в животи. 746 къщи за гости ще са с извънредно работно време в следващите месеци за организирани групи – от прокурори и полицаи. Европейските програми се оказаха добър източник на доходи за някои хора. Отбелязвам го с неприкрито чувство на завист, докато в същото време се информирам как шефът на КПКОНПИ трябвало да си махне два навеса, защото били незаконни. Това установила проверката на администрацията в столичния район „Слатина“. Не му е лесно и на Пламен Георгиев – дъжд ли да го вали или да се варди от гръмотевичната буря, която отдадени на олигарха Прокопиев журналисти с шамански устрем провокират срещу него. С 33 млн. лв. ликвидират бедствия, информира читателите си вестник „Труд“. Нямат се предвид бедствия от типа, за който говорехме досега. На Велики четвъртък от страниците на вестник „Сега“ изскача среден пръст. Не точно пръст, ами пръстче. Едва забележимо. С него от Асоциацията на европейските журналисти сочат всеки, който не сервилничи на шефа им Иво Прокопиев и има собствено мнение. Прокопиев не им е шеф официално, но това е друга тема. Духовните му напътствия прозират от всяка инициатива на учениците му. Средният пръст на т. нар. журналисти, които се броят на пръстите на едната прокопиева ръка, е обилно наслюнчен от „Сега“, за да бъде насочен със задружни усилия към временния шеф на БНТ Емил Кошлуков. Професионализмът изисква да се отразят и други гледни точки по темата, но такива критерии не са заложени. И извинение за размахания пръст да не се чака. Умните и красивите НИКОГА не се извиняват, среден им пръст! Всеки с проблемите си. Беглец от австрийски затвор, който липсвал десет години, вместо да се отбие в някоя „къща за гости“ в селски район от типа на онези, за които вече стана дума, се мъчил 10 години на Канарските острови. След това мъчение взел, та цъфнал в полицейската служба на железопътната станция в град Залцбург и се предал на властите. Той признал, че почивката му дотегнала, затова се връща да си доизлежи наказанието. А можеше просто да изпрати тъщата в къщата (за гости) на някой български тарикат, за да си почива пълноценно. След новината за оттеглянето на Емо Чолаков, нещата излязоха от контрол. Още преди да обясни с какво точно ще се занимава занапред, астрономи регистрираха „дъжд от плазма“ на Слънцето, който може да обяснява защо атмосферата на звездата ни е толкова по-гореща от повърхността, съобщи Фокс нюз. Хак му на Емо Чолаков. Колко ли ще трябва да жестикулира, за да поясни на извънземните с какво да се обличат, ако не искат времето да ги развали.", "date": "2019.04.26", "title": "Седмичен мониtоринг (22 – 26 април)"}
{"url": "https://www.monitor.bg:443/bg/a/view/bolnica-vyv-varna-predlaga-rabota-na-marta-vachkova-163644", "text": "Да облече униформа на медицинска сестра, но не само пред камерата за „Откраднат живот“, а и в реалния живот – това предложение е получила Марта Вачкова от голяма болница във Варна. Комедийната актриса разкрива, че все по-често хората по улицата се припознават в героинята й – сестра Магда Жекова. Нещо повече, когато прекрачи прага на лечебно заведение, хората в него се обръщат към нея с „колежке“. „Най-близките ни семейни приятели също са лекари. Откакто съм сестра Жекова непрекъснато получавам покани от различни лечебни заведения. намигна Вачкова пред Нова тв, като допълни, че вече е практика сценаристите да напасват репликите на героинята й според нейния собствен говор. „Текстът, такъв какъвто го пишат сценаристите, ми харесва много, но винаги добавям по нещо от себе си. Лошото е, че станах още по-ревлива покрай сестра Жекова и вече не съм сигурна доколко аз давам на нея, а тя – на мен“, изповяда се още звездата. Един от най-изненадващите й моменти на сета на „Откраднат живот“ пък бил по време на сцена с любимеца на публиката доц. Банков, в чиято престилка до скоро се разхождаше Юлиан Вергов. „Аз му се карам заради това, че флиртува с всички сестри в болницата, а той изведнъж ме целува, И какво мислите направи сестра Жекова – просто си оправи косата пред огледалото и се усмихна. Така го беше замислил Юлиян, да ме шокира по такъв начин, че и самата сестра Жекова да си каже: „виждаш ли, и теб да беше подгонил, щеше да му се дадеш“, разкри още актрисата.", "date": "2019.04.26", "title": "Болница във Варна предлага работа на Марта Вачкова"}
{"url": "https://www.monitor.bg:443/bg/a/view/film-ot-kazahstan-triumfira-na-kinofestivala-v-moskva-163663", "text": "Филмът \"Обучение за личностно развитие\" на казахстанския режисьор Фархат Шарипов спечели голямата награда на 41-вия Московски кинофестивал, който е от категория \"А\" и един от най-престижните в света. Призът \"Златен Свети Георги\" беше връчен на Шарипов лично от южнокорейския режисьор и председател на журито Ким Ки-Дук. Със специална награда беше отличен китайският филм \"Животът на морските обитатели\". Режисьорът му Чжан Чи не скри изненада си от решението на журито да награди творбата му, разказваща за мъж, който търси изгубената си жена на необитаем остров. Режисьорският приз беше присъден на създателя на филма \"Тя се смее\" Валерио Мастандреа (Италия). Наградата за най-добра актриса спечели Соха Ниасти за ролята си в драмата \"Моят живот във втори курс\" (Иран). Отличието за най-добър актьор получи Томи Корпела за изпълнението си във филма \"Празнота\" (Финландия). Четиридесет и първото издание на проявата, в основната конкурсна програма на която се съревноваваха 13 филма, беше закрито от президента на Московския кинофестивал Никита Михалков и председателя на журито Ким Ки-дук.", "date": "2019.04.26", "title": "Филм от Казахстан триумфира на кинофестивала в Москва"}
{"url": "https://www.monitor.bg:443/bg/a/view/28-miliona-aplodiraha-novija-klip-na-tejlyr-suift-video-163649", "text": "Поп старлетката Тейлър Суифт спази обещанието си, да зарадва феновете с нова музика, като пусна първото си парче от близо две години. Песента носи заглавието Me!, а в рамките на само 8 часа в официалния канал на звездата в YouTube натрупа над 28 милиона гледания. Знаете ли, поп изпълнителите имаме възможността да боравим с мелодии, които бързо се запечатват в съзнанието на хората и аз искам моята мелодия да накара хората да се чувстват по-добре“, обясни Суифт броени часове преди да направи премиерата на песента си. За Me! Тя се сработва с музиканта Брендън Юри от оборотната поп-рок банда Panic! at the Disco. Последният диск на изпълнителката на Shake It Off – Reputation, излезе на пазара през ноември 2017 г., като продаде 1,2 милиона копия само в първата си седмица на бял свят.", "date": "2019.04.26", "title": "28 милиона аплодираха новия клип на Тейлър Суифт (ВИДЕО)"}
{"url": "https://www.monitor.bg:443/bg/a/view/ninova-s-videobryshtenie-za-1-maj-vyv-fejsbuk-163648", "text": "С видеообръщение във \"Фейсбук\" Корнелия Нинова призова симпатизантите на БСП на традиционния митинг на социалистите на първи май. Познавам тревогите ви, за ниските работни заплати, за работните ви места, за ниските пенсии, за високите сметки за ток и парно, за ненаказаната престъпност в градовете и селата. Някои от вас са загубили вяра, че това може да се промени и че не зависи всичко от вас. Всичко може да се промени и много зависи от вас. Нека вдигнем достойно глави'', обяви лидерът на опозицията. ,,Нека бъдем повече и да бъдем заедно тези, които искаме справедливост сега'', завършва Корнелия Нинова, като напомня, че митингът ще е на площад \"Александър Невски\" в столицата.", "date": "2019.04.26", "title": "Нинова с видеообръщение за 1 май във Фейсбук"}
{"url": "https://www.monitor.bg:443/bg/a/view/muzikautor-investira-269-069-lv-v-bg-tvorchestvo-163638", "text": "Сдружението за колективно управление на права „Музикаутор“ ще отдели малко над 269 хиляди лева в културния си фонд в подкрепа на създаването на ново българско творчество. Това стана ясно след решение на управителния съвет на организацията. Сумата е най-високата заделена такава от „Музикаутор“ за реализирането на музикални проекти родно производство. Миналата година организацията инвестира 154 хиляди лева, през 2017 г. средствата достигат до 240 хиляди лв. За първи път сдружението разпределя пари от културния си фонд през 2012 г., като за периода до 2018 г. е на обща стойност от 895 000 лв. „Тъй като държавата няма такива практики „Музикаутор“ се явява единствената институция в България, която изземва държавните функции, в посока на развитие на българската музика“, посочват от сдружението. Сесията за кандидатстване ще стартира от следващата сряда (1 май). След като миналата година за първи път организацията задели средства за млади артисти/дебютанти (до 30-годишна възраст – б.а.), най-вероятно практиката ще се повтори и този път. Това е единствената категория, в която кандидатстващият не е задължително да членува в сдружението. Сред важните предупреждения преди подаването на заявления е, че оценката на всеки един проект ще бъде намалявана, в случай че авторите са отстъпвали правата си за излъчване и препредаване по радио- и телевизионна програма или за публично изпълнение. „Ползвателите се възползват от по-слабата позиция, в която се намират авторите, и им предлагат да подпишат такъв документ, ако искат да участват в концерт, конкурс, да ги излъчат по телевизията, по радиото или да участват в друго мероприятие“, алармираха неотдавна от „Музикаутор“. Средствата, които може да получи всеки един проект, варират между 1500 и 5000 лв. Това зависи от продължителността на произведението.", "date": "2019.04.26", "title": "„Музикаутор“ инвестира 269 069 лв. в БГ творчество"}
{"url": "https://www.monitor.bg:443/bg/a/view/vyv-vereja-njama-nadejda-ima-agonija-163646", "text": "В лагера на „Верея“ са се примирили със съдбата си на сигурен изпадащ от Първа лига. Финансовата криза в тима, която тотално го осакати откъм играчи, превърна старозагорци в донор на точки за всеки съперник, а последно „Витоша“ спечели безпроблемно с 2:0. След мача треньорът на „Верея“ Иван Вутов и играчите бяха категорични, че положението в клуба е отчайващо и няма надежда. „Ситуацията е тъжна, че чак стига до смях. Ние сме отбор, за който не си заслужава даже да се говори. Нямаме поне двама футболисти, които да могат да си подадат топката. Няма светлина в тунела, тя отдавна е изчезнала. Доиграваме първенството, без да можем да се противопоставим на когото и да било“, отчаян бе Вутов. Той бе подкрепен и от вратаря Кристиян Кацарев, според когото играчите са в агония. „Това не е отбор за Първа лига, даже не е и за Втора лига, а за аматьорските дивизии. Това е агония, всеки гледа по-бързо да свърши сезона и да си намери нова работа“, заяви Кацарев.", "date": "2019.04.26", "title": "Във „Верея“: Няма надежда, има агония"}
{"url": "https://www.monitor.bg:443/bg/a/view/raznosvachite-na-hrana-v-milano-s-cheren-spisyk-na-zvezdite-skrynzi-163650", "text": "Момчетата и момичетата, които разнасят в Милано с велосипеди храна за вкъщи, публикуваха в социалните мрежи „черен списък“ на звездите – скрънзи. Те са обвинени, че се скъпят и за цент бакшиш, дори когато разносвачите са извъртели километри до домовете им посред нощ, в буря, дъжд или вятър. И за да си отмъстят, младежите на колела и с огромни кутии на гърбовете уведомиха въпросните ВИП-скъперници, че знаят всичко за тях, за семействата, за техните къщи и начина им на живот. И ги заплашиха в прав текст, че могат да развеят кирливите им ризи, когато си поискат, за да ги направят за смях пред цяла Италия. В „черния списък“ на разносвачите на храна за вкъщи фигурират имената на живеещи в луксозните райони на Милано известни футболисти, стилисти, инфлуенсъри, певци, рапъри, актьори, тв-светила и т.н. Пръв в класацията на ритнитопковците – скрънзи са капитанът на „Интер“ – Мауро Икарди и съпругата му Ванда Нара, следват асът на „Милан“ и на „скуадра адзура“ Леонардо Бонучи, колегата му от „Интер“ и от националния отбор Данило Д’Амброзио, френският национал Филип Мексес, който рита в „Милан“ и т.н. начело сред инфлуенъсрите пък е световно известната журналистка и новоизпечена стилистка Киара Фераньи, а първи сред певците е нейният съпруг Федес. От тв-светилата най-голям скъперник се оказва транссексуалния водещ Платинет, после идва ред на куп популярни в Италия радио и телевизионни водещи, дизайнери и т.н. Разносвачите на храна подчертават изрично в отвореното си писмо, че за разлика от баровците, живеещи в центъра на Милано и в свръхлуксозни жилища, обикновените хора от покрайнините на големия град са далеч по-щедри и винаги ги радват с малки, но дадени от сърце бакшиши.", "date": "2019.04.26", "title": "Разносвачите на храна в Милано с „черен списък“ на звездите – скрънзи"}
{"url": "https://www.monitor.bg:443/bg/a/view/linejka-pred-vratata-na-hari-i-megan-zapochva-li-rajdaneto-na-porednoto-kralsko-bebe-163647", "text": "Феновете на британското кралско семейство вече тръпнат в очакване на новото попълнение – бебето на принц Хари и херцогиня Меган, пише в. „Експрес“. Пред Фрогмор Котидж в Уиндзор е забелязана линейка, която стои там денонощно, готова да отведе Меган Маркъл в болницата, където ще ражда. Мнозина вече се питат дали пък не са започнали контракциите? Хари и съпругата му преди време заявиха, че раждането на бебето няма да бъде превърнато в публична сензация и не съобщиха никакви подробности около предстоящото събитие, което трябва да се случи в края на април или началото на май.", "date": "2019.04.26", "title": "Линейка пред вратата на Хари и Меган – започва ли раждането на поредното кралско бебе?"}
{"url": "https://www.monitor.bg:443/bg/a/view/andjelina-lishava-ot-nasledstvo-5-ot-shestte-si-deca-163651", "text": "Актрисата Анджелина Джоли е решила да лиши пет от своите шест деца от наследство и да остави състоянието си от 116 милиона долара на своя най-голям син Мадокс, съобщава Radar Online. Екранната Лара Крофт смятала да повери на тийнейджъра продуцентската си компания Jolie Pas, създала филми като „Несломен“ и „Край морето“. Още от 15-годишен Мадокс, който е осиновен от Камбоджа, работи като изпълнителен продуцент в „Първо убиха баща ми“ - лентата за комунистическия режим на червените кхмери в азиатската страна, на която Джоли е режисьор.  Според източника новината, че Анджелина има намерение да обезнаследи останалите си деца, не на шега ядосала бившия й съпруг Брад Пит, който смятал, че с това тя иска да го уязви. Порталът отбелязва, че само Мадокс поддържал решението на майка си да се разведе с Брад, докато 15-годишният Пакс, 14-годишната Захара, 12-годишната Шайло и 10-годишните близнаци Нокс и Вивиен взели страната на баща си в семейния конфликт. Джоли подаде документи за развод през септември 2016 г. заради несъгласие с възпитателните методи на Пит спрямо децата. Повод за раздялата бил скандал в частен самолет, при който пияният актьор шамаросал Мадокс. Този слух обаче не беше потвърден. Бракоразводният процес бе финализиран този месец, след което Анджелина Джоли-Пит махна тирето и си възвърна моминската фамилия Джоли.", "date": "2019.04.26", "title": "Анджелина лишава от наследство 5 от шестте си деца"}
{"url": "https://www.monitor.bg:443/bg/a/view/balykov-se-zastypi-za-hubchev-163653", "text": "Треньорът на “Етър” Красимир Балъков изрази подкрепата си към националния селекционер Петър Хубчев, около чието бъдеще начело на държавния тим отново се шуми. Както е ясно, медиите отново гръмнаха, че Хубчев е подал оставка и напуска държавния тим на 1 май, а фаворит за негов заместник е именно Балъков. Наставникът на „Етър“ обаче заяви, че най-доброто за националния отбор ще е Хубчев да запази поста си. “Ако е истина за Петьо, че е напуснал националния отбор, това не е добре, защото в него хората виждаха един от треньорите, които могат да направят нещо за българския футбол. Моето име го свързват винаги, като има смени в националния отбор, но до момента не съм станал треньор. Ако ми почукат на вратата да поема България, тогава ще говорим”, сподели Балъков след равенството 1:1 на „Етър“ срещу “Ботев” във Враца.", "date": "2019.04.26", "title": "Балъков се застъпи за Хубчев"}
{"url": "https://www.monitor.bg:443/bg/a/view/40-hil-lv-deljat-ot-kostno-mozychna-transplantacija-20-godishnijat-toni-kostov-163645", "text": "40 хил. лв. делят от костно-мозъчна трансплантация 20-годишния кюстендилец Тони Костов. Момчето страда от остра лимфобластна левкемия, която му откриват в средата на м.г. На 05.11.2018 Тони Костов започва лечение с химиотерапия в Александровска болница. Последват редица консултации с световно известни специалисти, които са категорични, че на Тони трябва да бъде направена трансплантация на костен мозък. На 08.02.1019г момчето заминава за Университетска болница Вюрцбург, където решава да остане и да довърши лечението си поради сериозни разлики в метода на протичане на самото лечение в България и в Германия, както и породи нуждата му от трансплантация на костен мозък. За лечението на младото момче в Германия бяха необходими 440 хил. лв., което наложи провеждането на редица благотворителни кампании. Оказва се, че Тони не получи помощ от държавата, след като през месец февруари близките му пуснаха молба в МЗ за искане на формуляр S2. Месец по-късно отговорът бе, че момчето първо трябва да бъде вписано в регистъра на ИАТ и съответно чак тогава да пуснато такова искане.  „Защо Тони Костов въобще трябва да бъде вписан в този регистър при положение, че след настаняването му в клиника по онкохемотология в Университетска болница Вюрцбург той е вписан в общоевропейския регистър и дори му се търси донор BMDE ( Bone marrow Donors Worldwide), световен регистър на донори на костен мозък“, обяви Анелия Димитрова, която се захваща с не леката задача да помогне на 20-годишния кюстендилец да пребори левкемията. Така след редицата откази и лутане по институциите започнаха благотворителни кампании в цялата страна за събирането на така необходимите 440 хил. лв. Благодарение на стотици добри хора вече по сметката на Тони има 400 хил. лв. Остават още 40 хил. лв., които трябва да бъдат събрани до края на този месец. На 2.05 2019 г. момчето има среща с лекарския екип, за да решат как да продължи лечението му. Ако до тогава все още Тони не разполага с пълната сума за трансплантацията ще му бъде включена допълнителна химиотерапия, докато не бъде готов финансово. Само в рамките на една благотворителна вечер вчера кюстендилци успяха да съберат близо 21 хил. лв. В подкрепа на каузата се включиха и малките герои на Кюстендил – Бети и Вальо, които вече успяха да преборят левкемията. По време на благотворителната вечер бяха предоставените от щедри дарители 30 икони /някои от тях – на над 170 години/, осветени на молебен, отслужен за здравето на Тони от братството на Рилския манастир, повече от 40 картини, 5 гоблена, 4 пластики, 130 книги и ръчно изработени великденски сувенири. Въпреки това обаче сумата не е събрана и кампаниите продължават. За първи път по идея на общинския отдел „Култура и духовно развитие“ ще се проведе голямо Великденско хоро в центъра на град Кюстендил. В него ще участват всички фолклорни състави от общината, както и жители и гости на града. „На първия ден на Великден ще творим една блага идея, ще се съберем да играем едно Великденско хоро, да съберем пари за един човешки живот, за Тони. Нашият град е доказал, че в трудни времена прави велики неща. На площад „Велбъжд“ в миналото се е играло хоро, нужно е и сега да се хванем за ръце, за да спасим живота на един човек“, обяви и началникът на отдел „Култура и духовно развитие“, Дима Укалска. Дарителска сметка: IBAN BG25 SOMB 9130 1066 1562 01;  BIC SOMBBGSF; Общинска банка; титуляр: Тони Тончев Костов; Pay Pal: anatoli.kostov@gmail.com", "date": "2019.04.26", "title": "40 хил. лв. делят от костно-мозъчна трансплантация 20-годишният Тони Костов"}
{"url": "https://www.monitor.bg:443/bg/a/view/lihvite-po-depoziti-i-krediti-namaljavat-prez-mart-163633", "text": "През март 2019 г. основният лихвен процент (ОЛП) е 0.00 процента, като запазва нивото си в сравнение с март 2018 г. и с февруари 2019 година, информира Българската народна банка. Индексът ЛЕОНИА Плюс през март 2019 г. е минус 0.48 на сто. Спрямо март 2018 г. той се повишава с 0.02 процентни пункта (пр.п.), а в сравнение с февруари 2019 г. отбелязва незначително понижение.  ЛЕОНИА Плюс е справочен индекс на сделките за овърнайт-депозити в левове на междубанковия пазар в България. Месечните стойности са изчислени като средноаритметични от дневните стойности. От 1 юли 2017 г. индексът ЛЕОНИА Плюс замени индекса ЛЕОНИА като база за изчисляване на основния лихвен процент. През март 2019 година повечето банкови лихви по депозити и кредити намаляват, но като цяло са без особени промени, сочат данните на БНБ. Средният лихвен процент по депозитите за бизнеса с договорен матуритет в левове през март 2019 г. в сравнение с март 2018 г. се понижава с 0.05 пр.п. до 0.06 на сто, а по тези в евро - с 0.16 пр.п. до 0.05 на сто.  През март 2019 г. средният лихвен процент по депозитите с договорен матуритет в левове намалява на годишна база с 0.03 пр.п. до 0.13 пр.п., а по тези в евро достига до 0.16 процента при незначително увеличение, отчита БНБ. В сравнение с март 2018 г. средният лихвен процент по депозитите с договорен матуритет в левове за нефинансовите предприятия се понижава с 0.21 пр.п. до 0.12 на сто, а по тези в евро - с 0.18 пр.п. до 0.15 на сто.  През март 2019 година при депозитите с договорен матуритет в левове средният лихвен процент спада за домакинствата на годишна база с 0.11 пр.п. до 0.26 на сто, а по тези в евро - с 0.10 пр.п. до 0.23 на сто. През март 2019 г. средният лихвен процент по кредитите на нефинансовите предприятия до 1 млн. евро, договорени в левове, нараства спрямо същия месец на 2018 г. с 0.04 пр.п. до 4.08 на сто, а по тези, договорени в евро, намалява с 0.86 пр.п. до 2.94 на сто. Средният лихвен процент по кредитите над 1 млн. евро, договорени в левове, се понижава с 0.80 пр.п. до 3.00 на сто, а по тези, договорени в евро - пада с 0.04 пр.п. до 3.80 на сто.  През март 2019 г. средният лихвен процент по кредитите на домакинствата за потребление в левове се повишава в сравнение с март 2018 г. с 0.26 пр.п. до 8.07 на сто, а по тези в евро се понижава с 0.05 пр.п. до 4.46 на сто. При жилищните кредити в левове той спада с 0.38 пр.п. до 3.19 на сто, а по жилищните кредити в евро - намалява с 0.28 пр.п. до 3.58 на сто. Средният лихвен процент по другите кредити в левове се увеличава с 0.65 пр.п. до 2.73 на сто, а по другите кредити в евро се понижава с 0.07 пр.п. до 2.85 на сто.  Годишният процент на разходите (ГПР) по кредитите за потребление в левове през март 2019 г. в сравнение със същия месец на 2018 г. се повишава с 0.13 пр.п. до 9.91 на сто, а по кредитите за потребление в евро - с 0.15 пр.п. до 4.85 на сто. През март 2019 г. годишният процент на разходите по жилищните кредити в левове се понижава спрямо март 2018 г. с 0.41 пр.п. до 3.54 на сто, а по жилищните кредити в евро - с 0.25 пр.п. до 3.98 на сто. Средният лихвен процент по овърдрафта за домакинства в левове през март 2019 г. в сравнение с март 2018 г. се увеличава с 0.35 пр.п. до 14.02 на сто, а по овърдрафта в евро се понижава с 0.02 пр.п. до 10.05 на сто.  През март 2019 г. спрямо същия месец на 2018 г. средният лихвен процент по кредитите, предоставени чрез кредитни карти, извън безлихвен гратисен период, в левове се повишава с 1.17 пр.п. до 19.47 на сто, а по тези в евро спада с 0.27 пр.п. до 17.52 на сто.", "date": "2019.04.26", "title": "Лихвите по депозити и кредити намаляват през март"}
{"url": "https://www.monitor.bg:443/bg/a/view/brazilija-se-otkaza-ot-ljatnoto-chasovo-vreme-163632", "text": "Президентът на Бразилия Жаир Болсонару се подписа под указ за отмяна на лятното часове време в южноамериканската страна, където е годишна практика от 80-те г. на миналия век стрелките на часовниците да се преместват с един час напред през лятото като мярка за спестяване на енергия, информират местни медии. Болсонару отбеляза, че основава решението си на технически изследвания, които показват, че лятното часово време вече не спомага за спестяване на енергия. Той също посочи като проблем негативния ефект от смяната на часовото време върху здравето на бразилците. Това е желание на бразилското население, каза Болсонару и цитира социологически проучвания, които показват, че 55% от хората не одобряват промяната на часа. Аз също не го харесвам много, добави той по време на официална церемония по подписване на указа. Бразилското енергийно министерство обяснява, че смяната на часовото време не носи ползи, тъй като са се променили навиците на хората и заради модернизацията.", "date": "2019.04.26", "title": "Бразилия се отказа от лятното часово време"}
{"url": "https://www.monitor.bg:443/bg/a/view/sokolov-izvede-lube-do-finala-v-italija-163652", "text": "Цветан Соколов беше главният герой за \"Кучина Лубе\" в четвъртия решителен мач с \"Трентино\" от полуфиналните плейофи в италианската волейболна Суперлига. Вицешампионите записаха чисто 3:0 (21, 19, 29) като домакини в зала \"Еуросоле Форум\" пред 4040 зрители и с това спечелиха серията с 3-1 победи и се класираха и за 14-и път за Шампионската лига на Европа. Соколов стана топреализатор с 16 точки (3 аса). Също с 16 завърши (1 блок) завърши и Османи Хуанторена, Йоанди Леал добави 14 (1 ас). За бившия отбор на Соколов - \"Трентино\", с 13 точки (1 ас) най-резултатен беше Лука Ветори. \"Беше много тежка полуфинална серия срещу опонент от най-високо ниво, коментира успеха старши треньорът Фердинандо Де Джорджи. - Ние трябваше да извадим най-доброто, за да спечелим този мач, играхме с цел да я затворим в четвъртата среща и успяхме.\" На финала \"Лубе\" ще играе с победителя от двойката \"Сър Сейфти\" (Перуджа), настоящ шампион и \"Азимут\" (Модена) в която резултатът стана 2-2 след победата на тима от Модена с 3:0 (19, 23, 17) у дома. Петият мач е на 28 април. Първият финал е на 1 май. Елица Василева и нейният \"Скандичи\" пък загубиха драматично с 2:3 (-16, 21, 13,-21,-19) на \"Игор Горгонзола\" в четвъртия полуфинал и с това серията стана 3-1 за финалистките в Шампионската лига. Василева направи 14 точки (1 блок), а Изабеле Хаак стана топреализатор с 24 (1 ас, 2 блока), но това не стигна за достигане до финала, където \"Игор Горгонзола\" среща \"Имоко Волей\" (Конелиано).", "date": "2019.04.26", "title": "Соколов изведе \"Лубе\" до финала в Италия"}
{"url": "https://www.monitor.bg:443/bg/a/view/majkata-na-drakoni-nadyha-livyrpul-za-titlata-163634", "text": "Ожесточената битка за титлата в Англия е на финалната си права, след като „Манчестър Сити“ и „Ливърпул“ продължават да са само на точка разлика 3 кръга преди края. При толкова изравнени сили пък мърсисайдци прибегнаха до подкрепа не от кого да е, а от Майката на дракони. Става въпрос за актрисата Емилия Кларк, която е звезда от хитовия сериал „Игра на тронове“ и е в ролята на Денерис Таргериан. Холивудската звезда разкри симпатиите си към „Ливърпул“ по време на галавечерта на списание „Time”, което събра 100-те най-виятелни хора през 2019. На събитието Емилия Кларк се засече със звездата на „Ливърпул“ Мохамед Салах, който също бе от призьорите заради огромната си популярност в Египет. Двамата не пропуснаха да се снимат, а Майката на дракони пожела успех на мърсисайдци в борбата за титлата. Фотосът се превърна в тотален хит в социалните мрежи и предизвика реакция от мениджъра на „Ливърпул“ Юрген Клоп. Германецът призна, че е огромен фен на „Игра на тронове“. „Ако знаех, че госпожица Таргериан ще бъде на галавечерта, щях и аз да отида, заяви с усмивка Клоп. - Щях да поговоря с нея и да я помоля да ми даде назаем един дракон, щеше да ни е от полза“, завърши в типичния си стил мениджърът на „Ливърпул“. В същото време бившата звезда на „червените“ и настояща на „Манчестър Сити“ Рахийм Стърлинг бе категоричен, че всички искат тимът му да стане шампион, въпреки че социалогическите проучвания в Англия сочат точна обратното. „Една малка издънка може да ни свали от върха, а никой в цяла Британия не желае това да се случи и „Ливърпул“ да стане шампион“, заяви Стърлинг, като не стана ясно дали думите му са плод на ирония. Букмейкърите на Острова пък са категорични, че и „Ливърпул“, и „Сити“ ще спечелят и трите си мача до края и няма да има смяна на върха в класирането. Този уикенд мърсисайдци са домакини на „Хъдърсфийлд“, а „гражданите“ са гости на „Бърнли“.", "date": "2019.04.26", "title": "Майката на дракони надъха „Ливърпул“ за титлата"}
{"url": "https://www.monitor.bg:443/bg/a/view/martina-irina-naj-dobra-aktrisa-i-v-teheran-163635", "text": "Мартина Апостолова спечели наградата за най-добра актриса на 37-ото издание на престижния Международен филмов фестивал Fajr в Техеран, Иран. За пореден път силната актьорска игра на българката в дебютния пълнометражен игрален филм „Ирина“ на режисьорката Надежда Косева бе заслужено отличена. Младата актриса вече има призове за водеща женска роля на екрана от кинофестивалите във Варшава, където бе международната премиера на лентата, „Златната роза“ във Варна, от форумите в Котбус, Тбилиси и Хонконг. Статуетката „Сребърен Симург“ бе получена на церемонията по връчване на наградите на фестивала Fajr от продуцента Стефан Китанов, тъй като Апостолова не присъстваше лично в Техеран. Пълнометражният дебют на Надежда Косева се радва на огромен успех и не спира да печели признание на фестивалните подиуми по света, а ще излезе на големия екран у нас в началото на есента. „Ирина“ е продукция на Арт Фест в копродукция с Фронт Филм, Доли Медиа Студио и Райт Солюшънс, с подкрепата на ИА „Национален филмов център“, програма „Творческа Европа“ МЕДИА на Европейския съюз и Югоизточната европейска филмова мрежа. Киноразказът запознава зрителите с Ирина, която живее в малък миньорски град и работи в крайпътна кръчма. В един и същи ден мъжът й (в ролята – Христо Ушев) е осакатен при злополука, а тя – уволнена от работа. За да спаси семейството си, Ирина решава да стане сурогатна майка – да износи детето на непознати хора срещу заплащане. Постепенно тя ще открие какво значи да обичаш и да прощаваш... „Благодарение на „Ирина“, целия екип и главно на Надя (Надежда Косева) се озовавам на невероятни места, по невероятни причини. Прекрасно е. Благодарна съм от душата си“, пише в своя профил във Фейсбук младата актриса.  ", "date": "2019.04.26", "title": "Мартина-Ирина най-добра актриса и в Техеран"}
{"url": "https://www.monitor.bg:443/bg/a/view/hvanaha-pyrvija-serien-ubiec-v-kipyr-163637", "text": "Властите в Кипър задържаха мъж, признал, че е убил седем жени и момичета. Местните медии съобщават, че това е \"първият сериен убиец\" на острова. В началото на месеца в шахта са намерени два трупа, а в четвъртък е открит и трети. Заподозреният е 35-годишнен офицер армията, който признал пред властите, че е извършил и други убийства. Полицията все още издирва телата на другите му жертви. Търсят се труповете на жена, която е индийка или непалка по народност, както и румънка и нейната 8-годишна дъщеря. Момиченце на 6, което е дъщеря на друга жертва, също е в неизвестност. Арестуваният сам отвел разследващите до мястото, където бил трупа на третата намерена жена. Съобщава се, че заподозреният се е запознал с жертвата в уебсайт за запознанства. Тя била обявена за изчезнала през декември 2017 г. По народност е филипинка, както и другите две жени, чиито тела са открити. Името на престъпника все още не е огласено. Полицията е поискала допълнителна помощ от британски експерти във връзка с разследването.", "date": "2019.04.26", "title": "Хванаха първия сериен убиец в Кипър"}
{"url": "https://www.monitor.bg:443/bg/a/view/mvr-shte-globjavame-po-1000-leva-za-karane-v-avarijnata-lenta-163640", "text": "От ГДНП са предприети мерки за разполагане на допълнителни полицейски екипи по най-натоварените трасета и изходите на големите градове, които следят за безопасността на движението и при необходимост регулират трафика. От „Пътна полиция“ отново напомнят санкцията за движение в аварийната лента - при първо нарушение тя е в размер на 1000 лева и 3 месеца лишаване от правоуправление спрямо водача.  Интензивен е трафикът и на граничните пунктове. На българо-сръбската, българо-гръцката и българо-турската граница трафикът е интензивен за леки и товарни автомобили. На българо-румънската трафикът е интензивен на вход за леки и товарни автомобили, а на българо-македонската – нормален.", "date": "2019.04.26", "title": "МВР: 1000 лева е глобата за каране в аварийната лента"}
{"url": "https://www.monitor.bg:443/bg/a/view/lyji-bez-granici-163642", "text": "Със завидно и не особено интелигентно упорство анонимната организация „Репортери без граници“ публикува годишната си класация за свобода на словото сред 180 държави по света за 2019 година. Както и миналата година, България е класирана на 111-о място с 35,38 точки. За сравнение ще посоча, че първа в класирането с най-свободни медии е Норвегия със 7,82 точки, а последна е държавата Туркменистан с 85,44 точки. Така Северна Корея вече не е последна, а предпоследна, на 179-о място. Този документ е достъпен на сайта на организацията, който най-лесно се намира чрез търсене с кодови думи reporters without borders. А защо наричам организацията „анонимна“? Ами защото тя използва информация от анонимни източници. Може би от съображения за сигурност, което не е съвсем неоснователно. Що се отнася до класирането на България, то източниците освен анонимни са български, лъжливи и глупави. Всеки сам може да провери, че в материала, посветен на България, като причини за катастрофалното класиране на страната ни на първо място е посочено убийството (!) на русенската журналистка Виктория Маринова. Когато казах по-горе, че източниците на „Репортери без граници“ са глупави, съм бил много мек в оценката си. Тези източници освен анонимни са откровено дебилни, да не казвам по-силните думи - откровено идиотски. Вижте прочие какви бисери са публикували Репортерите без граници на сайта си: „През 2018 година станахме свидетели на убийството на телевизионната журналистка Виктория Маринова през октомври и на просташкия опит на властите да прикрият обстоятелствата чрез едно скалъпено разследване.“ Тук вече справедливият гняв на репортерите без срам и граници изобщо напуска полето на журналистиката и се излива в В частност светкавичното залавяне на съществото убиец Северин Красимиров и перфектната работа на българските криминалисти се превръщат според репортерите без морал в „просташки опит за прикриване“. Знаят ли впрочем репортерите без свян и граници коя е първата държава в Европа по разкриваемост на убийства за 2017 година с невероятните 99% разкрити престъпления? Ако не знаят, да им кажа. Тази държава се нарича България. И с процента на разкритите изнасилвания сме напред, макар че не сме на първо място. И тук му е мястото да отбележа, че в Англия има 20 (двадесет!) пъти повече изнасилвания на глава от населението, отколкото у нас. Там пресата изобщо премълча за 1500 изнасилени деца до 11-годишна възраст в град Телфорд и околностите му само за няколко години. Изнасилени от пакистански банди със съучастието на висши английски политици (които си падат традиционно по педофилията). Докато вътрешен министър на остатъчната империя беше една дама на име Тириза. Тириза Мей, за който не е разбрал. И да, изнасилените деца са именно 1500, някои от които впоследствие бяха убити. И по-точно изгорени живи. Заедно с родителите си. И пресата там мълчеше като умряла. И това в Англия, през 21-ви век. И понеже на такива чудовищни твърдения е трудно да се повярва, проверете сами. С ключови думи Telford child sexual scandal. И също може да проверите за педофилските скандали с бебета в Норвегия. Едномесечни бебета. Споменавам тази държава, защото тя е пример за свобода според „Репортерите“. Вижте колко свободно пишат там за педофилите. и тези, които им вярват. Точно както вярващите, че Земята е плоска, не се впечатляват от стотиците доказателства за обратното, включително от спътниковите снимки. Според един български професор по социология и депутат от БСП 80 на сто от българите са дебили. Но професорът пропусна да уточни, че според медицината има различни степени на дебилност. Включително такава, при която коефициентът на интелигентност на съответната особа е приблизително равен на размера на обувките й. Това е тежка форма на дебилност. Което пък ми напомня за един стар виц на тема по какво си приличат акълът и мензисът? Ами приличат си по това, че когато не ти дойдат навреме, по-добре да не ги чакаш изобщо. Видяхме каква е оценката на „Репортери без граници“ по отношение на България и нейното неизменно 111-о място напоследък. Тя е, меко казано, некомпетентна и лъжлива, а точно казано - идиотска. Но тя е такава и по отношение на голяма част от останалите държави. Да разгледаме например една редица от по-малки и много симпатични държави: Самоа (22-ро място), Кабо Верде (25-о място), Папуа-Нова Гвинея (38-о място), Тонга (45-о място). Всички те освен малки и симпатични са и по-свободни от САЩ, които са на 48-о място. Но не това е същественото, защото една държава може да е малка и свободна, също както друга държава може да е голяма и несвободна. Въпросът с взетите наслуки четири малки държави е, че при тях да се поради отсъствието на медии в стандартния смисъл на думата. В Тонга например има само четири седмичника, при това посветени на различни забавни за тонгианците теми. Там няма и демокрация и политика в стандартния смисъл на думата. Не че на тези малки и симпатични държави тези неща са им притрябвали чак пък толкова. Но класацията на „Репортери без граници“ на държавите според свободата на медиите включва и държави, които не са признати за такива в общоприетия смисъл на думата. Особено впечатлява тук държавата Северен Кипър, класирана на 74-то място, т.е. много преди покритата с мрачна слава България. Покрита впрочем с користните усилия на плеяда анонимни българомразци. защото всеки може сам да намери данните в мрежата. Ще отбележа само, че тази държава е призната единствено от Република Турция, по понятни причини. Е, да, но пък Северен Кипър е на приличното 74-то място според „Репортерите без граници“, и по-точно според севернокипърските им анонимни анализатори. Които поне не мразят държавата си толкова страстно и яростно, колкото българските им колеги мразят своята. След Северен Кипър на 75-о място в класацията на „Репортерите“ за 2019 година е държавата Косово, призната впрочем от България. И непризната от много държави по света, включително и от няколко държави - членки на Европейския съюз. Но пък иначе доста свободна откъм медии. С което не знам дали са много съгласни жителите на северните части на Косово. Мога лесно да продължа с изброяването на глупостите в срамния документ на журналистите, самоназовали се „Репортери без граници“. Може пък и някой от читателите да си поиграе с този документ, независимо от това дали споделя моите оценки за авторите му, или пък смята „Репортерите“ за връх в разследващата политически ангажирана журналистика. Но искам да завърша този анализ с нещо, което е повече от тревожно. Първо, защото то е отвратително. Второ, защото се случва масово, и в частност в една (поне доскоро) велика държава. И, трето, защото то е смъртоносно опасно. човешки деяния. Говоря за книги, независимо от материалния им носител. И нека не бързаме да пращаме в миналото хартиените книги. Защото всичките ни умни и бързи компютърни памети са само на една тънка граница от тотално унищожение. Слънчевата перфектна буря, която знаем, че ще ни удари (само дето не знаем кога точно) ще направи точно това – ще превърне компютърните ни чипове в безструктурни капки метал. Това според някои специалисти,ще ни върне в каменните векове. Само че специалистите избягват да казват кои именно от нас ще се върнат в онази забравена епоха. Е, аз ще го кажа. Няма да се върнат всички. Няма да се върнат и повечето. Ще се върнат не повече от 5%, или 1 на всеки 20. Останалите 95% няма да се върнат където и да било. И за сведение на една усмихната българска еврокомисарка. Но да оставим мрачните сценарии и да се върнем към горенето на книги в различните му разновидности. Те включват пламъците над Александрийската библиотека, кладите на Инквизицията и пламтящите книги по площадите на Германия по време на хилядолетния Трети райх, дето не успя да изкара и 12 години и половина. Книги се изгарят не само физически в пламъка на кладите. Книги се забраняват (комунистите са царе в тази позорна дейност), но има и нещо по-страшно. Книги се пренаписват под натиска на истерични и кресливи малцинства от незадоволени (и незадоволими) малцинства, които иначе за нищо не стават. И които много добре го осъзнават това „нищо-не-ставане“. В Швеция (3-то място по свобода на медиите) ще пренаписват „Пипи Дългото чорапче“. В Испания (29-о място) ще забраняват „Червената шапчица“. В държавата, която един объркан президент иска да направи отново велика, днес събарят паметници на отците основатели и пренаписват класиците си Марк Твен и Джек Лондон. В най-старата демокрация на света („Магна харта“ е от 1215 година, а Кромуел променя Англия през 1645 година, когато великият Исак Нютон е само на 2 години) днес бесовете са избили от всички пори на разпадащата се социална тъкан. Според „Репортерите“ днес САЩ по свобода на словото са след Ботсвана и Тонга, но поне са пред Сенегал. Макар че не виждам каква щеше да е разликата, ако беше обратното. Англия обаче, със своето 33-то място, е по-добре. Защото бие Кабо Верде и Гана, но пък пада от Буркина Фасо и Папуа-Нова Гвинея. И защо така? Ми така! Неведоми са пътищата на „Репортерите“, и безгранични също така. И добре че ни е останало чувство за хумор, за да не им се връзваме на номерата и на класациите.", "date": "2019.04.26", "title": "Лъжи без граници"}
{"url": "https://www.monitor.bg:443/bg/a/view/kzp-sledete-cenite-na-stokite-po-praznicite-163643", "text": "Разминаване между обявени и прилагани цени най-често се среща при промоции и кампании за намаления. То може да се дължи, както на умишлено поведение, но също и на небрежност от страна на представители на търговеца. За търговската „практика“ предупреди председателят на Комисията за защита на потребителите Димитър Маргаритов. От комисията препоръчват потребителите да следят дали има разминаване на цените на стоките при пазаруването по Великден. Маргаритов подчертава, че при проблем е важно потребителите да подадат сигнал към контролен орган. Според председателя на КЗК има два възможни случая за разминаване на цените. Единият е по-скоро небрежност и става дума за административно нарушение, тогава се санкционира търговеца с глоба от 500 до 3000 лв. При другият случай ако пък бъде установено, че това е масова практика, намалени стоки да не са чак толкова намалени, тогава случая се определя като нелоялна търговска практика и глобата може да достигне до 30 000 лв. Димитър Маргаритов е категоричен, че никой няма право да анонсира фалшиви намаления или да подменя информация, която касае цената на стоката. \"Спазването на правилата при обявяването цените на стоките в търговските обекти е основна характеристика на коректния и лоялен пазар\", допълва председателят на КЗП.", "date": "2019.04.26", "title": "КЗП: Следете цените на стоките по празниците"}
{"url": "https://www.monitor.bg:443/bg/a/view/200-lv-globa-za-strelba-v-uchilishten-dvor-163621", "text": "С 200 лв административна глоба се размина старозагорец, който застана на 25 април пред Темида по обвинение, че в нетрезво състояние е произвел няколко изстрела с газов пистолет в двора на основно училище „Петко Рачев Славейков“ при което няма пострадали. Инцидентът е станал около 18,45 часа на 4 февруари пред очите на родители, очакващи децата им да излязат от последния учебен час. По така и останали неустановени причини подсъдимият С.Ш. извадил закупен по Интернет гaзов пистолет с марката Екол и започнал да стреля във въздуха. Стрелбата е била прекратена минути по-късно след появата на униформени полицаи, които отреагирали на сигнал, подаден на телефон 112. Оръжието, което се оказало със заличени номера  е било отнето, а извършителят е отведен в Първо РУ „Полиция“. По неизвестни причини инцидентът е останал извън дневния бюлетин на ОД на МВР- Стара Загора. Почти 3 месеца по-късно младият и неосъждан до сега старозагорец признава пред състав на районния съд в Града на липите вината си и изразява съжаление. Глобата е постановена в съответствие с указа за борба с дребното хулиганство, размерът й е под средния за подобни провинения.", "date": "2019.04.26", "title": " 200 лв глоба за стрелба в училищен двор"}
{"url": "https://www.monitor.bg:443/bg/a/view/i-hetafe-vze-tochka-ot-real-163629", "text": "Изненадата на сезона в испанския елит “Хетафе” и “Реал” (Мадрид) завършиха 0:0 на „Колисеум Алфонсо Перес“ в среща от 34-ия кръг на Примера дивисион. Така тимът от едноименото мадридско предградие Хетафе спря ужасната си поредица от десет загуби в шампионатните си срещи с именития съперник, който остана без успех в трета поредна визита. След равенството “Хетафе” събра 55 точки и се върна на четвъртата позиция, даваща право на участие в Шампионската лига. “Севиля” също има 55 точки, но отстъпва в директните двубои. “Реал” остава трети с 65 точки и на 6 зад втория “Атлетико” (Мадрид), както и на 15 след лидера “Барселона”. В друга среща от кръга “Виляреал” спечели с 1:0 при визитата си на “Реал Сосиедад” в Сан Себастиан и излезе 14-и с 39 точки. Баските са 11-и с 41 точки.", "date": "2019.04.26", "title": "И „Хетафе“ взе точка от „Реал“"}
{"url": "https://www.monitor.bg:443/bg/a/view/toto-pechalbi-163624", "text": " Числа - (14, 22, 25, 29, 33, 42); 6 - няма, 5 - 6 по 4513,90 лв., 4 - по 67,90 лв., 3 - по 5,00 лв., ДЖАКПОТ: 2 813 168,25 лв.  Числа - (10, 14, 16, 22, 23, 38); 6 - няма, 5 - 3 по 3169,70 лв., 4 - по 41,90 лв., 3 - по 3,90 лв.; ДЖАКПОТ: 416 449,41 лв.  I теглене - (3, 7, 17, 20, 28); 5 - няма, 4 - по 136,40 лв., 3 - по 6,10 лв.; II теглене - (15, 21, 25, 33, 35); 5 - 3 по 7065,30 лв., 4 - по 102,30 лв., 3 - по 5,40 лв.  Позиции - (3, 6, 7); Цифри – (1, 1, 7); 3 - 17 по 1581,80 лв., 2 - 2147 по 12,50 лв.; ДЖАКПОТ: 0,00 лв.  Числа - ( 2, 17, 27, 31, 37); Зодия 8; 5+1 - няма, 5 - няма, 4+1 - няма, 4 - 5 по 500,00 лв., 3+1 - 23 по 100,00 лв., 3 - 271 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Година 51, месец 04, дата 26, ден 6; I група - няма, II - няма, III - няма, IV - 3 по 77,70 лв., V - 8 по 29,10 лв., VI - 8 по 23,30 лв., VII - 10 по 23,30 лв., VIII - 28 по 6,70 лв., IX - 46 по 6,10 лв., X - по 4,20 лв., XI - по 2,20 лв., XII - по 1,80 лв., XIII - по 2,00 лв., XIV - по 1,00 лв., - по 1,10 лв.; ДЖАКПОТ: 4364,19 лв.                 5x35                         231430872                 Славяново                  5x35                        171850544                  Разлог                  5x35                        443210320                  Троян                   5x35                        517218398                 София                   5x35                        627158961                  Разград               6x49                       897470424                 София                6x49                      737843739                 Трявна                6x49                       671168715                  София", "date": "2019.04.26", "title": "Тото печалби"}
{"url": "https://www.monitor.bg:443/bg/a/view/ostaviha-v-aresta-zadyrjani-za-reket-163622", "text": "Постоянни мерки за неотклонение „задържане под стража“ наложи състав на районния съд в Казанлък спрямо двама местни жители, които са били закопчани в хода на спецакция за изнудване над мъж от близкото село Бузовград, който наскоро се завърнал от гурбет в Англия. Криминално проявените през периода 2000-2002 година  Мирослав Николов /37/ и Пламен Добрев /38/ бяха доведени с белезници в съда, в ролята на защитен свидетел беше жертвата им, Смаил С. от когото са били поискани 20 000 британски паунда. При задържането на рекетьорите  са били иззети предварително белязани от криминалистите  2 400 лв и 200 лири-стерлинги. Изнудването е започнало на 17 април, когато Смаил бил за пръв път  „посетен“ от Николов и Добрев, които отправили недвусмислени  заплаха за живота и имуществото си ако не им наброи крупната сума, равняваща се на над 45 бона родни левчета.Тормозът продължил близо седмица, още на два пъти казанлъшките бабаити ходили в жилището на жертвата,  където живеели родителите му и завърналата се с него от Англия дъщеря. След последната „среща“ на 23 април бузовградчанинът се свързал с полицията и разказал за перипетиите си. На следващия ден той приел рекетьорите и им наброил „първата вноска“ с уговорката, че до но няколко дни ще им се „доиздължи“. Съдебният състав уважи искането на прокуратурата за най-тежката мярка за неотклонение поради опасност на свобода обвиняемите да окажат въздействие върху свидетелите. Решението може да бъде обжалвано пред окръжния съд в Стара Загора, рекетьорите може да получат до 8-годишна ефективна присъда.", "date": "2019.04.26", "title": "Оставиха в ареста задържани за рекет"}
{"url": "https://www.monitor.bg:443/bg/a/view/vjarvashti-izviha-opashka-pred-hristovata-plashtanica-163623", "text": "Часове преди началото на светата литургия в петък стотици вярващи извиха опашка пред масата, върху която се разстила Христовата плащаница, за да преминат коленичейки под нея. Най-дълга беше в храма „Въведение свето Богородично“, от чийто амвон през 1912 година тогавашният княз Фердинанд прочита меморандума си за обявяване на Балканската война. В момента там върви реставрация на стенописите и иконите в олтарната част, тя е поверена на художника Лука Делийски, който наскоро обнови стенописите в катедралния храм „Свети Николай Мирликийски“. При поредния ремонт в „Света Богоридица“ тогавашният предстоятел на настоятелството отец Борис откри маскиран зад икона вензел на  Фердинанд, който бе възстановен в оригиналния му вид. Над 400 са православните храмове на територията на старозагорската митрополия, която обхваща части и от сливенска и хасковска области, уточни митрополит Киприан. По недотам пълни данни близо 1/3 от черквите, особено в малките населени места се нуждаят от спешна намеса на майстори, за да не рухнат и да не бъдат безвъзвратно загубени ценните икони и стенописи. През последните 10-15 години врати са отворили 5 нови черкви, още толкова са възстановени, очаква се през есента в Стара Загора да бъде осветена изцяло най-новата църква , посветена на Свети Игнатий Старозагорски. На територията на митрополията се намира и считаният за най-стар православен манастир в Източна Европа, той се намира край чирпанското село Златна ливада , където според преданието  през далечната 344 година от н.е. е пренощувал александрийският патриарх Атанасий.Няколко са считаните за чудотворни икони в региона, сред най-.почитаните са зографисаната от от неизвестен майстор при Киевско - Печорската лавра през далечната 1900-на година икона с Богородица Троеручица, тя от половин век събира вярващи в силата й да дарява здраве в най-стария старозагорски храм „Света Троица“. , разказва  протойерей Иван Генов. Другата е в казанлъшкия девически манастир „Въведение на пресвета Богородица“ и на нея също е нарисуван образа на Божията майка, известна е като Ерусалимска икона. Донесена е от  Божи гроб през 50-те години на миналия ХХ в от старозагорка. Имало много случаи , разказани от монахините и жителите на Казанлък, в които се е проявявала силата й. През годините страдащи хора от тежки заболявания бивали излекувани след молитва пред чудотворния образ; бездетни семейства получавали дългоочакваната рожба; алкохолици преставали да пият, а страдащи от душевни заболявания намирали своят вътрешен мир, коментира отец Карагеоргиев. До този момент обаче няма сформирана комисия, която да удостоверява качествата и на двете икони. „Всеки вярващ сам избира пред кой от светците , изобразени в храма да запали свещичка по големите празници. По принцип най-много свещи горят пред иконите с образите на Спасителя и Светата Дева“, а по Гергьовден богомолците се струпват пред пронизващия с копието змей светец.“, отбелязват свещениците .", "date": "2019.04.26", "title": "Вярващи извиха опашка пред Христовата плащаница"}
{"url": "https://www.monitor.bg:443/bg/a/view/osydiha-uslovno-lekarka-ot-harmanli-za-smyrtta-na-pelenache-163626", "text": "Лекарка от Харманли бе осъдена за смъртта на 5-дневно бебе. Хасковските окръжни магистрати наложиха 12 месеца условно с изпитателен срок от 3 г. на д-р Антоанета Николова за немарливо изпълнение на служебните си задължения. Тя е лишена и от правото да упражнява професията си за срок от 1 г. Решението подлежи на обжалване и протест пред Пловдивския апелативен съд. Смъртният случай е от април 2014-а година. Магистратите са преценили, че д-р Николова не е забелязала или е подценила клиничните и пара клиничните симптоми на изявена тежка тромбоцитопения (това е състояние, при което пациентът има критично ниски нива на тромбоцитите в кръвта. Съставката позволява на кръвта да се съсирва). Не са били назначени съответните за това изследвания и починалато по-късно дете не е било насочено своевременно към неонатологична клиника от второ или трето ниво.    ", "date": "2019.04.26", "title": "Осъдиха условно лекарка от Харманли за смъртта на пеленаче"}
{"url": "https://www.monitor.bg:443/bg/a/view/amazon-se-gotvi-da-dostavja-za-edin-den-porychki-v-sa-sht-163625", "text": "Amazon се готви скоро да обяви доставки в рамките на един ден на повечето стоки за своите клиенти по програмата Prime в САЩ, информира Асошиейтед прес.  Компанията се надява да намали наполовина времето за доставка на поръчаните стоки спрямо сегашните два дни, за да засили притегателната сила на програмата, която струва 119 долара годишно. Двудневните доставки вече са безплатни при другите онлайн търговци, а предложението на веригите Walmart и Target поръчките да бъдат правени по интернет, а след това получавани в някой от магазините им набира все по-голяма популярност.  Amazon не уточни кога точно ще въведе промяната, но вчера посочи, че през последния месец увеличава списъка със стоки, които ще могат да бъдат доставяни за един ден. За ускоряване на доставките се планира да бъдат похарчени 800 млн. долара през второто тримесечие на текущата година. В някои страни като Великобритания вече се предлагат еднодневни доставки за клиентите на Prime.  Американският гигант вчера обяви чиста печалба от 3,56 млрд. долара за първото тримесечие или 7,09 долара на акция, което е над двукратен растеж на показателя. Анализатори очакваха печалба от само 4,72 долара на акция, допълва Ройтерс.", "date": "2019.04.26", "title": "Amazon се готви да доставя за един ден поръчки в САЩ "}
{"url": "https://www.monitor.bg:443/bg/a/view/bashtata-na-sala-pochina-ot-infarkt-163628", "text": "Ужасната година за семейството на Емилиано Сала няма край. Аржентинският футболист загина при самолетна катастрофа в Ламанша на 21 януари, а сега – три месеца по-късно, след инфаркт почина баща му Орасио. Сякаш някаква прокоба тегне над семейството, пишат местните медии. 58-годишният мъж е получил сърдечен удар, докато е спял през нощта. Извиканите служители на спешната помощ на са успели да спасят живота на бащата на Емилиано Сала. Орасио Сала е починал в дома си в аржентинския град Прогресо, където живее със сегашната си половинка, тъй като е разделен с майката на Емилиано Сала. „Той така и не успя да превъзмогне случилото се с Емилиано и след това откриването на тялото в самолета. Новините за състоянието на самолета и липсата на лицензи на пилота също създадоха още повече напрежение в живота му“, признаха близки на семейството пред „Радио дела Ред“.", "date": "2019.04.26", "title": "Бащата на Сала почина от инфаркт"}
{"url": "https://www.monitor.bg:443/bg/a/view/milan-sloji-gatuzo-na-duzpata-163627", "text": "Треньорът на “Милан” Дженаро Гатузо е в рисковано положение, твърди \"Ил Месаджеро\". Според изданието световният шампион ще бъде освободен от длъжност при загуба от “Торино” в следващия кръг от Серия \"А\". Ръководството на клуба гледа с недоверие на специалиста, след като \"росонерите\" загубиха важни точки срещу “Парма” и отпаднаха от турнира за Купата на Италия от „Лацио” насред Милано. При поражение от \"биковете\" Гатузо ще бъде сменен с Федерико Джунти, който ще добута сезона. Бившият полузащитник е познато име за миланистите - той е шампион с \"червено-черните\" от 1999 година, а две години по-късно реализира един от головете за паметната победа с 6:0 над градския съперник “Интер”. Преди година Джунти застана начело на дубъла на \"Дявола\". В същото време „Милан“ може да се раздели с турския национал Хакан Чалханоглу, твърди „Фанатик“. Халфът е желан от „Лестър“ и „Уест Хем“, които са готови да извадят исканите от „росонерите“ 20 милиона евро през лятната пауза.", "date": "2019.04.26", "title": "“Милан“ сложи Гатузо на дузпата"}
{"url": "https://www.monitor.bg:443/bg/a/view/stachka-na-pilotite-na-sas-otmeni-673-poleta-163631", "text": "Пилотите на скандинавската авиокомпания SAS започнаха безсрочна стачка след провала на преговорите за размера на възнагражденията, което наложи на провозвача да отмени на практика всички свои полети, предадоха международните агенции. Отменени днес са 673 полета, което ще засегне 72 000 пътника. Преговорите между компанията и синдиката на пилотите са насочени основно към размера на заплатите и работните часове. Стачката не засяга полети, извършвани от компании партньори, които се равняват на около 30 на сто от авиовръзките под марката на SAS. Синдикатът на пилотите настоява за увеличаване на възнагражденията с 13 процента. Организацията на работодателите твърди, че повишението трябва да е пропорционално на общия показател на трудовия пазар от 2,2-2,3%, уточнява ТАСС. Заплатите на пилотите в SAS вече са средно 93 000 крони (малко под 9000 долара) и са сред най-високите в Скандинавия, според работодателите. Профсъюзите обаче настояват, че тази статистика не отговаря на действителността. Основният пакет акции в SAS до неотдавна бе собственост на правителствата на трите скандинавски страни. Швеция държеше 21%, а Дания и Норвегия - по 14%. Норвегия и Швеция обаче през 2016 г. намалиха дяловете си, продавайки 5,8% от акциите. През последните години SAS е поставена под натиск от конкуренцията на нискотарифни авиокомпании.", "date": "2019.04.26", "title": "Стачка на пилотите на SAS отмени 673 полета "}
{"url": "https://www.monitor.bg:443/bg/a/view/sybirat-14-neizdavani-singli-na-prins-v-album-163620", "text": "Да съберат 14 неиздавани досега сингли и 1 известна известна вече песен на Принс – с това ще се заемат The Prince Estate в партньорство с Warner Bros. Records и TIDAL. Смятан за един от най-големите революционери в музикалния бизнес, покойният вече седемкратен носител на „Грами“ е работил неуморно и зад кулисите, за да помага на редица млади артисти. 14 от именно тези произведения, които Принс записва за свои колеги, са подбрани от Трой Картър и Джей Зи специално за диска Originals. Започвайки от 7-ми юни, албумът ще бъде наличен ексклузивно в TIDAL в продължение на 14 дни. След това Warner Bros. Records („Орфей Мюзик“ за България) ще пуснат необикновеното издание във всички дигитални платформи, както и във формат на CD. Албумът ще излезе на 19-ти юли и на двоен 180-грамов винил, както и в луксозен вариант, включващ CD и две 180-грамови плочи. Сред песните, включени в Originals, са The Glamorous Life на Sheila E. (1984 г), Manic Monday на The Bangles, Jungle Love на The Time и др.", "date": "2019.04.26", "title": "Събират 14 неиздавани сингли на Принс в албум"}
{"url": "https://www.monitor.bg:443/bg/a/view/kilometrichni-opashki-zatapiha-granicata-s-turcija-163612", "text": "Километрични опашки се извиха преди обед на Разпети петък на границата между България и Турция. Причината е компютърен срив в системата за обработка на документи на турските гранични пунктове. Сринала се е системата за обработка на данните от т. нар. „лек трафик“ – леки коли, автобуси, бусове и камиони под 12 тона, съобщиха гранични служители. Социалните мрежи прегряха с пиперливи коментари и снимки на километричната тапа. На ГКПП Лесово опашката е вече 5 км, а плацовете на Капитан Андреево и Капъкуле са задръстени от леки коли. От българска страна на Капитан Андреево опашката е 7-8 км. Турските власти са информирали нашите служби, че софтуерни специалисти работят по отстраняването на проблем. Никой обаче не прогнозира кога трафикът ще се нормализира. Стотици са българите, тръгнали на покупки в Одрин, тъй като петък е оживен пазарен ден за търговците от другата страна на границата. Междувременно от външно министерсво също предупредиха, че врив на компютърната информационна система на турските митници усложни трафика на ГКПП „Капъкуле“ към входа за Турция. С усложнената обстановка на място се запозал и дипломатически служител от консулството ни в Одрин. Образували са се опашки от изчакващи автомобили и автобуси, като са напълно блокирани на вход към Турция, както турският, така и българският пункт, предупреждават от ведомството. При проведените срещи със служителите на консулството в Одрин и българските гранични власти, турските гранични и митнически органи са заявили, че предприемат необходимите мерки за отстраняване на срива. От МВнР уточнява, че е създадена е организация, включително като е увеличен значително и личният състав, с цел да поемат натрупаните опашки и повишения трафик през празничните за България дни. Отворени са всички трасета на влизане в страната за леки автомобили и 3 трасета за автобуси. Понастоящем трафикът се обслужва ръчно, като турските гранични власти ще заработят на максимален капацитет след отстраняване на техническия проблем. Генералното консулство в Одрин е в непрекъсната връзка с турските гранични и митнически власти и при необходимост има готовност да реагира.", "date": "2019.04.26", "title": "Километрични опашки затапиха границата с Турция (ОБНОВЕНА)"}
{"url": "https://www.monitor.bg:443/bg/a/view/trymp-predloji-na-rusija-i-kitaj-da-se-otkajat-zaedno-ot-jadrenite-oryjija-163611", "text": "Президентът на САЩ Доналд Тръмп заяви, че САЩ, Русия и Китай трябва да се откажат от ядрените оръжия. \"Видях как президентът (Владимир) Путин в Русия заяви, че се радва да помогне (на САЩ) със (севернокорейския лидер) Ким Чен Ун и Северна Корея. Искаме да се отървем от ядреното оръжие, всички сме длъжни да го направим\", заяви Тръмп пред „Фокс Нюз”. Той подчерта, че Русия и Китай също трябва да се откажат от ядрените си арсенали. Преди това Си Ен Ен съобщи, цитирайки анонимни представители на Белия дом, че Тръмп има намерение да подготви споразумение за съкращаване на ядрените арсенали, предвиждащ участието на Русия и Китай. Според президента на САЩ контролът над ядрените оръжия трябва да се извършва с участието на Москва и Пекин и да включва всички видове оръжия и бойни глави. Междувременно стана ясно, че Тръмп е дал разрешение да бъдат платени 2 млн. долара на Северна Корея, за да бъдат покрити \"разходите по грижите\" за американския студент Ото Уормбиър, пише в. \"Вашингтон пост\". Уормбиър беше върнат в Съединените щати в кома и почина броени дни по-късно, след като прекара 17 месеца в севернокорейски затвор. Според \"Вашингтон пост\" е била дадена фактура на пратеника на Държавния департамент Джоузеф Юн часове преди 22-годишният младеж да бъде качен на самолет от Пхенян на 13 юни 2017 година. Представителят на САЩ, изпратен да вземе Уормбиър, е подписал споразумение за заплащане на разходите за медицинските грижи по инструкция на Тръмп, твърди американският ежедневник, позовавайки се на двама неназовани източници. Според бащата на покойния младеж Фред Уормбиър, цитиран от \"Вашингтон пост\", това плащане прилича на откуп. Вестникът отбелязва, че парите със сигурност не са били платени до края на 2017 г., но не е ясно дали са били преведени на по-късен етап. Уормбиър бил в Северна Корея като турист, но бил арестуван, защото се опитал да открадне пропаганден плакат от хотела, в който отседнал. Той бе осъден на 15 години трудов лагер. На този фон стана ясно и че Тръмп е заявил, че скоро ще приеме китайския си колега Си Цзинпин в Белия дом. В момента се очаква подновяване на двустранните търговски преговори в Пекин. Тръмп от седмици говори за бъдеща среща с китайския президент, но досега не е споменавал дата. От януари насам САЩ и Китай преговарят за широкообхватно търговско споразумение, което трябва да позволи да се сложи край на започнатата от Тръмп търговска война. Наложените от президента на САЩ ограничения върху китайския внос целят Пекин да сложи край на практики, които Вашингтон счита за нелоялни. Очаква се постоянният търговски представител на САЩ Робърт Лайтхайзър и финансовият министър Стивън Мнучин да посетят Пекин за търговски преговори, които започват на 30 април. След това се очаква на 8 май китайският вицепрезидент Лю Хъ да пристигне във Вашингтон, за да продължи дискусиите. Чеченският премиер Муслим Хучиев пък вече няма право да влиза на територията на САЩ. Вашингтон разполага с \"надеждни информации, според които Хучиев е бил замесен в изтезания\", каза в комюнике Държавният департамент, който ще отказва занапред молби за виза на него или на най-близките му роднини. Американската дипломация се позовава на закон за санкциониране на чуждестранни представители, заподозрени в нарушаване на човешките права. Хучиев, бивш кмет на чеченската столица Грозни, бе назначен миналата година за премиер от лидер на руската република Рамзан Кадиров.  ", "date": "2019.04.26", "title": "Тръмп предложи на Русия и Китай да се откажат заедно от ядрените оръжия"}
{"url": "https://www.monitor.bg:443/bg/a/view/capcom-home-arcade-napomnja-za-minaloto-s-16-arkadni-igri-163613", "text": "Компания за игри Capcom, също се включва във възраждането на ретро конзоли. Capcom Home Arcade предлага 16, предварително инсталирани аркадни игри, които могат да се играят с два джойстика и копчета разположени на един дълъг панел с формата на фирменото лого. За да разполагат играчите с достатъчно пространство, конзолата е дълга 74 см, широка 22 см и висока 11 см, заедно с двата джойстика. Home Arcade се захранва от Micro USB порт и се включва към телевизор посредством HDMI. Голяма част от забавлението при аркадните игри е сравняването на най-добрите резултати, за което устройството има вграден Wi-Fi за връзка към световни класации. Всички тези спомени за отминалите дни не са евтини, като Capcom Home Arcade ще се предава на цена от € 229.99, от 25 октомври.    ", "date": "2019.04.26", "title": "Capcom Home Arcade напомня за миналото с 16 аркадни игри "}
{"url": "https://www.monitor.bg:443/bg/a/view/3-mln-dlyjnici-ostavat-prinuditelno-v-rusija-za-majskite-praznici-163614", "text": "В навечерието на дългите майски празници около 3 млн. руснаци се оказаха под забрана да напускат пределите на страната, като близо 300 00 от тях са московчани. На тези хора ще се наложи да останат в родината си през почивните дни, които в Русия са от 1 до 5 май и от 9 до 12 май. Става дума за злостни длъжници, които по закон нямат право да пътуват в чужбина, докато не изплатят финансовите си задължения.  Само за една година в страната броят на борчлиите, попаднали под споменатото вето, е нараснал с 1,5 пъти. Най-често ограничителната мярка се прилага спрямо лица, дължащи големи суми за детски издръжки, банкови кредити, глоби и данъци. Преди да тръгнат на път зад граница, руснаците трябва да се убедят дали не са попаднали в „черния списък“ на Управлението на съдия изпълнителите. Общо борчлиите в цялата страна дължат 45 млрд. рубли или около 560 млн. евро. Статистиката показва, че жените по-често от мъжете попадат в подобна ситуация. Целта на ограничителната мярка е да дисциплинира борчлиите и да ги стимулира навреме на погасят финансовите си задължения.  ", "date": "2019.04.26", "title": "3 млн. длъжници остават принудително в Русия за майските празници "}
{"url": "https://www.monitor.bg:443/bg/a/view/majkata-na-izostavilata-bebeto-si-galja-e-priemen-roditel-163615", "text": "Цонка Атанасова, майката на изоставилата бебето си в Пловдив Галя е приемен родител, в гълъбовското село Обручище жената и съпруга й Илчо отглеждат както първото дете на дъщеря си така и ненавършили година момиченце. Жената разказва, че Галя пристигнала в родното си село преди 3 дни, на въпроса къде е бебето й отговорила, че то е останало при втория й съпруг в Пловдив. По думите й докато била бременна таткото на бебето често я пребивал от бой, насилвал я да проституира, а той самият бил уличен наркодилър. За да не избяга от тормоза й отнели личната карта. Няколко дни преди да реши да изостави бебето си Галя била държана под ключ в пловдивска къща, там тя била принудена да приема пращани от таткото Григор клиенти. Успяла да се измъкне по случайност и взела от съседка в заем 20 лв, за да се прибере при родителите си на село. 26-годишната жена е учила само до 5-и клас, и двете й деца /момченце на 5 години и мъничкия Мехмед/ не са припознати от биологичните си бащи. Цонка и Илчо имат и син Атанас, който обаче преди известно време напуснал жилището им. Съпругът и съпругата работят , коментира кметът на Обручище Станислав Габровски , който научил от полицията, че Галя е издирвана заради изоставеното на пловдивски паркинг бебе.", "date": "2019.04.26", "title": "Майката на изоставилата бебето си Галя е приемен родител"}
{"url": "https://www.monitor.bg:443/bg/a/view/dido-ot-d2-tvorecyt-e-naistina-uspeshen-kogato-zashtitava-idejata-si-163618", "text": "През какви трудности може да премине един артист, ако сподели идеята си за проект по-рано от необходимото? Отговор на този въпрос даде вокалистът на D2 Деян Каменов, по известен като Дидо, на учениците от Националната гимназия по приложни изкуства \"Свети Лука\". „Докато не завърша един проект, не го показвам на никой друг. Да речем, че имам песен на диктофона, и я пусна на приятел по мейл да я чуе. След седмица той реши да я издаде и казва „Аз съм автор!“. После снима видео, което започва да трупа гледания, и на практика си гарантира приход за моя сметка\", предупреди Дидо, като призова младите таланти от рано да регистрират произведенията си в дружествата за колективно управление на права. отсече музикантът. Повод за срещата му с възпитаниците на гимназията по приложни изкуства даде кампанията на Българската асоциация на музикалните продуценти и Министерство на културата \"В час по интелектуална собственост\". На разговора с над 70 ученици, които посрещнаха гостите с аплодисменти, присъстваха още Саня Армутлиева, която влезе и в ролята на модератор, както и юристът Деси Матева. Часът по интелектуална собственост започна с кратка презентация, обясняваща какво точно означава авторското право. „Всичко в днешния свят става много визуално и това, което вие произвеждате като графични дизайнери, художници или скулптори, ще се реализира на много полета. Пазете творбите си, мислете на кой ги давате и при какви условия. Правата са плътта на вашето творческо бъдеще.“, апелира Армутлиева. „Морално право на всеки автор е да бъде кредитиран. Подписвайте картините си и знайте, че никой няма право да използва дори фрагмент от тях с търговска цел, без да е поискал разрешението ви.“, допълни от своя страна и Матева. В първия си етап кампанията обиколи пет столични училища, фокусиращи се върху изкуството, а в списъка със специални звезди на събитията освен Дидо се включиха още Ерсин Мустафов и Ташо Колев от група Jeremy?, Любо Киров, Павел и Венци Венц' и Искрен Тончев-Искрата. В следващите месеци „В час по интелектуална собственост“ ще обхване и музикалните школа в страната. ", "date": "2019.04.26", "title": "Дидо от D2: Творецът е наистина успешен, когато защитава идеята си"}
{"url": "https://www.monitor.bg:443/bg/a/view/otroviha-vodata-v-general-toshevo-vodi-se-razsledvane-163616", "text": "Районната прокуратура в Генерал Тошево ръководи досъдебно производство за замърсяване на водата в кв. „Пастир“ в Генерал Тошево. На 25 април, около 14 часа, кметският наместник на квартала забелязал, че водата е с пяна и има специфичен мирис. Веднага са сигнализирани ВиК, РЗИ, ОД на МВР – Добрич. Водоснабдяването веднага е спряно със заповед на директора на РЗИ в Добрич. Взети са проби от водата, които ще бъдат изследвани в специализирана лаборатория. Няма пострадали хора и животни, уверяват от Община Генерал Тошево. Досъдебното производство се води за евентуално престъпление по непредпазливост, което ангажира вината на всеки, който тури или примеси опасен за живота или здравето предмет във водопровод, откъдето се черпи вода за пиене. Установено е, че при доливане на вода в цистерна, съдържаща пестициди, поради ниско налягане на водата се е получило засмукване на течността във водопреносната мрежа. На мястото на инцидента  са намерени туби на земеделски производител с листен тор и други пестициди, които действително са отровни ,но при директна  употреба. Веществените доказателства са иззети. Населението е уведомено за проблема със замърсената вода от полицията и администрацията на общината. Водата е източена, за да може тръбите да се почистят.", "date": "2019.04.26", "title": "Отровиха водата в Генерал Тошево, води се разследване"}
{"url": "https://www.monitor.bg:443/bg/a/view/sobstvenikyt-na-lokomotiv-sofija-gotov-da-prehvyrli-bezvyzmezdno-akciite-si-na-fenovete-163617", "text": "Собственикът на Локомотив (София) Иван Василев изрази готовност да прехвърли безвъзмездно акциите си на феновете на втородивизионния клуб, предаде БТА. В декларация на Василев обяви готовността си да се оттегли през юни, след като привържениците му представят концепция за управлението на отбора. Той е силно разочарован от поведението на няколко запалянковци на \"червено-черните\", които го атакуваха в личния му автомобил след домакинската загуба с 0:1 от Струмска слава миналата събота. \"Когато през 2015 година станах собственик на Локомотив и за миг не съм си помислял, че ще е лесно. Върнах се в клуба на живота ми, за да създадем с моите колеги Бойчо Величков, Валентин Николов, Веско Стоянов и Иво Паргов детско-юношеска школа, а не да правим първи отбор. Но любовта на феновете ми даде криле и за по-малко от 3 години направихме почти невъзможното - извървяхме трънливия път от аматьорския до професионалния футбол, а само няколко секунди ни костваха влизането в елита. На цената на много пари, нерви и напрежение спасих тима от финансовия капан и го направих финансово стабилен клуб без нито стотинка дългове. Нещо, с което не могат да се похвалят дори грандовете на българския футбол. Преди нас, Локомотив нямаше нито тренировъчна база, нито дори помощни игрища. Само оградата на стадиона струва колкото една къща. Ремонтирахме съблекалните, преведохме стадиона в нормален вид и създадохме условия за футбол. Тогава ръководство и фенове бяхме събрани в железен червено-черен юмрук. Не позволих Локомотив да легне на никого. Излизахме на терена и се биехме честно. Неслучайно се скарах с приятели и бизнес партньори, а мрачните времена от злощастното управление на Касев и Льосков останаха само лош спомен. С колегите ми заварихме школа от 80 деца, защото повечето юноши се бяха разбягали. Сега имаме 320 деца, които работят под ръководството на 13 треньори, с надеждата да създадем новите Котков и Начко Михайлов. През последните 4 години Локомотив не е получил дори една топка от държавата, а в издръжката на клуба ми помогна единствено Веско Стоянов. Това не попречи на злонамерени хора, които уж се представят за локомотивци да пускат долнопробни слухове, че съм изградил терените с пари от еврофондове, които съм откраднал. Преглътнах жестоките обиди и продължих напред. Направих го в името на Локомотив и не съжалявам. Преживях и миналогодишното падение на група побеснели привърженици, които пробваха да нахлуят в съблекалнята след домакинската загуба от Струмска слава. Чашата на търпението ми, обаче, преля миналата събота, когато няколко озлобени фена атакуваха моя автомобил и този на вицепрезидента Валентин Николов. Същите тези фенове едва ли си дават сметка, че издръжката на един мач ни излиза 2500 лева, а в касата от билети влизат 4 пъти по-малко пари. Тези хора вероятно са забравили тинята, в която предишните двама собственика натикаха любимия ни клуб. И вместо подкрепа за каузата \"Локомотив\", получих жестоки хули и обиди. Отвсякъде чувам обвинения, че отборът няма милионен бюджет и не играе в Първа лига. Затова очаквам до 1 юни феновете да напишат концепция за управлението на клуба, която да ми предложат, за да им прехвърля акциите. Сигурен съм, че въоръжени с толкова прекрасни идеи, привържениците ще съумеят да привлекат мощни спонсори, с които да осигурят финансовото благоденствие на клуба\", се казва в декларацията на Иван Василев и на УС на клуба.", "date": "2019.04.26", "title": "Собственикът на Локомотив (София) готов да прехвърли безвъзмездно акциите си на феновете"}
{"url": "https://www.monitor.bg:443/bg/a/view/protesten-miting-v-blagoevgrad-v-zashtite-na-policaite-163619", "text": "На 7 май от 17 часа пред сградата на Съдебната палата в Благоевград е насрочен митинг в защита на несправедливо осъдените 5-ма полицаи по проточилия се 14 години случай „Чората“.  Митинга е спонтанно организиран в социалната мрежа и ще се поиска възобновяване на делото, поради куп процесуални нарушения. Предвижда се от организаторите мирно шествие до Областната дирекция на полицията, към което вероятно ще се присъединят и колеги на петимата осъдени. „Ще застанем зад тях и ще върнем бащите, съпрузите, приятелите и колегите при семействата им – където им е мястото! Не можем да позволим такава несправедливост! Българските полицаи не са убийци! Те са тръгвали на акции с ясното съзнание, че може и да не се върнат никога, и защо? За да спим аз, Вие, нашите, вашите деца, роднини, приятели спокойно! Защото това значи да си полицай – да рискуваш живота си в името на нашата сигурност! Сега е времето, в което ние трябва да действаме и справедливостта да възтържествува! Полицаите не са убийци!” е призивът в социалната мрежа, придружаващ поканата за включване в протеста. Мирослав Писов, Иво Иванов, Боби Механджийски Янко Граховски и Георги Калинков вече са в Бобовдолския затвор със 7-годишна присъда, дадена им от 3 съдийки от ВКС за това, че преди 14 г., при акция по задържанет са причинили смъртта на криминално проявения Ангел Димитров-Чората, макар че нямало данни полицаите „да са садисти”. Снимки: Архив на автора от 10 август 2009 година", "date": "2019.04.26", "title": "Протестен митинг в Благоевград в защита на полицаите"}
{"url": "https://www.monitor.bg:443/bg/a/view/prof-georgi-rachev-dyjd-i-grymotevichni-buri-za-velikden-163596", "text": "Очаква ни влажно лято, но с много слънце, казва в интервю пред \"Монитор\" климатологът - Няма нищо необичайно. До този момент месецът е малко по-студен от обикновеното, с около 0,5-1 градуса на места. В сряда започна мощно затопляне, което продължи и в четвъртък. В Западните Балкани температурите достигнаха дори до 27 градуса. Така Разпети петък се очертава да е най-топлият от почивните дни. По всяка вероятност април ще приключи в нормата, както ние се изразяваме, и леко отрицателен. Има вероятност да бъде точно такъв, какъвто го познаваме през изминалите 30 години. Слава Богу, валежите са добри. - Големите световни метеоцентрове прогнозираха за района на Балканския полуостров, и по-специално за България, валежите да са около нормата или малко под нея. Благодарение на няколкото валежни обстановки, се изпълни месечната обстановка в по-голямата част на страната. Дори има места, които осъществиха към 150% от месечната норма на валежите, което ликвидира сериозното изоставане и засушаване през февруари и март. Надявам се заради дъждовете сега да има една добра зърнена реколта. Нека изтъкна, че тези валежи ще продължат както и на Великден, но ще бъдат главно от летен тип - ще са предимно в следобедните часове. И за няколко часа ще бъдат малко по-интензивни. Дъждовете ще продължат и през май, а те са много важни. Това е основание за прибиране на една добра реколта. Лошото през април беше, че няколко пъти имаше слана и студ. - Така е, но мисля, че тези изказвания бяха малко преувеличени. Веднага се появиха предположения, че ще трябва да внасяме плодове и зеленчуци отвън. Вярно е, че на селското стопанство трябва да се обръща внимание, но не мисля, че ситуацията е толкова притеснителна. Вече излязоха първите български ягоди, които като качество нямат нищо общо с внесените от Гърция. Разнообразните микроклиматични условия у нас и прекрасната ни природа ще осигурят условия на пазара ни да се реализира цялата налична продукция в момента, а тя не е никак лоша. - Великденските празници ще са разнообразни, защото са четири дни и са в средата на пролетта. А точно пролетта е кошмарът на всеки, който се занимава с прогноза на времето. Хаотичният характер и бързо сменящата се циркулация през април и май много често дискредитират по-далечните прогнози. На Разпети петък ще бъде слънчево и топло. На много места максималните температури ще са над 20 градуса, а в равнините няма да са малко точките с 24-26 градуса. Събота започва с много слънце, денят ще е топъл. Температурите ще са с 1-2 градуса по-ниски от петък, но следобедните часове над Западна България ще се развива мощна купесто-дъждовна облачност. Особено около Рило-Родопския масив и западната част на Стара планина. Ще има гръмотевични бури и обилни валежи в отделни промеждутъци от време, защото ще са от летен тип. Не ми се вярва да има градушки. Имаше такива условия и по прогнози на отделни места трябваше да има такива. Но за градушките тепърва ще си говорим месеци напред, защото май е върхът на градобитността у нас. Същото се отнася и за първата половина на юни. Това е периодът, в който градушките са на повечето места. Не че през юли не може да се случи, както беше голямата градушка в София преди четири години. Но аз мисля, че ще се разминем, най-много само на някои места да има дребни градушки, и то може би в Северозападна България. Но вероятността за сериозна градушка е под 10-15%. - В събота ще захладнее с 1-2 градуса. Така че е добре да вземете чадър, ако ходите на църква. На изток вероятността е много малка да има гръмотевична буря и валежи, но в Западна България задължително носете чадър. - Не се очертава поне до 10-15 май възможност за слани, а след това вероятността за това рязко спада. Напротив, очертава се типично майско време - със слънце в сутрешните часове, купесто-дъждовна облачност през следобедните часове и превалявания с прегърмявания. На 1 май вероятността да вали в следобедните часове е много голяма. На Гергьовден ще има доста облаци и нищо чудно в следобедните часове да има гръмотевични бури с обилни валежи. Така че до към 10 май по средносрочни прогнози се очертава динамично, нестудено време. Студеното време ще е в понеделник, когато и ще вали. Във вторник и сряда максималните температури ще са между 15-20 градуса. До към 10 май ни очакват значително по-високи температури и повече валежи. Динамично, но от гледна точка на селското стопанство перфектно време. - Има няколко големи европейски, китайски и американски центрове, които вече дават прогнози. За юни месец засега, особено първата половина, ще бъде по-дъждовен. Но не разбирайте, че ще вали от сутрин до вечер, както е през есента и зимата. През лятото валежът продължава половин или един час. И само няколко такива валежни обстановки може да формират месечната норма. Лятото ще бъде с много слънце, но по-дъждовно в следобедните часове. Ще има трайна неустойчивост на атмосферата. - Не е така. За лятото винаги е характерна купесто-дъждовна облачност, съпроводена със светкавици и гръмотевици. Може да падне и градушка. Дори Яворов в „Градушка“ описва типичната лятна картина за страната ни. Няма място, което да е застраховано от градушки, но все пак Централна България, особено Дунавската равнина, Горнотракийската низина са местата, където имат перфектна възможност за образуване на градушки. Но няма ясно изразена тенденция за увеличаване на градобитността в България през последните години. Георги Рачев е преподавател по синоптичен анализ и синоптична климатология в Софийския университет “Св. Климент Охридски” Специалист в областите възобновяеми енергийни ресурси и качество на атмосферния въздух Прогнозите му се реализират почти на 100 процента Автор е на десетки научни статии и трудове", "date": "2019.04.26", "title": "Проф. Георги Рачев: Дъжд и гръмотевични бури за Великден"}
{"url": "https://www.monitor.bg:443/bg/a/view/ivana-bojadisva-jajca-s-pjana-za-brysnene-163577", "text": "Страстната седмица е към края си и домакините в цялата страна са в трескава подготовка за Великден. Една от тях е и певицата на народа Ивана, която тази година ще заложи на нестандартна техника при боядисването на яйцата - ще използва мъжка пяна за бръснене. Това сподели звездата на „Пайнер“ пред „Монитор“. „Различни яйца правя всяка година. Тази година съм решила да са в по-нежни цветове. Най-вероятно в бледи тонове. Днес видях една простичка, но красива рецепта. В мъжка пяна за бръснене се слагат различни цветове от боята, слага се свареното яйце вътре и става много красиво в нежни тонове. Но трябва да е бяло яйце.“, разказа ни изпълнителката на „Едно Обичам те“. Всяка година Ивана се настройва да боядисва яйцата в четвъртък, но по стечение на обстоятелствата й се налага да го прави в събота и то в голяма компания. „Събираме се с дъщеря ми, майка ми, приятелката ми, Стояна ... Първото яйце винаги е червено, спазвам традицията с кръстчето на челото на всеки, след което сменям веднага старото яйце пред иконата на Света Богородица и поставям новото.“, допълни с усмивка тя. За Ивана е много важна и празничната трапеза, затова всяка година измисля някоя авторска рецепта. В полунощ на събота срещу неделя пък звездата винаги ходи на църква. Тази година четвъртък се оказа неблагоприятен и за Маргарита Хранова, която по традиция винаги боядисва великденските си яйца в този ден. С тази приятна задача тя ще се заеме в уютната си наследствена къща в Брезник в събота. Естрадната прима украсява яйцата „с различни бои, листенца, с памук, понякога и лепенки“, като в кошничката й преобладават червените яйца. Изпълнителката на „Оставаме“ е стриктна и в празничния си график. „Всяка година на Великден се събираме с нашите сватове. По традиция, на Цветница се събираме вкъщи, а следващата седмица сме на гости при тях. Хубаво е човек да спазва такива традиции.“, сподели пред „Монитор“ Хранова. Певицата Йорданка Христова пък няма да посрещне светлия празник в голяма компания. „Разочарована съм, че на морето няма да е хубаво, но няма да можем да се съберем семейството на Великден. Синът ми ще отиде някъде с неговата любима. Затова, въпреки че ще е студено, най-вероятно ще отида на морето. Имам приятели там, имаме си църква.“, разказа пред Нова тв тя. За празника Христова пази специална декорация, която включва декоративни тревички, пиленца и една голяма свещ под формата на яйце. „Не ям месо от 16 години, но винаги има агнешко. Ухае на празник!“, допълни тя.", "date": "2019.04.26", "title": "Ивана боядисва яйца с пяна за бръснене"}
{"url": "https://www.monitor.bg:443/bg/a/view/ostaviha-zad-reshetkite-majkata-na-zarjazanija-mehmed-163610", "text": "Майката, която заряза 5-месечния си син на паркинг до Централна гара в Пловдив, остава зад решетките за нови 72 часа, научи Агенция Монитор. 26-годишната Галя бе арестувана в четвъртък в родното си село Обручище край Стара Загора. След като оставила пеленачето на асфалта между колите в Пловдив, тя се качила на рейс и се прибрала при родителите си. Когато била закопчана, се оправдала пред полицаите, че не е имала пари да гледа сина си. Оставила го е, защото искала да му бъдел намерен по-добър дом и родители с възможности. Решението Галя да остане за нови три денонощия в ареста е на наблюдаващия делото прокурор от Районната прокуратура в Пловдив. Пред това време разследващите ще събират данни и факти дали Галя наистина е ходила да проси в района на Централна гара в Пловдив, както е твърдял при разпитите бащата на бебето Григор. Малчуганът бил изоставен на паркинга на 22 април по обяд. Около 13,30 часа случаен минувач видял зарязаното на асфалта бебе. Мехмед извадил страшен късмет, защото в този момент шофьорка се канела да паркира на мястото, където било оставено бебето. Минувачът видял, че автомобилът може да прегази пеленачето и спрял леката кола. Хората се обадили на 112 и на мястото били изпратени полицаи и социални. Бебето било настанено в педиатрията на УМБАЛ „Св. Георги” в добро общо състояние. Според лекарите за Мехмед били полагани грижи. До него имало намерено шише с мляко, а момченцето било добре облечено за сезона. Ден по-късно от полицията се обърнаха с апел по медиите, ако някой разпознае бебето, да се обади на 112. Така в Четвърто районно отишъл мъж, който казал, че познава бащата Григор. Той бил задържан в сряда късно вечерта в дома си в Кричим и обяснил, че майката Галя вероятно е в село Обручище. Междувременно стана ясно, че след Великден социалните ще настанят Мехмед в приемно семейство. Григор не е припознал сина си до момента и затова нямал право да иска да му го дадат. Майката Галя пък е заявила, че не желае да се грижи за детето си поради немотия.    ", "date": "2019.04.26", "title": "Оставиха зад решетките майката на зарязания Мехмед"}
{"url": "https://www.monitor.bg:443/bg/a/view/namaliha-broja-na-jertvite-v-shri-lanka-s-okolo-100-163606", "text": "253 са жертвите на атентатите в Шри Ланка, според последните официални данни. По-рано беше съобщено за 350 жертви, но броят бе ревизиран. Най-малко 40 от тях са чужди граждани. Идентифицирането на много от загиналите е затруднено. Припомняме, че министърът на отбраната на Шри Ланка Хемасири Фернандо подаде оставка след критика от обществото и ръководството на страната във връзка с допуснатите терористични атаки. Вчера президентът на Шри Ланка Майтрипала Сирисена поиска оставките на военния министър и шефа на полицията. Междувременно американските власти предупредиха, че опасността от атентати не е отминала.", "date": "2019.04.26", "title": "Намалиха броя на жертвите в Шри Ланка с около 100"}
{"url": "https://www.monitor.bg:443/bg/a/view/razpeti-petyk-e-naj-tyjnijat-den-za-hristijanite-163607", "text": "Днес е Велики петък или Разпети петък - най-тъжният, най-тежкият ден за Божия син. В този ден Христос претърпял безброй поругания, мъки и неимоверни страдания. Това е денят, в който е разпънат на кръст невинният Исус Христос - \"изтезаван за нашите беззакония и мъчен за нашите грехове, е принесен в жертва за греховете на цялото човечество\". На Велики петък Исус е погребан в каменен саркофаг в пещера, пред която поставят стража и огромен камък на входа. На този ден в храмовете се извършва опело и се отслужва богослужението, наречено Царските часове. На утринната служба се четат дванайсет откъса от Евангелието, които разказват за страстите /страданията - на църковнославянски/ на Исус Христос. На богослужението вярващите държат в ръце запалени свещи, символизиращи величието на Спасителя по време на страданията му и духовното бодърстване на християните. Неслучайно именно в този ден от Страстната седмица постът е особено строг. Вечерта се отслужва опело Христово. На вечерното богослужение в храма се съпреживява Христовата смърт - изнася се Христовата плащеница, посветена на погребението на Спасителя. Преди началото на службата, в средата на храма се издига \"гробът\" Христов, украсен с цветя, а на престола се поставя плащеницата. Тя представлява парче плат, на което е извезан образът на положения в гроба Спасител. Песнопенията са посветени на страданията и смъртта Христови. Едно от песнопенията, което е прието да се изпълнява на службата на Велики петък, се нарича \"Плачът на Богородица\". Тази молитва се чете в памет на душевните страдания на Дева Мария, която стояла до кръста на своя син и го призовавала, произнасяйки скръбни слова. По време на богослужението от олтара се понася плащеницата, с която е завито тялото Христово след свалянето му от кръста. Извършва се опелото му сред бели цветя. След като се изнесе плащеницата на вечерното богослужение, с нея се обикаля около храма и символично се извършва погребението на Христос. В края на службата свещеникът взима плащеницата от престола и я полага в \"гроба\" - в центъра на храма. Поклонението на плащеницата продължава две денонощия, до късно в събота вечер, когато тя се внася обратно в олтара - минути преди пасхалното шествие на кръста.", "date": "2019.04.26", "title": "Разпети петък е – най-тъжният ден за християните"}
{"url": "https://www.monitor.bg:443/bg/a/view/zapochva-predizbornata-borba-za-evroparlamenta-163608", "text": "Предизборната кампания в изборите за членове на Европейския парламент от България се открива на 26 април 2019 г. (30 дни преди изборния ден) и приключва в 24,00 ч. на 24 май 2019 г. Предизборната кампания се води на български език. В евроизборите на 26 май ще участват 13 партии, 8 коалиции и шестима независими кандидати. Вече са ясни имената на водачите на евролистите. По време на предизборната кампания участниците могат да изготвят и разпространяват плакати, обръщения и други агитационни материали. На всеки агитационен материал задължително се отбелязва от чие име се издава. Всеки агитационен материал съдържа информация, че купуването и продаването на гласове е престъпление, като информацията заема не по-малко от 10 на сто от лицевата площ на агитационния материал и е разположена в обособено поле. В аудио- и аудиоматериалите тази информация се съдържа като недвусмислено и разбираемо послание. Агитационните материали се поставят на определени от кмета места. Заповедта му се оповестява публично и се изпраща на районната избирателна комисия. Агитационни материали могат да се поставят на сгради, огради и витрини само след разрешение на собственика или управителя на имота.", "date": "2019.04.26", "title": "Започва предизборната борба за Европарламента"}
{"url": "https://www.monitor.bg:443/bg/a/view/ford-kuga-trygva-s-benzin-dizel-i-tri-vida-hibridni-sistemi-163499", "text": "През 2008 година марката Ford представи своя първи компактен SUV, наречен Kuga. Днес Kuga е на трето място след бестселърите Ford Focus и Fiesta. През 2018 година клиентите са закупили 153 800 автомобила Kuga, допринасяйки за увеличаване на продажбите на високопроходимите модели на Ford с над 19%. Очевидно сега дойде време за третото поколение на модела. Изцяло новият модел Kuga е електрифициран и е първият Ford, предлагащ три вида хибридно задвижване – мек дизелов хибрид, Plug-in хибрид и изцяло хибриден задвижващ агрегат. Новият Ford Kuga е по-голям от своя предшественик и е изграден върху разширен вариант на платформата С2, използвана за новия Focus. Благодарение на новата платформа, кросоувърът е с 90 кг по-лек от предходния модел, но е станал по-здрав, тъй като твърдостта на каросерията е увеличена с 10%. Той е нараснал до 4,62 метра на дължина и до 1,88 метра на широчина. Удълженото междуосие от 2,71 метра е довело до увеличаването на пространство в салона и багажника на компактния SUV. Интериорът на Kuga също е изцяло нов. Той е просторен и съчетава луксозни материали, прецизна изработка и свръхмодерни технологии. Воланът е с плоско дъно, има надписи ST-Line, а педалите са алуминиеви. Новият Ford Kuga предлага още по-интуитивен комфорт и функции в помощ на водача, които позволяват на клиентите да са по-добре свързани в движение. През водача се намира новият 12,3-инчов инструментален екран с реални цветове, а на централната конзола е поставен 8-инчовия сензорен екран на мултимедийната система Ford SYNC 3. Новият Ford Kuga се предлага със система за предотвратяване на челни удари и сблъсъци с пешеходци, базирана на радар и камера, които наблюдават околните обекти по пътя. Сред електронните асистенти са включени автоматично паркиране, проекционен дисплей и асистент при излизане от паркомясто на заден ход. Освен това автомобилът може да бъде оборудван с Wi-Fi точка за достъп с възможност за свързване на до 10 мобилни устройства, както и безжично зареждане на смартфон. Новият Ford Kuga ще се предлага с пет различни варианта за задвижване. Пълната гама включва вариантите Plug-In Hybrid, EcoBlue Hybrid (мек дизелов хибрид) и Hybrid (пълен хибрид). Освен това за Kuga се предлагат конвенционалните дизелови и бензинови агрегати на Ford. Новият 1,5-литров 3-цилиндров бензинов турбомотор EcoBoost се предлага в два варианта с мощност 120 и 150 к.с., както и със системата за дезактивиране на един цилиндър. Дизеловият 1,5-литров двигател EcoBlue е със 120 к.с., а по-големият 2,0-литров турбодизелов мотор EcoBlue е със 180 к.с. Новите агрегати се комбинират серийно с 6-степенна механична скоростна кутия. Новата 8-степенна автоматична трансмисия се предлага с дизеловите двигатели със 120, 150 и 180 к.с. Стандартно задвижването е на предните колела, а турбодизеловия агрегат EcoBlue със 180 к.с. се комбинира с интелигентно задвижване на всички колела 4х4. Новият Ford Kuga EcoBlue Hybrid се предлага с 2,0-литров турбодизелов двигател с мощност от 150 к.с., работещ като мек хибрид с 48-волтова бордова система. Агрегатът с вътрешно горене EcoBlue Hybrid работи заедно с интегриран стартер-генератор, способен да съхранява електрическа енергия по време на спиране и зарежда 48-волтова литиево-йонна батерия с въздушно охлаждане. Новият Ford Kuga Hybrid използва самозареждащ се изцяло хибриден силов агрегат, който позволява напълно електрическо задвижване и съчетава 2,5-литров бензинов двигател с цикъл на Аткинсън, електрически мотор, генератор, малка литиево-йонна батерия и автоматична трансмисия с разпределяне на мощността, разработена от Ford. Kuga Hybrid ще бъде налична в края на 2020 г. със задвижване на предните колела и технологията на Ford за интелигентно задвижване на всички колела. Най-модерната версия Ford Kuga Plug-In Hybrid съчетава 2,5-литров 4-цилиндров бензинов двигател с цикъл на Аткинсън, електрически мотор и генератор и литиево-йонна батерия с капацитет 14,4 кВтч, които заедно генерират сумарна мощност от 225 к.с. Новият кросоувър предлага изцяло електрически пробег от над 50 км с очакван разход на гориво от 1,2 л/100 км и емисии на CO2 от 29 г/км. Батерията може да се зарежда през монтирания на предния калник заряден порт и автоматично се зарежда в движение чрез технологията за регенеративно зареждане, улавяща кинетичната енергия, която обикновено се губи при спирането. Пълното зареждане на батерията от външна 230-волтова електрическа мрежа ще отнема около 4 часа. Новата Kuga също така за първи път предлага технология за избираеми режими на шофиране, която позволява на водачите да регулират реакциите на двигателя, твърдостта на волана и контрола на сцеплението, както и времето за смяна на предавките при автоматичните трансмисии, за да адаптират реакциите и динамиката спрямо условията на шофиране. Освен режимите Normal, Sport и Eco, режим Slippery предлага на водачите по-голяма увереност върху повърхности с намалено сцепление като сняг и лед. Режим Deep Snow/Sand помага за поддържане на инерцията на автомобила върху меки, поддаващи се на деформация повърхности. На европейския пазар новият кросоувър Ford Kuga ще се предлага в четири нива на оборудване – Trend, Titanium, спортното ST-Line и луксозното Vignale.", "date": "2019.04.26", "title": "Ford Kuga тръгва с бензин, дизел и три вида хибридни системи"}
{"url": "https://www.monitor.bg:443/bg/a/view/jenata-na-sasho-kadiev-bjaga-ot-svatbata-si-163603", "text": "Да избяга от сватбата си, за да се порадва на ласките на един от музикантите на празненството – в такава светлина ще видим жената до актьора Сашо Кадиев – Таня Тончева. Феновете на звездната двойка могат да са спокойни – не става дума за семеен скандал, а за видео към парчето „Само за една нощ“ (Por Una Noche) на Димитър Лазаров - De Fuego, кубинският майстор на салсата Алфредо Торрес и популярните братя Санчез. Клипът ще дебютира онлайн още в началото на месец май, а именно на Тончева е поверена една от главните роли. Сюжетът ще я позиционира като булка в латиноамериканска сватба, като несъмнено чаровната брюнетка ще демонстрира пред камерата и уменията си в салсата. „Песента е изцяло на испански език, извън мейнстрийма. Интересен е фактът, че за този проект успяхме да съберем едни от най-добрите представители на латино общността в страната“, разкрива Стелиан Димитров, който освен, че режисира клипа, е и сред композиторите и текстописците на парчето.", "date": "2019.04.26", "title": "Жената на Сашо Кадиев бяга от сватбата си"}
{"url": "https://www.monitor.bg:443/bg/a/view/kilometrichno-zadrystvane-na-hemus-vsichki-sa-trygnali-nanjakyde-163609", "text": "Кон се включи в движението по магистрала \"Хемус\", информира bTV.  В натоварения трафик животното е забелязано да препуска в насрещното платно в посока Шумен. Денят започна колона с дължина над 7 километра се е образувала преди тунел \"Витиня\" в посока Варна в първия от серията почивни дни за Великден. От ОДМВР-София съобщиха, че на място са изпратени екипи на \"Пътна полиция\", които са се заели с регулирането на движението. От полицията препоръчват при възможност да се използват обходни маршрути. Тунел \"Витиня\" се ремонтира, като тръбата в посока София е затворена, а движението се осъществява двупосочон именно в тръбата посока Варна. Ремонти на масигтралата има още на виадукитите при 19-ти, 36-ти, 37-ми и 51-ви километър. Там от 10 ч. на 25 април до 10 ч. в неделя - 28 април, ще има две ленти в посока Варна и една за София, а от 10 ч. в неделя - 28 април, до 10 ч. във вторник - 30 април, съответно две ленти за София и една за Варна. Интензивен трафик се очаква и днес в цялата страна. По-късо е задръстването по магистрала \"Тракия\". Затруднено е движението на 85-ия километър в посока Пловдив поради лека катастрофа между две леки коли. Автомобилите се движат с 40 км в час, има задръстване. Пътната обстановка е допълнително затруднена и от извършващия се в участъка ремонт. Задръстването е около 3 км. Опашки от чакащи има по граничните пунктове „Калотина”, „Капитан Андреево”, както и на „Кулата”, където колоната е повече от 2 км. По данни на полицията над 280 хиляди българи ще предприемат пътуване по време на четирите почивни дни по Великден, съобщи БНТ. Засилено ще бъде полицейското присъствие на всички основни пътни артерии. Масирани ща бъдат и проверките. Най-натоварени се очаква да бъдат автомагистралите \"Тракия\" и \"Хемус\", както и границите ни с Гърция и Сърбия. По всички гари, автогари и летища превантивно са въведени засилени антитерористични мерки, отговарящи на код \"жълто\". Платените зони за паркиране в София няма да работят в почивните дни от 26 до 29 април, съобщиха от Столичната община.", "date": "2019.04.26", "title": "Кон препуска по \"Хемус\", километрични задръствания по магистралите и границите (ОБНОВЕНА)"}
