{"url": "https://www.monitor.bg:443/bg/a/view/segashnata-klasno-urochna-sistema-demotivira-decata-146281", "text": "- На 13и октомври в кино „Люмиер“ организираме първия по рода си форум, свързан с темата за партньорството между родителите и училището. Ние, от Асоциация „Родители“, като организация, заета с темата от години, силно вярваме, че ако училището и родителите си партнират, можем да постигнем далеч по-добри резултати от настоящите. Събитието е е разделено на две части - дискусионна и презентационна. - Родители, учители и всички заинтересовани от темата в първата част ще чуят конкретизирани пет ключови теми. Те са свързани с общуването между родители и учители и как то да стане по-ефективно. Ще обсъдим качественото образование, какво е състоянието в момента и какво си го представяме да бъде. Причината е, че за нас като организация е проблем сегашният начин, по който протичат учебните часове и начинът, по който образователните теми се предлагат на децата. Ще обсъдим и темата за здравословна среда и хранене. Средата в училище е ключова за развитието на младите хора и всеки в нея е важен, независимо дали има някакво затруднение или е надарен. От Асоциация „Родители“ ще представим и едно изследване, което направихме миналата година. То е за родители от София, техните нужди и какво искат повече от училището. Във втората част каним родителите и учителите в нещо много предизвикателно – една дискусия, наречена „Работилница - моите стъпки за мечтаното училище“. Надяваме се в рамките на два часа да успеем да обсъдим ключови неща, които бихме направили в нашето училище. Така поднесена класно-урочната система кара децата да се демотивират. Не вярвам, че проблемът е в децата и че те не искат да учат, както понякога се твърди в обществото. Те учат по начина, по който и ние сме учили, а той е остарял. Учителят е единственият източник и има много голяма роля, той и е безкрайно важен, ценен и уважаван. Неговата роля сега обаче е различна – той е фасилитатор и модератор на разговора, дава информацията, той знае как един клас следва да работи. В момента децата ни са поставени в една доста пасивна ситуация, те слушат и учат само когато някой им го е казал, както ние сме учили. Новото време обаче предполага толкова много форми – има възможност за проектобазирано учене, дигитално- медийна грамотност, която е важна и също ще засегнем като тема по време на форума. Средата в училище и двусменния режим не предполагат повече свобода. Има ред проблеми, върху които да сложим акцент през деня. - Това е едно от нещата. От Асоциация „Родители“ от 5-6 години се борим и застъпваме идеята, че за да подобрим образованието на децата и средата да стане по-човешка, трябва да минем на едносменен режим. Когато имаме училище с 1000 човека няма как да направим нещо по-различно от това, което е в момента. Ние не подкрепяме идеята, че трябва да има камери в училище, пропускателен режим на вратите. По този начин ние като възрастни им изпращаме послания, че живеем в една изключително стресирана и насилствена среда и затова после не трябва да се чудим защо те реагират така остро след това. - В сравнение с години назад има подобрение, но диалогът не е никак активен, за съжаление. В ситуацията, в която са поставени тези взаимоотношения, те често са съревнователни, конкурентни, неуважителни. Освен това липсва пространство, в което трябва да се изговорят какви трябва да са отношенията с родителите и това често води именно до избягването на такива разговори. Диалогът обаче трябва да е партньорски. Родителите да вярват, че учителите са техните съмишленици в израстването на децата им, но и преподавателите да вярват, че родителите са ангажирани с децата си и знаят най-добре нещата от тяхната гледна точка. Когато двете гледни точни се съберат, ние виждаме от изследвания, че това води до качествено развитие на децата. Трябва да спрем да подценяваме учителите като професионалисти. Често ставаме свидели на конфликти между родители и учители, но училището тук трябва да покаже лидерската си позиция и да покани родителите с ясни граници и правила. Според изследването на нашата асоциация, родителите все повече имат нужда от обратна връзка как се развива детето им, както академично, така и емоционално. Затова е ролята на учителите. - То беше онлайн, с различен брой анкетирани. За нас най-важно беше, че голяма част от родителите искат системна връзка. Не един път в година, а регулярна. Тя трябва да съдържа информация как се развива детето цялостно като личност, какво трябва да се доразвива и в какво се справя добре. Искат да има прозрачност в отношенията родител - учител, искат да знаят какво се случва в училище, а не да се спират пред табелата „Родители до тук“. Не само да отидат някъде на празник или да дадат сума пари. По-голямото изследване ще бъде представено в началото на форума. - В нашия живот всички нови технологии ни помагат, стига да ги използваме качествено. Ако се използват както трябва, дали ще е електронен дневник или онлайн платформа, ще се подобри и улесни комуникацията. Това обаче означава да е желано, да се попълва достатъчно регулярно. Има дневници, които не се попълват с всички данни, в тях има само оценки. Ключово е да вярваме, че училището и учителите са партньор, но за да искаме от тях да работят с родителите, не трябва да очакваме, че ще го правят просто така. Учителите трябва да бъдат потърсени, да знаят как да го правят, ако трябва и чрез обучения. Да бъдат и подкрепени с време, трябва да бъдат и финансово обезпечени, защото работата с родители не е по-малко трудоемка и не е по-малко качествена от тази работа, която те извършват всеки ден с децата. Не трябва просто да хвърлим вината върху учителите. - По-скоро говорим за обучения и тип надграждане, говорим за работа на учителите. Мога да дам един пример - форматът на родителските срещи, който безкрайно уморяват учители и родители. И двете страни имат едни и същи проблеми. - Сегашният формат на родителските срещи е безкрайно изтощение. Никой родител не е казал, че стоенето в училище от 17 до 21 ч. му харесва, както и на учителите не им харесва да обикалят различни класни стаи. Има различен вид родителски срещи – едни трябва да се правят в началото на годината, например. Те трябва да имат общностен характер, да си припомним правилата, да се опознаем още веднъж, защото през лятото сме се забравили. Целта би трябвало да бъде да си кажем какво се стремим да постигнем като клас, родители и учители с децата си. Например да се обсъди могат ли децата да отидат на театър или да дойде някой интересен човек в клас. Има и тематични родителски срещи, защото и учителите понякога имат нужда от информация. В тях може да се сподели как да помогнем да учи детето по-добре. Вече има всякакви комуникационни технологии, по които да се каже от какви учебници и помагала има нужда едно дете - това не е необходимо да се съобщава на родителски срещи. От години вече информация за конкретно дете не се казва на родителски срещи, а на индивидуална среща между конкретния родител и учителя. - За нас е щастие, че успяваме да обобщим опит, трупан от последните години. Темите са фокусирани, посочени са някои митове за отношенията с учителите, съвети и предложения, като примера с родителската среща. Наръчникът ще бъде показан за първи път на форума, а след това ще може да бъде и достъпен на нашия сайт, ще имаме и тираж на хартия.", "date": "2018.10.07", "title": "Сегашната класно-урочна  система демотивира децата"}
{"url": "https://www.monitor.bg:443/bg/a/view/profilaktika-na-hartija-146282", "text": "Профилактиката, колкото и да е необходима, а често пъти и животоспасяваща, у нас се провежда на хартия. Фактите за това са много. Но първият и неоспорим от всички е този, че едва 60% от здравноосигурените се възползват от профилактичните прегледи, които се осигуряват от Националната здравноосигурителна каса (НЗОК). На тях ходят най вече хората с диагностицирани хронични заболявания, за които получават реимбурсирани лекарства от касата. Същевременно, въпреки разписаните в Закона за здравето санкции от 50 до 100 при първо и от 100 до 200 лева при повторно неявяване, в НЗОК нямат информация да има санкциониран гражданин. Първата реакция, когато човек чува за пропусната профилактика, е да обвини човека, който не се е възползвал от нея. Но такава реакция е напълно неоснователна. Причините за това са няколко. Първата и основната от тях е, че личните лекари не си дават труда да уведомяват записаните в пациентската им листа хора за това, което им се полага по линия на касата. Така един здрав човек без оплаквания, на когото не се е налагало да иска направление от своя джипи за скъпо изследване или преглед при специалист, може да не стъпи в кабинета му с години. Естествено е, че той пропуска и профилактичните прегледи, които му се полагат. Освен тях той пропуска и реимунизациите, които също се правят през определен период. Ти например, драги читателю, помниш ли кога те реимунизираха за последен път срещу тетанус? Знаеш ли кога е трябвало да се явиш при твоя джипи за инжекцията? Кога личният ти доктор те потърси, за да ти каже, че ти се полага профилактика? Едва ли, драги читателю, ще можеш да отговориш положително и на трите въпроса, дори на един от тях. Втората причина е, че орязаните направления свършват още в началото на месеца, а без въпросното талонче трябва да се плаща при специалиста. Третата – ето че си се снабдил с него, но в работата възниква спешна задача, немислимо е да поискаш един ден отпуск, дори няколко часа от шефа, за да отидеш на преглед. И тъй като мениджърите на големи фирми знаят всички тези неудобства, но и инвестират в здравето на служителите си, защото така печелят и самите те, ги застраховат здравно допълнително в частни фондове, в които профилактичните прегледи се правят така, както трябва. Като се има предвид това, излиза, че много повече са хората, които следят здравето си периодично, а не ходят на доктор само когато им е зле. Така истинският им брой не се знае, защото информационната здравна система и е-досието включват лечение и прегледи само направени по линия на НЗОК. Като се имат предвид тези несъответствия, е ясно защо статистиката не излиза. Затова инспекторите от касата да не роптаят, че хората не ходят на профилактични прегледи, преди да са осигурили реална организация и възможности те да се правят редовно.", "date": "2018.10.07", "title": "Профилактика на хартия"}
{"url": "https://www.monitor.bg:443/bg/a/view/vas-otmeni-100-te-hiljadi-leva-obezshtetenie-za-smyrtta-na-onkobolno-dete-146224", "text": "Върховният административен съд (ВАС) е обезсилил решението за 100-те хиляди лева обезщетение заради забавена трансплантация срещу Министерството на здравеопазването и Център „Фонд за лечение на деца в чужбина”, което родителите на издъхналата от левкемия 5-годишна Габриела Йорданова спечелиха преди две години в Административния съд в Пловдив. С решението си върховните съдии връщат делото за ново разглеждане от друг състав на съда под тепетата с указания да се извършат процесуални действия по отстраняване на нередовностите на исковата молба и едва след това да се пристъпи към разглеждане на спора по същество. Малката Габи от Русе заболяла от остра лимфобластна левкемия през 2008г. Било й проведено лечение, последвала ремисия, но за кратко. Три години по-късно болестта се върнала. Детето било подложено на тежка химиотерапия, за да бъде подготвено за трансплантация на стволови клетки. Родителите подали документи във Фонда за лечение на деца и на 13 април 2011г. получили отказ за финансиране за извършване на трансплантацията в чужбина. Мотивът бил, че по-голямата сестричка на Габи била подходящ донор, тоест, присаждането на стволови клетки може да се извърши и в България. В същото време от фонда изпратили друго онкоболно дете на операция в чужбина с мотива, че то няма фамилно съвместим донор и че трансплантацията от ненапълно съвместим източник трябва да се извършва в чужбина заради по-големите възможности на клиниките там да се справят с евентуални усложнения. След отказа от ЦФЛД родителите на Габи завели иск в Комисията за дискриминация, откъдето преценили, че е налице дискриминационно отношение към онкоболното момиченце. Според решението на комисията от 12 март 2013г. ЦФЛД е извършил пряка дискриминация спрямо детето по признак “лично положение” (неравно третиране), както и че МЗ е нарушило чл.10 и чл.11 от Закона за защита от дискриминация, чрез неизпълнението на задълженията си за предприемане на всички възможни и необходими мерки за постигане на целите на Закона за защита от дискриминация по отношение на лицата с онкохематологични заболявания. Междувременно родителите на Габи стартирали дарителска акция, успели да съберат сумата за трансплантация, но за Габи било вече късно. Момиченцето не дочакало решението на комисията за дискриминация и издъхнало в Италия. На 2 октомври т.г. Административният съд в Пловдив, където е върнато делото от ВАС, излиза с определение, според което подсъдността на казуса е на Районния съд в Пловдив, което определение е окончателно. Родителите на Габи все още са в Италия, където е погребана малката им дъщеричка.", "date": "2018.10.07", "title": "ВАС отмени 100-те хиляди лева обезщетение за смъртта на онкоболно дете"}
{"url": "https://www.monitor.bg:443/bg/a/view/propuskash-profilaktika-plashtash-poveche-pri-doktora-146278", "text": "Пациентите, които пропускат профилактичните прегледи, осигурявани им по линия на Националната здравноосигурителна каса (НЗОК) да плащат по-висока такса при личния лекар. Тази мярка предлага Боряна Ботева, председател на Организацията на пациентите с ревматологични заболявания, предвид факта, че малко над половината, които подлежат на тях, си ги правят. Не повече от 60% от нашенците не пропускат задължителния годишен профилактичен преглед, показват данни на здравната каса. Повечето от явилите се на тях са хора, които страдат от някакво хронично заболяване и ходят периодично при своите джипита, за да им изписват реимбурсирани лекарства за домашно лечение. Над 4,7 млн. души подлежат на задължителен годишен профилактичен преглед. От началото на годината до края на септември са се прегледали едва 37% от тях. 56 млн. лв. е перото в бюджета на НЗОК за профилактични прегледи през тази година.", "date": "2018.10.07", "title": "Пропускаш профилактика, плащаш повече при доктора"}
{"url": "https://www.monitor.bg:443/bg/a/view/nad-5000-kazaha-za-otmjanata-chasovoto-vreme-146250", "text": "Над 5000 българи изразиха за броени дни официално мнението си за това трябва ли да отпаднат сезонните смени на часовото време и дали да остане лятното, или зимното, като са се аргументирали за позицията си. Те се включиха в организираното от Министерския съвет онлайн допитване, което стартира в края на септември и ще продължи до 11 октомври. Мненията на участвалите в него ще се сондират от работна група и ще бъдат взети предвид при оформянето на на позицията на страната ни по темата. Реална промяна пък, може да се очаква още следващата година. Консултацията се провежда на сайта на дирекция \"Координация по въпросите на Европейския съюз“ ( ), като участието в нея изисква регистрация. При организираното от Европейската комисия допитване по-голямата част от българите подкрепиха предложението на еврокомисарите да спрем с преместването на стрелките на часовника, като преобладаваха привържениците на запазването на лятното часово време. Преди няколко дни вицепремиерът Томислав Дончев потвърди, че голяма част от българите са против смяната на времето и че е възможно още следващата пролет да направим последната смяна, за да останем на лятното часово време. Той бе категоричен, че въпросът изисква представително проучване, както и дискусия с експерти, сред които лекари и специалисти по енергийна ефективност. Ако решенията на различните държави в Европа обаче се разминават, може да се стигне до фрапираща разлика в часовото време дори между съседни страни.", "date": "2018.10.07", "title": "Над 5000 казаха за отмяната часовото време"}
{"url": "https://www.monitor.bg:443/bg/a/view/policai-raneni-na-koncert-v-germanija-146276", "text": "Осем полицаи са били ранени при сблъсъци, станали по време на рок концерт в германския град Апорда, провинция Тюрингия, съобщиха от местната полиция, цитирани от световните осведомителни агенции.  Концертът е бил организиран от крайната десница в Източна Германия. \"Според най-новата информация, осем полицейски служители са претърпели леки наранявания... Всички колеги продължават да работят\", написаха от местния полицейски пресцентър в профила си в \"Туитър\". Според правоохранителните органи няколко души са хвърляли камъни и бутилки по полицаите. Концертът е бил организиран под мотото \"Рок срещу твърде многото чужденци\". Концертът е бил разрешен от местните власти и е бил проведен под контрола на служителите на реда. На концерта са присъствали около 800 души според полицията.", "date": "2018.10.07", "title": "Полицаи ранени на концерт в Германия"}
{"url": "https://www.monitor.bg:443/bg/a/view/grafa-snima-ogyn-v-indija-146263", "text": "Влади Ампов-Графа стегна куфарите за Индия, където ще заснеме новия си клип към песента „Огън“. За това се похвали самия той със снимки в социалната мрежа Инстаграм. За видеото той се е доверил отново на старите си познайници от Bashmotion, които стоят зад синглите му „Момнети“ и „Drama Queen“. Те пътуват в малък, но подготвен екип. За това говорят и подробните фотоси на Графа, които показват как си подрежда багажа и какво съдържа той. На един от кадрите певецът шеговито добавям „И малко лекарства да си взема“, като е подредил флакони и блистери с болкоуспокояващи, репеленти против насекоми, активен въглен – с една дума, аптечка за първа помощ в екзотична държава. На друг кадър пък е запечатал как се е запасил със суха храна – вафли, солети, ядки и много мокри кърпички и дезинфекциращ гел. Ампов получи и десетки съвети от почитателите си в никакъв случай да не пие вода, която не в в бутилка, дори да е в кафето му. Както и да не се доверява на храна.", "date": "2018.10.07", "title": "Графа снима „Огън“ в Индия"}
{"url": "https://www.monitor.bg:443/bg/a/view/salvini-zatvarja-letishtata-za-migranti-146273", "text": "Вицепремиерът на Италия и министър на вътрешните работи Матео Салвини обяви, че след пристанищата страната може да затвори за мигранти и летищата си. Повод за заплахата на силния човек в правителството в Рим даде решението на Берлин да експулсира в италианската столица в четвъртък с чартърен полет 40 имигранти. Германия предприема този ход въз основа на т.нар. споразумение от Дъблин, според което всяка страна от ЕС трябва да си държи пристигналите на нейна територия пришълци, на които тя е дала официално разрешение за пребиваване. Точно такива били според правителството в Берлин подготвяните за експулсиране 40 мигранти, които след като получили документи в Италия, бързо, бързо отпътували за Германия. В информациите си за завихрящия се скандал в двустранните отношения медиите в Милано и Рим припомнят, че подобно „репатриране“ в първата приемаща страна е нещо обикновено напоследък. Но то се правело „индивидуално“, а не „групово“, като например от Франция в Италия на месец били връщани по трийсетина имигранти, а от Германия – около 25.", "date": "2018.10.07", "title": "Салвини затваря летищата за мигранти"}
{"url": "https://www.monitor.bg:443/bg/a/view/160-hil-t-grozde-pravim-na-vino-146267", "text": "Между 150 хил. и 160 хил. тона грозде тази година ще бъдат използвани в избите в България за производство на вино. Това съобщи за „Монитор“ Изпълнителният директор на Изпълнителната агенция по лозята и виното (ИАЛВ) инж. Красимир Коев. Той уточни, че реколтата е малко по-слаба от миналата година, но с резервите от вино недостигът лесно ще се компенсира и няма да има проблеми с осигуряването на количества за вътрешния пазар и за износа. „Увеличаваме продажбите на традиционните си външни пазари - в Германия, Великобритания и особено за Китай, където ръстът за първото шестмесечие на годината е най-голям и достига 110%“, уточни Коев. По думите му през миналата 2017 г. за многолюдната страна сме експортирали над 5,36 млн. литра, като се очаква за тази година количеството да надмине 8 млн. литра. Според него големи количества български вина се продават, освен в посочените 3 страни, още и в Чехия и Полша. „На руския пазар понамаляха нещата, но ще възвърнем позициите си“, оптимист е шефът на ИАЛВ. Инж. Коев смята, че причината за временния спад е не толкова в конкуренцията, колкото в обезценката на рублата, която не спира от няколко години и е довела до ръст на инфлацията. „Там продажбите на вино паднаха на всички вносители“, поясни той. По данни на изпълнителната агенция в страната се отглеждат близо 600 хил. дка лозя, като 55 на сто от тях са червени сортове, а 45 на сто са бели и към тях спадат десертните сортове. Винопроизводството е сред водещите сектори за България, с добре структуриран бизнес, най-вече в преработката, но и в реализацията. В страната има над 166 лицензирани изби, други 15 са в процес на подготовка за получаване на разрешени за работа. За подпомагане на преструктурирането на бранша през следващите 4 години държавата ще задели са планирани 50 млн. лв.", "date": "2018.10.07", "title": "160 хил. т грозде правим на вино"}
{"url": "https://www.monitor.bg:443/bg/a/view/ribar-se-e-udavil-v-moreto-kraj-balchik-146265", "text": "Рибар от Балчик се е удавил тази сутрин в морето край местността „Тузлата“. Причина за фаталния инцидент са били високите вълни в района, които са обърнали лодката на рибаря. За нещастния случай потвърди пред „Фокус“ кап. Валентин Енчев, директор на Морска администрация – Варна. Към този момент от Морския координационен център във Варна и от Районното управление на МВР в Балчик отказват да дадат повече информация във връзка с трагичния инцидент.", "date": "2018.10.07", "title": "Рибар се е удавил в морето край Балчик"}
{"url": "https://www.monitor.bg:443/bg/a/view/po-100-mlrd-kub-m-shistov-gaz-shte-dobiva-kitaj-kym-2030-g-146280", "text": "До 2030 г. годишното производство на шистов газ в Китай трябва да достигне 100 млрд. кубика планират в най-голямата комунистическа държава. Проектът се реализира от държавната корпорация Sinopec, съобщава ТАСС. Според местни експерти за сметка на усъвършенстване на технологиите времето за сондиране на находищата може да се съкрати с 30%. Още през 2020 г. в Китай ще могат да добиват по 30 млрд. шистов газ, което се равнява на дневната консумация на синьо гориво на 32 млн. домакинства. В момента в страната се произвежда годишно по 20 млрд. кубика шистов газ.", "date": "2018.10.07", "title": "По 100 млрд. куб. м шистов газ ще добива Китай към 2030 г."}
{"url": "https://www.monitor.bg:443/bg/a/view/grisho-shte-se-vyrna-skoro-146266", "text": "Григор Димитров коментира за първи път здравословното си състояние, наложило му да откаже участието си в турнира от сериите „Мастърс“ в Шанхай. Българинът даде малка надежда на феновете си след слуховете, че травмата ще го извади от игра до края на сезона и обеща да се появи на корта възможно най-скоро. „Много съжалявам, че няма да мога да се срещна с моите фенове в Шанхай. Боря се да се върна възможно най-скоро. Благодаря за любовта и подкрепата в Пекин\", коментира Димитров в обръщение към феновете си. Световният №8, който от тази седмица ще отстъпи с още едно място в ранглистата на АТП, е посочил като причина контузия в глезена. Медиите в Китай обявиха, че именно по този начин Димитров е мотивирал отказването си от турнира, а на негово място в основната схема влиза Андреас Сепи. Сред поставените осем пък се изкачи Кей Нишикори. Турнирът от най-високата категория на АТП започва в неделя и ще продължи до 14 октомври, когато ще бъде излъчен и новия шампион. Отказването от надпреварата лишава българина и от нови 180 точки за световната ранглиста.", "date": "2018.10.07", "title": "Гришо: Ще се върна скоро "}
{"url": "https://www.monitor.bg:443/bg/a/view/arest-kryv-i-boj-izvyn-ringa-v-sblysyka-na-veka-habib-makgregyr-146271", "text": "Изцепките на Хабиб Нурмагомедов след победата му над Конър Макгрегър могат да струват скъпо на дагестанския боец. След успеха си Хабиб прескочи оградата и налетя на бой срещу членове от екипа на съперника си, което доведе до масово сбиване по трибуните, както и на октагона. Хора от екипа на Нурмагомедов пък нахлуха и нападнаха все още съвземащия се ирландски нокаутьор, а впоследствие бяха арестувани за действията си, но и бързо пуснати, след като Конър не повдигна обвинения. Първият проблем за Нурмагомедов е свързан с голямата сума, която по принцип трябва да получи от UFC 229. Той има гарантирани 2 млн. долара плюс голямо парче от печалбите, свързани с pay-per-view телевизионното излъчване, което счупи всички рекорди. След разразилите се скандали от атлетическата комисия на Невада стопираха плащането, тъй като предстои да бъде направено разследване за случилото се. Като резултат от него Хабиб може да бъде лишен поне от част от сумата, но по-големият проблем е, че президентът на UFC Дейна Уайт призна, че е много възможно след разследването той да бъде наказан и шампионската титла да му бъде отнета. В кратко обяснение на предизвикания тотален хаос след края на суперсблъсъка Нурмагомедов се извини на публиката, домакините от Вегас и Атлетическата комисия на Невада. „Не беше най-добрата ми страна, знам. Но аз съм човек. Защо говорите само за това, че съм прескочил оградата? Той говори глупости за мен, за религията ми, атакува автобуса, а се говори само че съм прескочил оградата? Баща ми ме е учил на уважение и знам, че ще ме набие, когато се прибера вкъщи. Видяхте, че поставих Конър в положение, в което можеше само да се предаде - целият му екип е такъв. Аз съм шампионът и виждате пояса ми. Искам да променя спорта, не може да се намесва религията, не може да намесва баща ми. Това, което се случи, ме кара да съм горд, защото съм непобеден и неоспорим шампион“, заяви Нурмагомедов. След мача на века, в който Хабиб победи след отказване Макгрегър, боксовата икона Майк Тайсън пък сподели, че никога не е предполагал, че мачът ще свърши с такава лудост. „Това е по-яростно и от мен. Този е луд!\", коментира Динозавъра.", "date": "2018.10.07", "title": "Арест, кръв и бой извън ринга в сблъсъка на века Хабиб - Макгрегър"}
{"url": "https://www.monitor.bg:443/bg/a/view/el-maestro-skochi-na-kriticite-146268", "text": "Треньорът на ЦСКА Нестор Ел Маестро започна да си изпуска нервите, подложен на множество критики за слабата игра на тима му. „Армейците“ успяха да се съвземат след загубата от „Левски“ и спечелиха с 3:0 срещу „Септември“, но за пореден път не убедиха с играта си. Двубоят се игра пред обидно малко фенове, тъй като ултрасите от Сектор „Г“ са обидени на играчите, а освен това на „Армията“ упорито витае слух, че клубът няма намерение да плаща 8-те милиона лева за емблемата на фалиралия оригинален ЦСКА. Срокът за плащането е до петък. След мача Ел Маестро, който досега спазваше добрия тон, си позволи да отговори на критиците. Спецът бе категоричен, че е несправедливо хулен, но вече започва да свиква и не обръща внимание. Освен това словенецът с английски паспорт призна, че не се притеснява да работи под напрежение и е готов за нови предизвикателства. „Имаше напрежение през седмицата, коментира Ел Маестро. - Вижда се, че играчите са нервни, но най-важното е, че спечелихме. Усетих, че меденият месец между мен и ЦСКА приключи. Както аз, така и клубът трябва да се прегрупираме и да си върнем доверието на феновете. Получих съвети и критики от много хора, които дори не познавам. Разбирам, че много от тях мислят, че са по-добри от мен и искат да бъдат на мое място. Изглежда така, сякаш всеки тук знае как ЦСКА да стане шампион. Разбирам, че това е най-големият клуб в страната. Обикновено трябва да спечелиш нещо, за да даваш съвети и да критикуваш. Предлагам на всички тези да отидат някъде, да спечелят и след това да се върнат, за да критикуват. ЦСКА и София не са най-лесното място за работа за мен”, призна треньорът на „червените“, които за 24 часа се върнаха на върха преди снощните мачове на „Левски“ и „Лудогорец“. В същото време юношите на ЦСКА до 15 години победиха “Левски” с 2:1 в мач от шестия кръг на елитната група, който се игра на изкуствения терен на стадион „Георги Аспарухов\". В този мач “армейците“ бяха водени от Сашо Борисов, Валентин Колев и Калоян Георгиев, тъй като старши треньорът Атанас Борносузов изтърпява наказание.", "date": "2018.10.07", "title": "Ел Маестро скочи на критиците"}
{"url": "https://www.monitor.bg:443/bg/a/view/strelba-posred-parij-146274", "text": "Двама души са били ранени тази сутрин при стрелба в шикозния квартал \"Шанз Елизе\" във френската столица.  Те са били простреляни от двама души на мотопед, предаде Франс прес, като се позова на полицията. Според първите данни от разследването най-вероятно става въпрос за уреждане на сметки. Двамата ранени са откарани в болница в тежко състояние. Те били простреляни, докато пътували в колата си. Инцидентът е станал към 6 часа на булевард \"Жорж Пети\". Нападателите са избягали.", "date": "2018.10.07", "title": "Стрелба посред Париж"}
{"url": "https://www.monitor.bg:443/bg/a/view/zelenite-chushki-na-edro-padnaha-s-6-chervenite-nagore-s-8-na-sto-146275", "text": "Цената на зелените чушки се понижи през миналата седмица с 5,7 на сто до 1,30 лева, а червените чушки поскъпнаха с 7,9 на сто до 1,77 лева за килограм, сочат данните на Държавната комисия по стоковите борси и тържищата (ДКСБТ), цитирани от БТА. Доматите от внос поскъпнаха тази седмица с 3,6 на сто и се продаваха по 1,74 лева за килограм. Оранжерийните краставици се търгуваха по 1,37 лева. Картофите поевтиняха със 7,8 на сто до 0,59 лева за килограм на едро. Корнишоните се продаваха на едро по 1,45 лв./кг. Ябълките поевтиняха с 5,6 на сто и се търгуваха по борсите по 1,01 лв./кг. Гроздето падна с 6,1 на сто до 1,55 лева за килограм. Прасковите от внос се продаваха по 1,70 лева за килограм. Кравето сирене поскъпна с 1,2 на сто и се търгуваше по 5,95 лв./кг; кашкавалът, тип \"Витоша\", се купуваше на едро по 10,03 лв./кг, а олиото се търгува по 2,00 лева за литър. Каймата през последната седмица поевтиня с 1,3 на сто и се търгуваше по 4,63 лева за килограм. Пакетче краве масло от 125 грама се търгуваше за 2,30 лева. Пилешкото замразено месо се продаваше на борсите по 4,00 лева за килограм на едро в края на седмицата. Захарта поевтиня с 1,9 на сто и се търгуваше по 1,06 лв./кг, а брашното тип \"500\" се продаваше по 0,81 лева. Яйцата вървяха на едро по 0,20 лева за брой. Индексът на тържищните цени (ИТЦ), който отразява цените на хранителните стоки на едро, се понижи тази седмица с 0,14 процента до 1,402 пункта. Базовото ниво на индекса - 1,000, е от 2005 година. В края на септември 2017 година ИТЦ беше на ниво с 4,70 на сто по-ниско - 1,341 пункта, уточняват от ДКСБТ.", "date": "2018.10.07", "title": "Зелените чушки на едро паднаха с 6%, червените - нагоре с 8 на сто"}
{"url": "https://www.monitor.bg:443/bg/a/view/izkupnite-ceni-na-grozdeto-v-slivensko-padnaha-do-20-st-za-kilo-146272", "text": "Изкупните цени на гроздето в Сливенско паднаха до 20 стотинки за килограм, съобщи Димитър Петков, кмет на сливенското село Глушник, където се намират едни от най-големите лозови масиви в общината, цитиран от БТА. Проблеми с реализирането на продукцията срещат и производителите от съседните села Драгоданово, Калояново и Блатец. Такава цена предлагат прекупвачите за винените сортове грозде, сред които традиционните местни са мускат, мискет, ркацители, сливенска шевка, мерло и каберне. Много от стопаните се принуждават да продават продукцията си на пътя, като цената на дребно е около 50 ст. за килограм. Според хората дори тя не може да покрие разходите за лозята. За да не бъдат на загуба, производителите трябва да продадат продукцията си на минимум 60 ст. за килограм. Производителите смятат, че слабото търсене тази година от страна на винпромите се дължи на внос от Румъния, Молдова и Македония на по-ниски цени.", "date": "2018.10.07", "title": "До 20 ст. за кило паднаха изкупните цени на гроздето в Сливенско"}
{"url": "https://www.monitor.bg:443/bg/a/view/napusna-ni-skot-uilsyn-ot-jivite-myrtvi-146264", "text": "Почина ветеранът на американското кино и телевизия Скот Уилсън, познат на редовия зрител с ролята си в хитовия сериал \"Живите мъртви\". Актьорът ни напусна на 76-годишна възраст. Според сайта TMZ, Уилсън се е споминал в дома си в Лос Анджелис вследствие на усложненията от левкемията, от която е боледувал. По думите на представителя на Уилсън - Доминик Манчини, той си е отишъл от този свят без да страда. изтъква Манчини. В актива си с участие Скот Уилсън има над 80 роли в киното и телевизията. Ще се запомнят неговите екранни превъплъщения в ленти като \"Хладнокръвно\", \"Великият Гетсби\", \"Среднощна жега\", \"Пърл Харбър\" и други.", "date": "2018.10.07", "title": "Напусна ни Скот Уилсън от „Живите мъртви“"}
{"url": "https://www.monitor.bg:443/bg/a/view/nabirat-sredstva-za-aparatura-za-nedonoseni-bebeta-146257", "text": "Фондация „Нашите недоносени деца“ набира средства за купуване на медицинска апаратура за недоносени бебета. Кампанията ще стартира на 1 ноември и ще приключи на 30 декември. Според статистиката средно около 10-15% от ражданията у нас завършват преждевременно, а съвременната апаратура увеличава шансовете за живот на малчуганите. Затова на 14 ноември фондацията ще организира „Вечер на чудесата“, на която посланици и партньори, ще изразят своя апел към събиране на средства. Дарителите пък ще имат възможност да изберат в коя от каузите на кампанията да се включат. Освен със закупуването на медицинска апаратура фондацията се е ангажирала и с подпомагане дейността на Семеен център „Малки чудеса“ и насърчаване на семейно ориентираната грижа чрез изграждане на семейни стаи. От 1 до 10 декември пък ще се проведе благотворителен коледен базар. Щандове с тематични коледни аксесоари и подаръци ще има в търговски центрове, в НДК и на немския коледен базар. „Нашите недоносени деца“ си партнира със здравни организации, педиатрични кабинети, училища за бъдещи родители и болници във всички областни градове в страната. Фондацията е първата в България, която подкрепя родителите в предизвикателството да отглеждат недоносени бебета. Вече 7 години те правят всичко възможно преждевременните раждания да намалеят и да има повече здрави малчугани.", "date": "2018.10.07", "title": "Набират средства за апаратура за недоносени бебета "}
{"url": "https://www.monitor.bg:443/bg/a/view/sled-20-godini-v-zelen-dol-otnovo-republikansko-po-motokros-146260", "text": "След 20-годишно прекъсване отново бе възстановена пистата по мотокрос в село Зелен дол, което е само на 5 км от областния град на Югозапада Благоевград. Днес преди обед кметът на Благоевград д-р Атанас Камбитов постави официално началото VI кръг от Републиканския шампионат по мотокрос. Той приветства участниците, като им пожела безаварийно финиширане. „Радвам се, че след 20 години, Благоевград отново е домакин на републикански кръг по мотокрос. Благодаря на всички, които помогнаха това да се случи. Следващата година ще заделим финансов ресурс, за да направим пистата, спрямо международните изисквания.“, каза кметът Камбитов. Председателят на федерацията по мотокрос Румен Петков благодари на Община Благоевград, в лицето на кмета д-р Камбитов за положените усилия и домакинството. Присъства и доайена на мотоспорта в България Богдан Николов. Над 100 мотокросисти изреваха с машините си в надпреварата, а състезанието бе проследено по околните баири от над 10 000 зрители. Върволицата от автомобили се точеше от края на Благоевград до мястото на мотокроса. Почитателите се наслаждавха на  интересното състезание в клас MX65 на шампионата. Награждаването е в 17:00 часа", "date": "2018.10.07", "title": "След 20 години в Зелен дол отново републиканско по мотокрос"}
{"url": "https://www.monitor.bg:443/bg/a/view/kaka-lara-i-zam-kmet-na-kryshtene-na-bebeta-146261", "text": "Известната телевизионна и радио водеща кака Лара и зам.-кметът по социалните дейности в община Пловдив Георги Титюков присъстваха на масова кръщенка на бебета в града. Светото тайнство се състоя в митрополитската черква „Света Марина”. В него участваха общо 39 бебета, като всяко от тях получи кръстче и свидетелство за свето кръщене. Църквата бе пълна с народ. Заедно с всяко бебе бяха дошли всички негови роднини. Те заявиха, че искат да подкрепят каузата в България да се раждат повече деца.", "date": "2018.10.07", "title": "Кака Лара и зам.-кмет на кръщене на бебета"}
{"url": "https://www.monitor.bg:443/bg/a/view/vseki-vtori-pensioner-pod-59-g-s-nasledstvena-pensija-146255", "text": "Всеки втори пенсионер, който е получил наследствена пенсия през 2017 г., е под 59 г., показват данните на Националния осигурителен институт. От общо 14 096 новоотпуснати обезщетения след смърт на съпруг или съпруга 6841 са именно на хора до 59-годишна възраст. Статистиката показва, че нежният пол по-често се възползва от възможността – 48.5% от обезщетенията са отпуснати на жени. Освен това те се възползват от правото на наследствена пенсия 5 години по-рано от навършване на възрастта за придобиване на право на лична пенсия. Мъжете пък обикновено взимат наследствена пенсия на възраст до 44 години. 1885 от всички, които са се възползвали от възможността за обезщетение след смъртта на жените си, са били на такава възраст. В тази група попадат и учещите младежи с починал родител. През изминалата година наследствените пенсии за инвалидност поради общо заболяване са намалени с 1801 спрямо 2016 г., а за осигурителен стаж и възраст са с 473 по-малко.", "date": "2018.10.07", "title": "Всеки втори пенсионер под  59 г. с наследствена пенсия "}
{"url": "https://www.monitor.bg:443/bg/a/view/verijna-katastrofa-kraj-veliko-tyrnovo-146253", "text": "Верижна катастрофа е станала на пътя Велико Търново - София, малко след Ново село, преди минути, съобщиха от Областната дирекци на МВР в старата столица. Към мястото пътуват екипи на Спешна помощ и полицията. Все още няма данни за жертви и ранени. Движението в участъка се регулира от служители на Пътна полиция. Водачите, пътуващи по това направление да преминават от там с повишено внимание, апелират от полицията.", "date": "2018.10.07", "title": "Верижна катастрофа край Велико Търново"}
{"url": "https://www.monitor.bg:443/bg/a/view/borisov-poiska-poveche-policai-po-pytishtata-146262", "text": "Модулни участъци на жандармерията да бъдат разположени извън населените места. Това предложение направи главният прокурор Сотир Цацаров на национално съвещание на ръководството на МВР, в което взеха участие премиерът Бойко Борисов, финансовият министър Владислав Горанов, шефът на МВР Младен Маринов и министърът на отбраната Красимир Каракачанов. Цацаров е категоричен, че с базите борбата с битовата престъпност ще е по-ефикасна и това е начинът да се покаже силно полицейско присъствие. Обвинител номер едно посочи, че сегашния модел на териториално присъствие на МВР е изгубило своя коефициент на полезно действие. Като изживял своето време Цацаров определи и закона за МВР. По думите му трябва да се промени целият модел, който касае структурата на министерството до ниво районен инспектор. Главният прокурор призова държавата да пази професионалистите си – от редовия полицай до министъра. „Не ги пренасяйте в жертва на медиите, политически апетити и институционални конфликти“, каза Цацаров. В отговор премиерът Бойко Борисов обяви, че в последните две години не е позволявал политически чистки именно за да се запазят професионалистите в системата. Премиерът също говори по ключовите теми, с които вътрешното ведомство трябва да се справи – жертвите на пътя, контрабандата, престъпленията в селата и тяхното разкриване. Премиерът поиска повече полицаи по пътищата в почивните дни. „Не може да мрат хората по улиците. Не може един да се напие, да убие дете, а полицаите да казват на близките да не говорят нищо с медиите. Не знам, ако не бяхме направили тези магистрали и пътища, как щяха да се движат милионите коли. Трябва да дадем битка на тези, които карат с превишена скорост, пияни или дрогирани\", заяви премиерът. Борисов изрази недоумение, че след толкова инвестиции във вътрешното ведомство продължава да се говори за недостиг на униформени в малките населени места. Във връзка с борбата с контрабандата той разкритикува работата на икономическите полицаи. Той е категоричен, че не може областните дирекции да не знаят какво се продава в магазините. По думите му първоизточникът на контрабандите продукти може да бъде открит за два часа и след това елементарно заловен. Борисов изтъкна, че служителите, на които не им се занимава с тази работа, спокойно може да си отидат от системата. От изказването на Борисов стана ясно още, че нашите ченгета ще могат да бъдат оприличавани с филмовия персонаж Хорейшио Кейн, които е главен герой в криминалната драма „От местопрестъплението“. Той поиска Институтът по криминалистика да бъде като по филмите. „Колкото средства са необходими – 5-6 млн., заделили сме ги с финансовия министър, за да може не само по-качествено, но много по-бързо. Най-съвременно каквото има, трябва да се купи, за да се облекчи максимално работата на службите“, уточни министър-председателят. По време на съвещанието на специална церемония Дирекция “Жандармерия” получи 341 нови джипа. Сумата за купуването им е част от 160-те милиона лева от Фонд \"Вътрешна сигурност\" на ЕС за справянето с миграционния натиск по българските външни граници.", "date": "2018.10.07", "title": "Бази на жандармерията пазят страната (ОБНОВЕНА)"}
{"url": "https://www.monitor.bg:443/bg/a/view/viktorija-marinova-ubita-dokato-sportuva-146254", "text": "Красивата Виктория Маринова, чийто труп бе открит в събота в Русе, най-вероятно е била убита докато спортува. Тялото на 30-годишната жена, която бе административен директор и водещ в местната телевизия TVN, е намерено в храсталаци до бетонна алея край реката, където русенци обикновено бягат за здраве или карат велосипед. До обед жената е била в заведение в началото на Парка на младежта, облечена в спортен екип, и е казала на приятелите си, че ще ходи да потича, за да се подготви за предстоящ маратон, научи „Монитор“. Сигнал за забелязан труп от женски пол е подаден на тел.112 от гражданин в събота в 14,18 часа, каза на извънреден брифинг днес заместник-директорът на полицията в Русе Илиян Енчев. На мястото полицаите са намерили петна от кръв, слушалки за мобилен телефон, черен ластик за коса и розова спортна обувка марка „Пума“. На 5-6 метра от обувката в обрасла с растителност зона е намерен трупът, уточни Енчев. Окръжният прокурор Георги Георгиев допълни, че до късния следобед в събота не е могло да се установи самоличността на убитата, тъй като в нея не са намерени документи и мобилният й телефон. Липсвали и ключовете за автомобила, с който младата жена се е придвижила до алеята, очилата й, както и част от облеклото й. Въпреки че ключовете са изчезнали, колата не е била открадната, а е намерена от полицаите на мястото, където Виктория я е оставила. Резултатите от експертизата още не са готови, но първоначалният оглед сочел, че смъртта е настъпила от множество удари по главата и задушаване. „След като установихме самоличността на жертвата, извършихме множество огледи и претърсвания в жилища, включително и в дома на жертвата. Установили сме маршрута на движение на жената от сутринта, когато е излязла от дома си, как е била облечена, с какво се е придвижвала. Започнахме разпити на близки и хора от приятелския й кръг“, каза Георгиев. Той допълни, че се работи по всички възможни версии, свързани както с професионалните ангажименти в телевизията, така и с личния живот на жертвата. Назначени са различни експертизи, предстоят разпити на още лица. В разплитането на престъплението участват и служители от iкриминалния отдел на Главна дирекция „Национална полиция“, каза окръжният прокурор. Засега няма задържани или заподозрени в извършването на тежкото престъпление. Окръжният прокурор се надява да бъдат открити изчезналите вещи на жертвата, което може да помогне за разкриване на убийството. Георгиев отказа да потвърди неофициалната информация, че жената е била изнасилена, преди да бъде убита. Виктория Маринова бе водеща на предаването „Подиум“ по телевизия TVN, което засягаше теми от различен характер. От септември т.г. предаването й е с ново име и се нарича „Детектор“. Последното му издание е от 30 септември т.г., а гости са журналистите Димитър Стоянов от „Биволь“ и румънецът Атила Биро, които бяха задържани в средата на септември в полето край Радомир. Журналистката отразяваше в предаванията си и протестите на майките на деца с увреждания в Русе, трагедията на хората от Странджа след избиването на животните им и други важни теми. В по-ранни години Виктория е участвала в конкурси за красота, а заради перфектната си фигура е канена да представя дрехи на фирми за модни облекла. По нейна инициатива са провеждани множество благотворителни акции в помощ на деца или за други каузи. За личния й живот се знае, че има седемгодишна дъщеричка от съжителството й с шефа на фирмата на телекомуникационни услуги „Нетуоркс България“ Свилен Максимов. Наскоро двамата се разделили, но полагат взаимно грижи за момиченцето си, което тази есен тръгна на училище, твърдят техни познати. Виктория е член и на организацията „BNI Prista“ в Русе, която обединява хора, занимаващи се с бизнес. „Цялата общност на BNI в България е потресена от жестоката трагедия. Вики, твоите усмивка, енергия и сила ще бъдат винаги с нас!“, пишат във фейсбук страницата си от организацията. Аз съм убеден, че колегите от Криминална полиция и прокурорите в Русе ще разкрият това убийство, коментира министър-председателят Бойко Борисов по време на Национално съвещание на МВР. „От това, което знам, от многото ДНК материал, който има съм убеден, че е въпрос на време да го изкарат. Моля ви да не ги пресирате. Най-добрите криминалисти сме пратили там“, обясни той. По думите му ДНК-то от убийството в Русе е дадено сутринта, но още се чака. \"Най-съвременно каквото има, трябва да се купи за НИКК, за да се облекчи максимално работата на службите“, уточни министър-председателят.", "date": "2018.10.07", "title": "Виктория Маринова убита докато спортува (ОБНОВЕНА)"}
{"url": "https://www.monitor.bg:443/bg/a/view/student-se-razmina-s-uslovna-za-smyrtta-na-90-godishna-peshehodka-146258", "text": "С условна присъда се размина 21-годишен старозагорски студент, който застана пред Темида с обвинение в прегазването на 90-годишна жена, която пресичала неправилно улицата. Трагичният инцидент е станала на 18 ноември м.г. Възрастната и с лошо зрение пенсионерка тръгнала да пресича улица „Генерал Столетов“, при което попаднала под гумите на джипа „Чероки“, каран от младежа. При удара старицата получила множество тежки фрактури и въпреки усилията на лекарите от УМБАЛ „Проф.д-р Стоян Киркович“ в последствие починала. Проверката с дрегер не е установила наличие на алкохол в издишания от водача въздух, нямало следи и от наркотици. В хода на съдебното заседание е констатирано, че шофьорът е нарушил правилата за движение и не е намалил скоростта на возилото в резултат на което е предизвикал кончината на баба Кунка Минчева. Постановена е присъда лишаване от свобода за 16 месеца, но заради чистото съдебно минало на водача изтърпяването е отложено за срок от 3 години. За година и 4 месеца осъденият е лишен от правото да управлява автомобил. Присъдата може да бъде обжалвана пред пловдивския апелативен съд.", "date": "2018.10.07", "title": "Студент се размина с условна за смъртта на 90 – годишна пешеходка"}
{"url": "https://www.monitor.bg:443/bg/a/view/patriarh-neofit-blagoslovi-5-novopokrysteni-mladenci-v-stara-zagora-146256", "text": "Архипастирски благослов към петима новопокръстени младенци отправи от амвона на новия старозагорски катедрален храм „Свети Николай Мирликийски и св. Цар Борис Първи“ патриарх Неофит. Момченцата от Стара Загора, Казанлък и Раднево в купела потопи митрополит Киприан, а кръстник на едногодишния Янислав стана градоначалникът Живко Тодоров. По първоначален план сред кръщелниците трябваше да бъде и мъничкият Васил, син на Андрей Арнаудов и моделката Емилия, но в последния момент родителите решили светото тайнство да бъде в столичната черква „Света София“. Общо в 11 града се проведоха масови кръщенета в рамките на провеждащата се за втора година инициатива „Направи го за България“. Близо 6 часа продължи неделната литургия в старозагорската черква, чийто икони и стенописи рисувани през 20-те години на миналия ХХ в. от Никола  Кожухаров, Димитър Гюдженов и Антон Митов, бяха обновени от реставратора Лука Делийски и синът му Емил. В служението участваха част от членовете на Светия Синод, към тях се присъединиха митрополити от Румъния, Гърция и Украйна. В храма се стекоха стотици миряни, пожелали да се докоснат до чудотворната икона на Богородица Скоропослушница от манастир край малкото украинско градче Анананиев, сред тях бе и зам.-председателят на парламента Емил Христов. Неуспелите да влязат наблюдаваха богослужението от видеостена край черквата. На финала на службата патриарх Неофит подари на храмовото настоятелство позлатен кръст. Ордените на „Свети апостол Карп“ и „Свети Игнатий Старозагорски“ получиха председателят на Епархийският съвет при старозагорската митрополия свещеноиконом Емилиян и дарителката Мина Николова, президент на националната волейболна лига. Три дни остана в Града на липите патриархът, който взе участие в конференция , посветена на 180-та годишнина от рождението на първия старозагорски митрополит Методи Кусев и освети отремонтираната сграда на неделното училище при храма „Света Троица“.", "date": "2018.10.07", "title": "Патриарх Неофит благослови 5 новопокръстени младенци в Стара Загора"}
{"url": "https://www.monitor.bg:443/bg/a/view/parkirana-kola-trygna-sama-nazad-izpotroshi-2-tinejdjyrki-146252", "text": "Паркирана на стръмна улица кола потегли сама на заден ход и изненада в гръб две 15-годишни ученички. Те били залисани в телефоните си, чатейки си с гаджетата. Нелепият инцидент е станал в Петрич в събота, около 18,30 часа в квартала около бившето предприятие ДИП в южния град. Едната тинейдърка е по-сериозно пострадала, тя е с фрактура на таза, потрошени са й и двата крака, както и няколко ребра. Другото момиче се е отървало само с травма на таза. Линейка веднага е транспортирала пострадалите девойки в спешно отделение на Югозападната болница в Петрич. После са настанени в отделението по ортопедия, на по-тежко пострадалото момиче са извършени спешни операции и е стабилизирано. Няма опасност за живота на двете момичета, които са ученички в местната гимназия. Собственикът на леката кола е обяснил на разледващите полицаи, че за минутка е оставил колата си без надзор, като е влязъл в дома си да остави багаж. Затова не бил дръпнал ръчната спирачка, а само е оставил колата на скорост.   Инцидентът се изяснява от служителите на полицията в Петрич.", "date": "2018.10.07", "title": "Паркирана кола тръгна сама, потроши две ученички"}
{"url": "https://www.monitor.bg:443/bg/a/view/d-r-goranov-i-sestra-shopova-mechtajat-da-ostanat-v-bylgarija-146244", "text": "Не искаме да напускаме България. Смятаме да останем тук. Да работим и да специализираме. Думите са на доктора специализант в Клиниката по урология към УМБАЛ „Св. Георги” д-р Тодор Горанов и на медсестрата Варта Шопова. Двамата са били дежурни в нощта на 4 октомври т.г., когато в учебна зала на 9-ия етаж възникнал пожар. Освен, че гасили пламъците, успели да алармират колегите си от съседните клиники, охраната на здравното заведение и спешния център за случващото се. И не на последно място - евакуирали общо 52-ма пациенти без никой да пострада. А някои от болните в клиниката са били и на легло, което правело измъкването им още по-трудно. Въпреки проявения от лекаря и сестрата героизъм, самите те не се считат за герои. Смятат, че стореното е било тяхно задължение. „Герои не бих казала. За мен това първо ни е задължение. Дали имаше адреналин що се отнася до ситуацията? Бих казала – да”, казва Варта Шопова. Тя работи като медицинска сестра от около една година, но същевременно не е преставала да учи „Медицина”. Предстои й да се дипломира, като лекар, този декември. Д-р Тодор Горанов е специализант в Клиниката по урология вече втора година и е трето поколение лекар. „Дежурството през онази вечер беше нормално, както обикновено. Амбулаторни пациенти, спешни пациенти…Нищо необичайно. Докато дежурната тогава сестра Варта не се развика по коридора за проблема и оттам започна цялата работа”, разказва д-р Горанов. Медицинската сестра обяснява, че след поредния спешен пациент, който е бил прегледан в Клиниката, е била в манипулационната и усетила остра задушлива миризма. „Излязох в коридора, огледах се и видях по тавана, че имаше кълба от черен дим. Погледнах в западната част на сектора и там видях, че цялата учебна зала гори. Първата ми реакция беше да взема пожарогасителя, но тъй като е много тежък, не успях”, си припомня какво се е случило бъдещата лекарка. Секунди по-късно тя вече тичала по коридора, който е доста дълъг и за да спести време, извикала името на дежурния лекар. „Той излезе и веднага се втурна в този сектор да се опитва да гаси пожара. Отидох, уведомих и другата сестра в съседния сектор. Тя се обади в спешния център и беше разгласено какво се случва”, казва още тя. Веднага към 9-ия етаж отишли медици от Спешния център, охраната на болницата, от Клиниката по гастроентерология. „Ние направихме опит да загасим пожара, защото не беше кой знае колко разраснал се. Но понеже задимяването беше много сериозно, успяхме само единия пожарогасител да използваме. Може би, ако бяхме използвали и втория, то щеше да има задоволителен ефект”, разказва и д-р Горанов. По думите му евакуацията на пациентите започнала паралелно с гасенето на пожара. „Всичко се случи едновременно, в рамките на 5 минути. Докато аз бях там и инструктирах сестрите да осигурят изходите, а в същото време, след като започна задимяването да става доста по-сериозно, започнах и евакуацията на пациентите”, си припомня лекарят. В близост до горящата учебна зала имало и стаи с пациенти, което правело ситуацията още по-инфарктна. Най-важното било, че лекарят и мед.сестрата не са допуснали никой от пациентите да се нагълта с дима от пожара. Ефектът, ако някой се нагълта с подобен задушлив пушек, може да бъде дори фатален. „Натрупват се сажди в белия дроб, започват да конкурират кислорода в кръвообращението и оттам идват страничните ефекти, като загуба на съзнание, затруднение в дишането”, обяснява лекарят какво се случва с човешкия организъм при вдишване на задушлив дим от пожар. Бъдещият лекар Варта Шопова е едва на 25 години, а колегата й специализант в Клиниката много скоро ще навърши 27 години. И Варта, и Тодор Горанов са от Пловдив. Тя е завършила гимназия „Яворов” с хуманитарен профил, след което била приета да учи „Медицина” в МУ-Пловдив. Казва, че освен английски език, владее и немски език, тъй като родителите й от години работят в Германия. Но въпреки чуждите езици и предстоящата лекарска диплома, не е обмисляла да работи в чужбина. Плановете й са да специализира „Анестезиология и реанимация”, казва тя. За работата си като медицинска сестра обяснява, че по този начин съчетава полезното с приятното. Колегата й д-р Тодор Горанов е на същото мнение. Той е завършил Английската гимназия в Пловдив, след което е приет да учи „Медицина”. Признава, че, тъй като произхожда от известна лекарска фамилия в Пловдив, сякаш съдбата му е била предопределена. „Но никой не ме е натискал да уча за лекар”, обаче уточнява той. Всъщност дори първоначалните му планове от гимназията са били да изучава IT технологии. Неговите родители – д-р Иван Горанов и д-р Анета Горанова, са лекари в Пловдив. „Баба ми Динка Фингарова, лека й пръст, беше кардиолог и то доста известен в Пловдив кардиолог. Сестра ми също е лекарка. Но никога не съм бил заставян да бъда лекар. Изборът си е лично мой”, казва д-р Тодор Горанов. Началникът на Клиниката по урология проф. Иван Дечев благодари на д-р Тодор Горанов и на сестра Варта Шопова за проявения героизъм. „Да се гаси пожар  и да се евакуират болни. Не мога да си обясня. Дано никой не изпада в такива ситуации. Но още един път поздравления за мъжеството, героизма и куража на д-р Горанов. Тези силни млади мъже ще станат силни и в професията”, заяви Дечев. При пожара в учебната зала са изгорели 2 дървени шкафа, един стол и един прозорец с пвц дограма, съобщиха от Пожарната в Пловдив. В залата се провеждали теоретични занятия на студенти по специалността „Урология”, които били в помещението само няколко часа по-рано. Огънят останал локализиран само в учебната зала. На помощ на лекаря се включили пожарникари от Пловдив, които пристигнали изключително бързо до болницата и които изгасили окончателно пламъците. \"Искаме да благодарим както на лекарите, така и на пожарникарите, които ни извеждаха от стаите ни и ни помагаха да напуснем етажа\", заявиха благодарни пациенти. Причините за пожара се разследват, уточниха от полицията. Междувременно стана ясно, че Районната прокуратура в Пловдив наблюдава досъдебно производство за пожара в учебната зала на Клиниката по урология. Срокът на приключване на разследването е 2-месечен. Една от версиите е късо съединение в ел.мрежата.", "date": "2018.10.07", "title": "Д-р Горанов и сестра Шопова мечтаят да останат в България"}
{"url": "https://www.monitor.bg:443/bg/a/view/vencislav-genov-shampion-na-bylgarija-v-kategorija-do-170-sm-snimki-146246", "text": "Русенецът Венцислав Генов спечели първо място на държавното първенство по фитнес и бодибилдинг в Пловдив в категорията до 170 см. Надпреварата се правежда всяка година традиционно в града под тепетата и е квалификация за световно първенство. Венцислав Генов е запален по този спорт и прочут фитнес инструктор от няколко години в Русе, но не се е състезавал до този момент. За първи път се включва в турнира „Скаптопара“ на 22.09 в Благоевград и в смесените категории зае челно място сред финалистите. Само седмица след това финишира с бронзов медал на турнира „Мечката“ в Бургас. Тази събота в Пловдив пък дойде ред и на шампионската титла на България в неговата категория.", "date": "2018.10.07", "title": "Венцислав Генов шампион на България в категория до 170 см. (СНИМКИ)"}
{"url": "https://www.monitor.bg:443/bg/a/view/semejstvoto-na-djako-blagoslovi-nov-muzikyl-146243", "text": "Животът на Майкъл Джексън ще бъде пресъздаден в нов мюзикъл, който се очаква да направи премиерата си на Бродуей през 2020 г. В мюзикъла ще бъдат използвани изцяло песни на Краля на попа. Заглавието на мюзикъла все още не е известно. Текстът е дело на Лин Нотидж, която преподава театър в Колумбийския университет и е двукратна носителка на наградата „Пулицър” за драматургия. Нотидж работи над него с благословията на наследниците на Майкъл Джексън. В ролята на режисьор и хореограф ще бъде носителят на наградата „Тони” Кристофър Уилдън. Не за първи път историята на живота на Джексън се появява на сцената. „Цирк дю Солей“ вече направи два спектакъла около хитовете на певеца. Michael Jackson One, който се играе от 2014 г. и сега може да се гледа в Лас Вегас и Michael Jackson The Immortal World Tour, който се завъртя между 2011 и 2014 г., също с подкрепата на неговите наследници. Кралят на попа Майкъл Джексън почина на 50-годишна възраст през 2009 г. от свръхдоза аналгетик, предписан от личния му лекар, за да му помогне да заспи.", "date": "2018.10.07", "title": "Семейството на Джако благослови нов мюзикъл"}
{"url": "https://www.monitor.bg:443/bg/a/view/mourinio-psuva-ot-radost-sled-znamenit-obrat-146247", "text": "“Манчестър Юнайтед” сложи край на негативната си серия от четири поредни мача без победа, след като стигна до запомнящ се обрат с 3:2 срещу “Нюкасъл” на \"Олд Трафорд\". \"Свраките\" поведоха с два гола още в първите 10 минути чрез Кенеди (7) и Йошинори Муто (10). През второто полувреме обаче \"Червените дяволи\" се вдигнаха на щурм и се добраха до победата след голове на Хуан Мата (70), Антони Марсиал (76) и Алексис Санчес (90). Двубоят бе ключов за бъдещето на мениджъра Жозе Моуриньо, който е с много разклатени позиции заради слабите резултати от началото на сезона. Португалецът прие изключително емоционално победата, като след последния съдийски сигнал се разпсува на родния си език. Самият Моуриньо уточни, че нецензурните му думи са били насочени към критиците. “Аз съм на 55 години и за първи път се сблъсквам с хейта. Мога да се справя с това. Но някои играчи не го понасят толкова лесно. Днес сутринта приятел ми каза, че сигурно ще обвинят мен, ако в Лондон падне дъжд. Ако Англия има проблеми с Брекзит, то пак аз ще съм виновен. Мисля, че във футбола има прекалено злоба и хейт. Но такъв е моят живот и го харесвам”, коментира Моуриньо.", "date": "2018.10.07", "title": "Моуриньо псува от радост след знаменит обрат"}
{"url": "https://www.monitor.bg:443/bg/a/view/real-s-chetvyrta-poredna-izdynka-146245", "text": "Кризата в “Реал” (Мадрид) не спира и тимът записа четвърти пореден мач без успех във всички турнири, след като загуби с 0:1 при визитата си на “Алавес” в среща от осмия кръг на испанската Примера дивисион. Мадридският колос разочарова за пореден път с играта си, въпреки че имаше превъзходство през първата част и редица пропуски направиха Карим Бензема, Себайос и Гарет Бейл. На почивката Мариано замени статичния Бензема, но и това не помогна на гостите, както и влизането в игра на Асенсио, който бе оставен на пейката в началото. Каземиро и Бейл пропиляха най-добрите възможности за „белия балет“, за да се стигна до последните секунди, когато резервата Ману Гарсия (90+5) донесе трите точки за домакините. След втората си загуба за сезона “Реал” е втори в класирането с 14 точки. “Насъбраха се лоши неща, дойдоха и контузиите на Карим и Гарет, коментира след мача треньорът на „Реал“ Хулен Лопетеги. - Някои много важни играчи не са на терена и това е от значение. Сега ни е нужно спокойствие. Този отбор работи много здраво в последните три месеца. Трябва да гледаме напред, защото сме близо до челото на класирането, а е месец октомври. Аз съм първият виновник за ситуацията“, допълни наставникът на “кралския клуб“.", "date": "2018.10.07", "title": "„Реал“ с четвърта поредна издънка"}
{"url": "https://www.monitor.bg:443/bg/a/view/bylgarija-startira-sys-zaguba-ot-shampiona-sa-sht-146242", "text": "Женският национален отбор по волейбол започна със загуба участието си във втората фаза на Световното първенство по волейбол в Япония. В първия си мач от Група „F“ тимът ни отстъпи на действащия носител на трофея САЩ с 0:3 (16-25, 17-25, 11-25). В началото на геймовете националките бяха равностойни на своя съперник, но постепенно американките поеха контрола върху случващото се на полето и се поздравиха с 6-ия си успех на шампионата от също толкова срещи. С най-голям актив за състава ни завърши Нася Димитрова, която отбеляза 11 точки. Мирослава Паскова добави 9, а Гергана Димитрова приключи с 8. За победителките Кимбърли Хил реализира 13. Загубата е 4-а за България в турнира, като с 2 победи и 6 точки нашите момичета заемат 8-о място в своя поток. Днес от 4.40 ч. волейболистките водени от Иван Петков излизат срещу Русия. „Започнахме мача колебливо и допуснахме прекалено много грешки. САЩ е отбор, който има много опит и разполага с много добри състезателки. Мисля, че играха много добре и заслужено спечелиха този мач\", коментира капитанът Христина Русева след мача.", "date": "2018.10.07", "title": "България стартира със загуба от шампиона САЩ "}
{"url": "https://www.monitor.bg:443/bg/a/view/hronikite-na-narnija-se-razgryshtat-v-serial-146249", "text": "„Хрониките на Нарния“, приковали малки и големи пред големия екран, ще се разгърнат и в сериал. От стриймниг гиганта Netflix са се заели с тежката задача да интерпретират култовата поредица от книги на Клайв С. Луис в нови филми и сериал. „Чудесно е да знаеш, че толкова много хора по света очакват да видят още от Нарния и че благодарение на напредъка на технологиите приказните приключения ще бъдат съживени на екрана. Netflix изглежда най-добрата компания, заедно с която ще постигнем това и нямам търпение да поставим начало на нашето сътрудничество“, заяви внукът на автора - Дъглас Грешам. Според договора между Netflix и компанията \"К. С. Луис\", стрийминг платформата ще развие класическите истории от вселената на Нарния в няколко отделни проекти. Продуценти ще бъдат Грешам и Винсент Сиебер. \"Обичаната история на \"Хрониките на Нарния\" резонира с генерации от читатели по целия свят. Семейства са се влюбвали в герои като Аслан и целия свят на Нарния.\", коментира и Тед Сарандос, ръководител на съдържанието на Netflix. Съществуващите към момента ленти, базирани на три от седемте книги за Нарния, преведени на 47 езика, спечелиха над 1, 5 милиарда долара. Филмът по „Лъвът, вещицата и дрешникът“ от 2005 година предизвика фурор, докато „Принц Каспиан“ и „Плаването на разсъмване“ не постигнаха същия успех.", "date": "2018.10.07", "title": " „Хрониките на Нарния“ се разгръщат в сериал"}
{"url": "https://www.monitor.bg:443/bg/a/view/nad-200-dushi-pribirat-kartofi-v-kustendilsko-146251", "text": "213 човека са ангажирани с прибирането на продукцията от картофи в Кюстендилско, показват данните от Инспекцията по труда. За всеки един от наетите има издаден и еднодневен трудов договор. През септември има издадени общо 324 еднодневни трудови договори, като те са основно за прибиране на селскостопанската продукция. „До този момент сме издали еднодневни договори за берачи на ябълки – 55, както и други 29 за бране на сливи“, коментираха още от Инспекцията по труда. За никой не е тайна, че не един или двама човека са ангажирани по прибирането на продукцията в региона. Най-често хората предпочитат да събират картофи на полето, тъй като надницата била сравнително добра. По-сръчните можели да си докарат по около 15 лв. на ден. „Аз лично доста често срещам трудности при намирането на работна ръка. Просто на хората не им се работи. Ето сега имам 5 декара насаждения с ябълки и търся постоянно хора, но малцина са тези, на които им се работи“, твърди земеделски производител от района на село Неделкова Гращица. Еднодневните договори бяха въведени през месец юли 2015 година с цел създаване на възможност за по-лесно наемане на работници и изсветляване на работната сила в земеделието, припомниха още от Инспекцията по труда.", "date": "2018.10.07", "title": "Над 200 души прибират картофи в Кюстендилско"}
{"url": "https://www.monitor.bg:443/bg/a/view/uventus-s-rekordna-pobedna-serija-ronaldo-beleji-146248", "text": "Италианският шампион “Ювентус” продължава своя поход към рекордното осмо поредно Скудето. \"Бианконерите\" надвиха с 2:0 “Удинезе” в мач от 8-ия кръг на калчото, като продължават да нямат загубена точка. Родриго Бетанкур (33) и Кристиано Роналдо (37) бяха точни за “Старата госпожа”. Рекордьорът по титли на Апенините за четвърти път в историята си спечели първите осем мача от калчото, като досега го бяха правили само 3 отбора. Така тимът на Масимилиано Алегри записа 10 поредни победи от началото на сезона - осем за първенство и две в Шампионската лига, което е най-добрият старт за легендарния клуб в почти 121-годишната му история. Специалистът изравни легендата Джовани Трапатони, който през 1985/86 година започна с осем успеха в калчото начело на “Юве”. Този отбор на \"бианконерите\" пък е само на успех от най-доброто постижение на клуба в първенството. През сезон 2005/2006 г. воденият от Фабио Капело състав започна с девет поредни победи. Грандът от Торино, който се цели в пети пореден дубъл и исторически требъл с мечтаната Шампионска лига, приема “Дженоа” след паузата. “Ювентус” продължава също така да бъде единственият отбор в Европа от водещите първенства, който няма поражение далеч от своя стадион през 2018 година. От 18 мача във всички турнири \"зебрите\" имат 15 победи и три равенства.", "date": "2018.10.07", "title": "“Ювентус“ с рекордна победна серия, Роналдо бележи"}
{"url": "https://www.monitor.bg:443/bg/a/view/alpinisti-spasiha-zahvyrleno-v-reka-marica-kote-146230", "text": "Алпинистите доброволци Крум Сираков и Митко Кунев спасиха бедстващо от няколко дни малко коте, захвърлено на остров в река Марица под Моста на Герджика в Пловдив. Жалното му мяукане било дочуто преди три дни от 17-годишния тийнейджър Кристиан Зефов, който късно вечерта разхождал кучето си. Младежът първоначално дори си помислил, че му се е причуло, но не подминал. Спрял се, ослушал се отново и когато разбрал, че наистина на тревясалия остров под моста има котенце, се притеснил страшно много. Обадил се на 112 и оттам му казали, че не е тяхна работа и да се обърне към местната пожарна, пишат от сайта „Под тепето”. Когато институциите не обърнали внимание на отчаяния призив на тийнейджъра да помогнат и котето да бъде извадено от реката, Кристиан написал за случващото се в социалните мрежи. Така на отчаяния призив на Кристиан и приятелите му в неделя откликнали пещернякът Крум Сираков, който членува в Пещерен клуб \"Черни връх\", София и Митко Кунев. След инфарктна почти едночасова спасителна акция в неделя по обяд, при която с алпинистки способи на острова сред река Марица под Моста на Герджика се спусна Крум Сираков, котето бе спасено. Малкият хайван обаче оказа доста яростна съпротива на опитите на Крум да го хване. Младежите, които бяха подали сигнала, купиха от близък магазин кренвирш, с който алпинистът успя да подмами изгладнялото животинче. При хващането му Крум бе и ухапан, но това не му попречи да довърши започнатото и да измъкне котето от реката. Той благодари на приятеля си Митко, защото без неговата помощ акцията не би била толкова добре обезопасена. „Добре, че навреме се свързахме с момчетата, защото те са се канили да плуват в реката, за да отидат до острова и да спасят котето”, казаха още алпинистите. Кристиан и приятелите му потвърдиха думите на Крум Сираков, като показаха банските, които са облекли в неделната сутрин. „С въжета щяхме да влезем в реката, да плуваме и да стигнем до острова, за да спасим котето. Нямаше да го оставим там”, казаха младите хора. А за това как едномесечно коте е попаднало на остров насред реката предполагат, че може някой от моста отгоре да го е хвърлил. Кристиан и приятелите му са намерили вече и дом за котето. Тяхна приятелка е обещала да го осинови и да го гледа в дома си, както и да му осигури щастлив котешки живот.  ", "date": "2018.10.07", "title": "Алпинисти спасиха захвърлено в река Марица коте"}
{"url": "https://www.monitor.bg:443/bg/a/view/paren-lokomotiv-potegli-s-vagona-na-carica-joanna-ot-plovdiv-kym-karlovo-146241", "text": "Парен локомотив № 05.01 потегли от Пловдив, дърпайки личния вагон - салон на царица Йоанна от „Корона експрес”, към Карлово. Вагонът на царица Йоанна е наскоро ремонтиран и се завръща на релси след повече от десет годишно прекъсване. В състава на композицията бе и вагон – ресторантът от „Витоша експрес”. На атракционното пътуване се насладиха десетки  пловдивчани, които по обяд на Централна гара, имаха възможност да влязат в личните покои на царицата, че дори и да седнат на нейното място във вагон-салона. Ретро влакът тръгна в неделя сутринта от София, мина и спря на Централна гара в Пловдив, а оттам продължи към Карлово и отново към столицата. Пътуването е част от инициативите на националния железопътен превозвач по повод отбелязването на 130 години от създаването на Български държавни железници – „130 години пътуваме заедно”. Един от любопитните зрители на ретро композицията бе и небезизвестният Стефчо Автографа от Пловдив, който не пропусна да влезе във вагоните и да разгледа всички подробности вътре. Ретро влакът бе съставен от пет вагона за настаняване на пътниците. Всички пътуващи имаха възможността да разгледат специално прикачените вагони, като служители на БДЖ им разказваха интересни факти по време на обиколката. Парният локомотив № 05.01 е произведен през 1941 г. в  Германия  от локомотивната фабрика Frid. KRUPP  AG – Essen, с фабричен  №  2459 / 1941. Представител на най-бързите парни локомотиви в България, от малобройната серия 05 (само 5 единици). Освен че са най-скоростните парни локомотиви, те държат първенството в БДЖ и по други два показателя: най-голям диаметър на двигателните (сцепните) колооси по кръга на търкаляне 1850 мм, което е във връзка с конструктивната им скорост и най-голяма дължина на цилиндричния котел – разстояние между тръбните решетки 6100 мм. Парният локомотив № 05.01 е използван в БДЖ за обслужване на бързи и пътнически влакове до 1970 г. От 1979 г. е запазен като единствен оцелял локомотив от серия 05. В началото на 2010 г. е започнало неговото възстановяване за движение със собствена сила - под пара. Вагон-салонът от композицията \"Корона експрес\" е произведен през 1938 г. в \"Linke Hoffman Werke-Breslau\", Германия и е бил личен вагон за пътуванията на царица Йоанна. Този вагон разполага с 4 кабини с по 2 легла, 2 кабини с две спални с по едно легло и общ санитарен възел, салон с 11 места (за срещи, съвещания, хранене) и склад. Вагонът е със запазено автентично луксозно обзавеждане от годините преди Втората световна война, като специалните ламперии и дамаски също са автентични. Вагон-ресторантът също е германско производство и е за пътувания на бившия държавен глава Тодор Живков. Вагон-ресторантът представлява салон с 36 места, а салонът може да се разделя на два салона по 18 места (всеки с по 3 големи и 3 малки маси). Вагонът разполага с усилвател за магнетофон и радио, два телевизора и място за киномашина и екран. Има и офис, едно служебно купе с 2 легла едно над друго, като неговият интериор също е запазен в оригинален вид до днес. Билетът за целия маршрут от София през Пловдив и Карлово и обратно струваше 45 лева и включваше и запазено място. Хората можеха да купуват билети и от всяка една гара по маршрута на влака, на които композицията спираше. Така например билетът от София до Пловдив струваше 27 лева.", "date": "2018.10.07", "title": "Парен локомотив потегли с вагона на царица Йоанна от Пловдив към Карлово"}
{"url": "https://www.monitor.bg:443/bg/a/view/masovo-trovjat-s-preparati-za-rastitelna-zashtita-kuchetata-v-kustendil-146235", "text": "Масово тровят с препарати за растителна защита бездомните кучета в Кюстендил, алармираха жители на областния град. В рамките на по-малко от ден не едно или две животни са отровени. „Ние се грижим за 5 бездомничета в района на складовата база в града. В събота сутринта кучета ни чакаха в двора, след като се доближихме до тях те се свлякоха в краката ни, чакали са ни с последни сили. Заведохме ги на ветеринар, сложиха ги на системи и казаха, че няма какво да се направи. Върнахме ги пак на същото място, по някое време станаха да ходят, но бяха като упоени, занасяха се, падаха, ставаха. На следващата сутрин ги намерихме и двете напълно обездвижени, кучетата бяха буквално в кома, едното имаше гърчове цял ден. Накрая починаха“, коментира кюстендилецът Иво Гълъбов. Той вече е сигнализирал полицията за случилото се и се надява злосторници на бъдат установени. По негови думи в рамките на същия ден са били отровени още няколко кучета, сред които и едно домашно. „Всички животни са починали в адски мъки. Това да гледаш една невинна душичка да се гърчи, какво е? Говорим за съвсем безобидни малки кучета, които никога не са нападали хора“, гневяха се кюстендилци в социалните мрежи. През последните 6 месеца това е поредна „акция“ срещу бездомните кучета в региона. До този момент са намирани колбаси с антифриз по детски площадки и паркови. „Тези хора явно не разбират, че днес тровят кучета, утре може и някое детенце да пострада. Надяваме се този път извършителите на това зверство да бъдат установени“, коментираха още кюстендилци.  ", "date": "2018.10.07", "title": " Масово тровят с препарати за растителна защита кучетата в Кюстендил"}
{"url": "https://www.monitor.bg:443/bg/a/view/ulijana-doncheva-orisa-30-deca-vyv-v-tyrnovo-146233", "text": "Бившата депутатка Юлияна Дончева ориса 30 деца във Велико Търново. Масовата кръщавка в катедралния храм „Рождество Богородично” бе част от Националната кампания за насърчаване на раждаемостта „Направи го за България” на фондация „ДНК”.  Тазгодишната инициатива премина под надслова „За да го кръстиш, трябва да се роди“ и отново обхвана 11 български града. В Търново децата бяха разделени в две групи по 15 малчугана, като в едната група имаше и двама близнака. За разлика от миналата година Юлияна Дончева този път вместо кръстница беше звездна орисница. „Пожелавам им да бъдат добри и честни българи, да растат здрави и щастлива и да останат в България. Да не търсят бъдеще в чужбина, защото тези деца са нужни на страната ни“, заяви тя. Бившата депутатка сподели, че поддържа връзка с 36-те си кръщелници си от първата инициатива и дори предстои да се срещнат след празника. Тя беше придружена от съпруга си, ММА боеца Станислав Недков – Стъки и сина Станислав младши. „Силно подкрепям родителите, които са решили да кръстят децата си в ранна възраст. Моят син е кръстен още на 40-я ден след раждането, отново в тук – в катедралата. Това място за мен е символично, тъй като тук е сключилхи църковния си брак“, допълни Дончева. Сред децата, получили своето свето кръщение, бе 9-месечната Гергана Стоянова. Родилите и са се върнали от Швейцария, защото искали тя и братчето й да растат с българско самосъзнание. Майка и, Марина, сподели, че в тяхното семейството кръщенето е задължително и със съпруга си държали да запазят тази традиция. Според нея държавата трябва да подкрепя по-силно младите хора, за да се раждат повече деца. повечето от майките споделиха, че все още държавата не прави всичко необходимо за да стимулира повече раждания на малки българчета. Майката на двамата близнака, Ивайла и Мартин, Десислава пък сподели, че въпреки, че е родила и отглежда две деца, през първата година е получавала майчинство за едно дете. А през втората година размерът дори и на това майчинство е намалял. „Никъде другаде по света, няма такова нещо“, огорчена е младата майка. Тя смята още, че би било най-разумно таксите за детска кухня и детска градина, да бъдат за сметка на държавата.", "date": "2018.10.07", "title": "Юлияна Дончева ориса  30 деца в Търново"}
{"url": "https://www.monitor.bg:443/bg/a/view/dvama-mladeji-spretnaha-gonka-s-policijata-iz-polovinata-plovdiv-146237", "text": "Двама младежи си спретнаха гонка с полицията в Пловдив в неделя по подобие на екшън филма „Бързи и яростни”. Те се опитали да осуетят проверка, не реагирали на подадената им Стоп палка и хукнали да бягат с леката си кола „Пежо”. Преследването им продължило из половината Пловдив, като завършило с удар в две крайпътни дървета. Всичко започнало към 12 часа в неделя, когато служители на сектора „Специализирани полицейски сили” подали сигнал към шофьора на леката кола „Пежо 206” да спре. Това било в района на Централна гара в Пловдив. Когато обаче служителите на сектора „СПС” се приближили към френското возило, шофьорът му дал газ и отпрашил. Леката кола се отправила през Сточна гара към ж.р. „Тракия”, като преминавала с бясна скорост и на червени светофари, разказаха очевидци. Със служебния си микробус полицаите последвали пежото. Към тях се включили и други полицейски патрулки. Гонката се преместила в района на „Лидъл”- а в район „Тракия”, където преследваният автомобил ударил една от патрулките, като й нанесъл леки материални щети. След това шофьорът на френската кола отново отпрашил с мръсна газ към Мебелна къща на Асеновградско шосе и оттам отново към кръстовището на Сточна гара. На бул. „Найчо Цанов” пежото изхвърчало от пътя и се блъснало последователно в две дървета. Полицаите арестували шофьора на френската кола – млад мъж на 25 години, който се оказал без шофьорска книжка. Зад решетките попаднал и неговият спътник на 19 години. При удара в дърветата двамата не пострадали сериозно и били прибрани от полицаите на топло в ареста. Алкохолната проба на неправоспособния шофьор отчела над 0,9 промила.", "date": "2018.10.07", "title": "Двама младежи спретнаха гонка с полицията из половината Пловдив"}
{"url": "https://www.monitor.bg:443/bg/a/view/naj-vkusnata-mamaliga-se-prigotvja-v-srebyrna-i-gorsko-novo-selo-146232", "text": "Най-вкусната мамалига се приготвя в силистренското село Сребърна и великотърновското Горско Ново село. От там са наградените на състоялия се за шести път в силистренското село Нова Черна фестивал на мамалигата - Димитрина Симова и Ценко Дуков, съобщи БТА. За най-атрактивно рязане на продукта от царевично брашно е отличена Гергина Парпалова от Нова Черна, а за най-добра техника за приготвяне на качамака - Надежда Турлакова от Тутракан. Награда за най-ароматно ястие получава Иванка Делева от Нова Черна. За най-голям ентусиаст е определена Атанаска Атанасова от Тутракан, а за най-активен популяризатор на добруджанската кухня - Стефка Великова от Балчик. Основен организатор на фестивала е местното читалище \"Васил Йорданов - 1942\" с подкрепата на кметството на селото и Тутраканската община. Мамалигата е едно от традиционните ястия от царевично брашно в Румъния. Запазена е и в бита на български села от Южна Добруджа, били дълги години в пределите на Румъния.", "date": "2018.10.07", "title": "Най-вкусната мамалига се приготвя в Сребърна и Горско Ново село"}
{"url": "https://www.monitor.bg:443/bg/a/view/komandir-loryns-prevzema-istorijata-na-prislujnicata-146236", "text": "Повишаването на актьора Брадли Уитфърд, който скочи в костюма на командир Лорънс в „Историята на прислужницата“, разбуни духовете сред армията от фенове на сериала. В трети сезон на антиутопичната поредица на Hulu Уитфърд е вписан като главен персонаж, а не като поддържащ, както беше до сега. Героят му гъделичка любопитството на зрителите с факта, че именно той е „архитект“ на мрачния режим на Гилеад, но по всичко личи, че изпълнението на идеята му е надминало и най-лошите му кошмари. „Ще научим много за него. Имам предвид, че той прави дизайна на Гилеад и сега вижда на какво е способен. Така че не се знае какво ще реши да направи или да не направи“, издаде наскоро пред DigitalSpy продуцентът на сериала Брус Милър. Почитателите на драмата вече прогнозират, че Джун ще се съюзи със Серена и командир Лорънс в търсене на Хана, след което колективно ще кроят нов план за спасение от тираничната държава. Краят на втората порция епизоди остави неизяснени съдбите на половината попълнения в каста. Джун или Офред, както е името на сексробинята на пиадестал в поредицата, отказа дългоочакваната помощ. След два сезона борба за напускане на Гилеад, чийто граници са по-строго охраняеми от Алкатраз, героинята на Елизабет Мос видя светлина в тунела, но я подмина. Не стана съвсем ясно дали шофьорът Ник, който е истинският баща на новородената й дъщеря Холи, е организирал бягството, или пък Мартата на къщата е впрегнала съмишлениците си ( б. а. - в сериала „марти“ наричат икономките), които също помогнаха активно на Джун. Бебето пък остава ръцете на другата ни любима „прислужница“ - Емили (Алексис Блейдъл), за която не се напълно сигурни дали напусна границите на Гилеад.", "date": "2018.10.07", "title": "Командир Лорънс превзема „Историята на прислужницата“ "}
{"url": "https://www.monitor.bg:443/bg/a/view/arestuvaha-trima-sled-presledvane-i-strelba-s-policijata-146231", "text": "Трима души са задържани след преследване и стрелба с полицията в София. Инцидентът е станал в квартал „Левски В“, съобщи БНР. Мъжете, които са пътували в лек автомобил са отказали да спрат за полицейска проверка. При опита си да избягат са блъснали леко служител на МВР. Единият от полицаите е стрелял два пъти в гумите на автомобила на бегълците. При проверката е станало ясно, че единият от задържаните е без лични документи.", "date": "2018.10.07", "title": "Арестуваха трима след преследване и стрелба с полицията "}
{"url": "https://www.monitor.bg:443/bg/a/view/hamiltyn-dokosva-titlata-146238", "text": "Люис Хамилтън записа поредната си победа във Формула 1. Британецът и неговият съотборник Валтери Ботас записаха двоен успех в Гран При на Япония и по този начин Хамилтън се доближи максимално до нова шампионска титла, след като единственият му конкурент Себастиан Фетел завърши едва шести. Така авансът за Хамилтън в класирането вече е 67 точки и шансовете на германеца остават само математически. Топ 3 допълни Макс Ферстапен, следван от избрания за „пилот на деня“ Даниел Рикиардо. Австралиецът започна едва 15-и, а в хода на състезанието се придвижи до четвъртото място. Пред Фетел пък завърши и съотборникът му Кими Райконен. На писта „Сузука“ „сребърните стрели“ не дадоха никакъв шанс на конкурентите. Хамилтън и Ботас стартираха на първа редици до края на състезанието не позволиха на съперниците да ги изпреварят. Зад тях бе по-интересно, особено в началото на надпреварата. Тогава Фетел, стартирал от осма позиция, набързо стигна до четвъртото място, но след агресивен опит за изпреварване на Ферстапен, се обърна и отиде в края на колоната, което предопредели и състезанието. Топ 10 допълниха Серхио Перес, Ромен Грожан, Себастиен Окон и Карлос Сайнс.", "date": "2018.10.07", "title": "Хамилтън докосва титлата "}
{"url": "https://www.monitor.bg:443/bg/a/view/holivud-diskriminira-bradli-kupyr-146240", "text": "Въпреки че любимият синоним на Брадли Купър за повечето медии е секс-символ, за колегите му в Холивуд съвсем не е така. Актьорът, който направи дебюта си и като режисьор с лентата „Роди се звезда“ преди дни, разкри, че е ставал жертва на дискриминация заради външния си вид. сподели звездата в новия брой на W Magazine. Това обаче не го е обезкуражило, а точно обратното. \"Накрая просто трябва да си фокусираш вниманието върху работата и да не слушаш никого\", категоричен е Купър.  За \"Роди се звезда\", където си партнира с Лейди Гага, той споделя че срещнал много трудности като режисьор и всички близки са го съветвали да не се захваща. \"Радвам се, че ми беше много трудно да направя този филм. В противен случай, нямаше да е толкова ценен за мен\", коментира той.", "date": "2018.10.07", "title": "Холивуд дискриминира Брадли Купър"}
{"url": "https://www.monitor.bg:443/bg/a/view/deputatka-finishira-pyrva-na-10-km-v-lekoatleticheski-polumaraton-146222", "text": "Народният представител от БСП Надя Клисурска от Пазарджик финишира първа на 10 км жени в планински лекоатлетически полумаратон „ Ремово-Блатца-Ракитово-2018“. Депутатката пробяга разстоянието от 10 километра в пресечена местност заедно с 10-годишния си син Спасиян Жеков. 40-годишната Клисурска, която е юрист по образование, обича да спортува и съвсем спонтанно решила да се включи в полумаратона в Западните Родопи над Ракитово, като взела със себе си и сина си. Депутатката бе наградена от зам.-кмета на община Ракитово Цанко Молов с купа, златен медал и парична награда, която тя предостави за благотворителна цел на някой  нуждаещ се жител в общината. Спортното състезание бе организирано от община Ракитово, Местната комисия за борба с противообществените прояви за непълнолетни и малолетни, Спортен клуб“ Левски“ и Сдружение“ Суткя“. Това е поредното 6-то издание, което се провежда по случай 106 години от Балканската война. В полумаратона взеха участие 166 състезатели от СК“ Тракия „ –Пловдив, СК“ Борис Мулешков“- Панагюрище, от Пазарджик, Ракитово, Септември,Пещера, Костандово, с.Дорково и др. Най-възрастният участник бе 67-годишният Георги Захариев, собственик на кабелна телевизия „ Деймос“ и 9-годишната Емилия Дангова, ученичка от Основно училище“ Хр.Ботев“ в с.Дорково.", "date": "2018.10.07", "title": "Депутатка финишира първа на 10 км в лекоатлетически полумаратон"}
{"url": "https://www.monitor.bg:443/bg/a/view/ubita-e-mlada-biznes-dama-v-ruse-146219", "text": "Полицията в Русе разследва убийството на млада бизнес дама. За трагедията потвърди пред „Монитор“ директорът на областната дирекция на полицията комисар Теодор Атанасов. Тялото на 30-годишната Виктория Маринова е открито вчера край брега на Дунав. Гражданин е подал сигнал в 14,20 часа. По първоначална информация жената е починала след нанесен жесток побой, от който тялото й е обезобразено. Виктория Маринова е административен директор на русенската телевизия TVN, която излъчва от още няколко съседни региона. Водеща бе на предаването „Подиум“, а от края на септември – на предаването „Детектор“.Младата жена е майка на 7-годишна дъщеричка. Работи се по всички версии за убийството на 30-годишната жена в Русе - включително и такива, свързани с професионалната й реализация и с личния й живот, заяви на извънреден брифинг окръжният прокурор на Русе Георги Георгиев. Заместник-директорът на полицията в Русе Илиян Енчев обясни, че а на няколко метра от него са открити и вещи на жертвата. Георги Георгиев каза, че са извършени огледи и претърсвания, иззет е нейният автомобил, разпитват се свидетели. Колата не била в близост до мястото, където е открито тялото, но било установено, че е оставена там от жената. Назначени са различни по вид експертизи, включително и технически - на мобилни устройства. Установен е маршрутът на жертвата. При откриването на тялото са липсвали мобилния телефон, ключовете за автомобила, очилата й, както и част от дрехите. Полагат се всички усилия, за да се установят къде се намират тези вещи. В разследването участват и служители от криминалния отдел към ГД \"Национална полиция\". Окръжният прокурор на Русе обясни, че Националният институт по криминалистика и криминология вече изследва веществените доказателства, открити на място, като в кратки срокове се очакват заключения от тях, за да има по-голяма конкретност и разследващите да са по-ефективни в работата си.  \"По случая се работи денонощно. Имаме експертен потенциал. Надявам се скоро да имаме повече информация за самоличността на извършителя\", обясни Георгиев.  Началникът на отдел \"Противодействие на криминалната престъпност\" в Русе гл. инспектор Николай Кожухаров поясни, че има вероятност версията, свързана с професионалната кариера на жената да отпадне на по-късен етап от разследването.", "date": "2018.10.07", "title": "Убита е млада  бизнес дама в Русе (ОБНОВЕНА)"}
{"url": "https://www.monitor.bg:443/bg/a/view/remontirat-opasna-sgrada-v-dobrich-pametnik-na-kulturata-146221", "text": "Бившият хотел “Москва” в центъра на Добрич е превърнат най-после в строителна площадка. Сградата се намира в центъра на града и е паметник на културата. През последните години хотелът се превърна в свърталище на наркомани и бездомници и започна да се руши. Проектът за ремонта на сградата е съгласуван с Министерството на културата и Националния институт за паметниците на културата. Настоящ собственик на имота е ДБанк, която инвестира в ремонта на хотела около 1,5 млн. лева. Намерението на инвеститора е обектът да бъде приключен до една година и в навечерието на следващия Празник на Добрич реконструираната знакова сграда да бъде открита. Външният й облик ще е изцяло на базата на запазен снимков материал. Ще е боядисана в цветовете, в които е била в миналото. По проект ще бъде възстановена и запазена фасадата на сградата, тъй като тя е паметник на културата. На приземния етаж ще има търговски обекти, където ще се помещава и банка ДБанк,а на горните етажи ще се обособят жилищни апартаменти, по всяка вероятност, за продажба. Емблематичната сграда на хотел „Москва” е строена през румънския период с капитала на български банкери. Хотелът е бил на 4 етажа, като на първия етаж е бил приемният салон, на втория и третия етаж са били хотелските стаи, на четвъртия – канцеларията и складовите помещения. Отначало за кратък период се е наричал хотел „Индустриал”, понеже собственикът му Никола Друмев е бил собственик на тогавашната търговско-индустриална банка „Добруджанка” и първият капитал е бил вложен от него. По желание на неговия съдружник Христо Радилов, който също е искал на участва в избора на името, хотелът е бил прекръстен на „Регал”. След освобождението на Добруджа през 1940 година, хотелът в продължение на няколко години продължава да носи това име. През 1942 година  до края на Втората световна война, с решение на българското правителство, името е променено на хотел „Берлин”, понеже България е била съюзник в Тройната коалиция – Германия, Италия и Япония. След 1945 г. хотелът отново е прекръстен – този път той носи името х-л „Москва”. През социалистическия период в началото е работил само вторият етаж на хотела, а през 1968 г. за кратък период от време, в приемната зала  се е помещавал представителният магазин на месокомбинат „Родопа”. След реституцията е бил върнат на наследниците на Друмев и Радилов, които са имали силното желание да реставрират бащиния хотел, но поради финансови причини не са успели и са го продали.  ", "date": "2018.10.07", "title": "Ремонтират опасна сграда в Добрич, паметник на културата"}
{"url": "https://www.monitor.bg:443/bg/a/view/ribar-ot-balchik-se-udavi-kraj-tuzlata-146220", "text": "Рибар от Балчик стана поредната жертва на морето тази година. Трагедията се разигра рано тази сутрин. Петър и синът му влезли с лодка да вадят мрежите си в района на Тузлата. Огромна вълна обърнала плавателния съд. Синът успял да изплува, борейки се с вълните. Бил целият надран и в рани. Баща му обаче се оплел в мрежите и загинал. Информацията бе потвърдена и от Началника на Морска администрация – Варна, кап. Валентин Енчев. Наблизо се озовал автомобил на Гранична полиция. Полицаите успели да извадят и лодката, и трупа. Ще бъде образувано разследване. Предстои да бъде изяснено дали рибарите са били със спасителни жилетки. Това е втори случай на загинал рибар по нашето Черноморие само в рамките на един месец, уточни кап. Енчев. Морето в неделя сутринта беше изключително лошо, обясниха рибари. Имало е много вълни и опасно мъртво вълнение. Дори опитни морски вълци са се отказали да влизат с лодките си.", "date": "2018.10.07", "title": "Рибар от Балчик се удави край Тузлата"}
{"url": "https://www.monitor.bg:443/bg/a/view/lubo-poletja-s-vtori-singyl-ot-kakto-predi-146223", "text": "Когато пееш така за физическото сливане на две тела, сиреч секс, че всичко да мирише на голямата любов, тогава... значи си Любо Киров. А когато успееш да облечеш идеята си в музика и клип – значи летиш със собсвен стил – стил „Любо“. Става дума за новото парче на музиканта, което носи името „Летим“ и за чистата статистика за два дни видеото е изгледано близо 60 000 пъти само в Youtube, а стотици коментари под него не казват нищо друго освен „Браво“. Почти всеки голям изпълнител, оставил следа в световната музикална история, има поне едно парче, под чийто звуци феновете му да създават поколение. Е, у нас не беше съвсем така. Нашите изпълнители все дърпаха лиричната струна на онази възвишена любов, която никога не се материализира, а в жанра-опонент – изпадаха до твърде пошло изпяване на съвкуплението. Но, ето Любо драсна клечката кибрит (един от най-силните акценти във видеото, в което звукът от запалването на огънчето е перфектно вклинен в най-чувствения момент). И както пееха „Ъпсурт“ песента „дава ритъм на акта“. Вторият сингъл от албума „Както преди“ - „Летим“ е изключително силно парче, което и без клип може да накара две тела да станат „мохер“. Но с видеото нещата вече излизат извън границите на контрола, и както един от феновете на Киров беше написал в коментар: „Тази песен се слуша от голи хора“. Добавената визуална стойност е изцяло благодарение на един от талантливите родни актьори с поколение – Наум Шопов-младши и неговата любима в реалния живот Теа Минкова. Голотата на двамата е прецизно дозирана по ръба на нормата за стилно, а личните им страсти са перфектно отприщени от режисьора Кирил Киров - Кико и оператора Андрей Андреев. „Летим“ носи много от вдъхновенията на Любо в професионалния му път и мирише безумно на Принс с фалцетното му либидо. Малко преди да излезе новият албум на музиканта „Както преди“, в който той е основния виновник за музиката и текстовете на парчетата, заедно с Ангел Дюлгеров и Живко Петров, и дори сам записа барабаните за всички песни, той сподели пред „Монитор“, че това е албум, в който събира влиянията от музикалните си идоли в личен прочит на стиловете им. За финал, не закъсня и чуждата оценка на това парче, което спокойно може да сложим извън категорията „направено в България“. MTV Records са публикували кратък но може би ключов коментар под видеото на „Летим“, който гласи плоростичко „Please in English“!", "date": "2018.10.07", "title": "Любо „полетя“ с втори сингъл от „Както преди“"}
{"url": "https://www.monitor.bg:443/bg/a/view/dostavjat-lekarstva-s-dron-146218", "text": "Последно, куриерската компания DHL стана известна със своя дрон за доставки Parcelcopter, който доставя лекарства до отдалечено островно селище и планинска общност, като и двете се намират в Германия. Наскоро, най-новата версия на въздухоплавателното средство завърши пробен проект в Танзания. В продължилия шест месеца проект Deliver Future, Parcelcopter и DHL в партньорство с Deutsche Gesellschaft für Internationale Zusammenarbeit (група за устойчиво развитие), използвали новия дрон за доставка на лекарства от склад в град Мванза, Танзания до болница на остров Укереве в езерото Виктория, област, която е дом на около 400.000 души. Parcelcopter 4.0 е извършил успешно над 180 излитания и кацания, прелитайки общо над 2.200 км, прекарвайки около 2000 минути в полет.", "date": "2018.10.07", "title": "Доставят лекарства с дрон"}
{"url": "https://www.monitor.bg:443/bg/a/view/margo-robi-stava-barbi-146229", "text": "Като най-известната кукла в света – Барби, ще видим холивудската красавица Марго Роби. Продуцентите ухажват 28-годишната актриса с австралийски корен за главната роля в предстоящ едноименен филм. Приближени до екранната Харли Куин издават, че преговорите са към края си и е почти сигурно, че ще видим Роби в розовото костюмче на персонажа. По игралния филм за Барби се работи от миналата година, като главната роля беше поверена на Ейми Шумър. „За съжаление, вече не мога да се отдам на Барби, заради натоварен график. Но лентата е много обещаваща.“, заяви миналия март звездата от „Диагноза: Секси!“. След Шумър, Ан Хатауей трябваше да се разходи в кокетните обувки на знаменитата кукла, но и нейното име отпадна от каста. По първоначална идея сюжетът трябва да се върти около изгонването на Барби от нейния свят, тъй като не е достатъчно перфектна. Възможни са промени в историята, тъй като оригианлният сценарий е скроен за по-острото чувство за хумор на Шумър. На режисьорския стол за „Барби“ сяда Алета Джоунс, а продукцията се очаква да излезе на голям екран през май 2020 година.", "date": "2018.10.07", "title": "Марго Роби става Барби"}
{"url": "https://www.monitor.bg:443/bg/a/view/ruski-oligarsi-prevzemat-florencija-146228", "text": "Олигарси и милиардери лудуват във Флоренция и пръскат купища пари за кеф и за инвестиции в културно – историческото наследство на града на Ренесанса. С това обобщение най-тиражираният италиански всекидневник „Кориере дела сера“ започна дописката си за големия купон, който вдигна във Флоренция в събота Вячеслав Моше Кантор за неговия 65-ти рожден ден. Във визитката на вестника баровецът е представен като богаташ с 3,7 млрд. евро пара, колекционер на произведения на изкуството, филантроп и най-вече президент на мощната организация Европейски еврейски конгрес. А за да отпразнува годишнината си на висота, Вячеслав Кантор наел за три дни и срещу 134 хил. евро дворецът–символ на Флоренция „Палацо Векио“. Тоест „Старият дворец“ на български, който през Средновековието е бил резиденция на легендарните местни владетели Медичите, а сега е представителна сграда на кметството. Но „Палацо Векио“ е също така музей и картинна галерия, през които всеки ден преминават хиляди туристи от цял свят. Само че още в сряда дворецът бе затворен за посетители и според свидетели превърнат в лъскав салон за ядене, пиене и веселба. На която според медиите на Апенините са присъствали точно 250 лично поканени от Вечеслав Кантор именити личности начело с бившите премиери на Великобритания и Италия – Тони Блеър и Матео Ренци. За доброто настроение пък на купонджиите се грижили цяла вечер американската поп-звезда Кати Пери и Московската филхармония. Що се отнася до подаръците, които Вячеслав Кантор получил за рождения си ден, то според медиите най-големият от тях му бил направил кметът на Флоренция Дарио Нардела. Защото той връчил на руския олигарх символичния ключ на столицата на Ренесанса, признавайки го така за неин почетен гражданин. Срещу отдаването под наем на „Палацо векио“ на богаташа възропта опозицията в общинския съвет. Нейните представители припомниха в нарочна декларация, че вместо да посреща баровци в двореца – символ на Флоренция, кметът Нардела трябва да се заеме част по-скоро с почистването на града. Защото от доста време той тънел в боклуци и хаос - проблеми, с които според опозицията сегашните му началници не можели да се справят.  ", "date": "2018.10.07", "title": "Олигарси превземат Флоренция"}
{"url": "https://www.monitor.bg:443/bg/a/view/jestokost-pikap-vlachi-kuche-vyv-varna-izdirvat-sobstvenika-s-policija-146226", "text": "Пореден грозен инцидент, показващ човешка жестокост към животните демонстрира варненец, заснет по централен булевард да влачи вързано куче с пикапа си. Снимката е направена на бул. „Васил Левски“ в морската столица и мълниеносно бе разпространена в социалната мрежа, която гръмна от негодувание и закани към извършителя. От природозащитната организация Animal hope-Varna съобщиха, че веднага са подали сигнал на телефон 112 и жалба в полицията. „В момента се издирват свидетели, като номерът на колата е В6395РМ“, посочиха още от организацията. Според последна информация, по случая е образувано досъдебно производство. „Търсят се още свидетели. Умоляваме, ако има още, да се свържат нас. Анонимността им е гарантирана!“ Кристияна Георгиевна от Animal Hope Bulgaria – Varna казва, че в полицията са приели присърце сигнала. „Отношението беше сериозно и приеха жалбата ни. Остава да вярваме, че ще го намерят (извършителя) и ще се докаже престъплението! Има образувано досъдебно производство. Разследват!“ В същото време негодуванието набираше сила. „Зверове ли сме или хора?”, питаха варненци в коментарите си в социалната мрежа. Според Надка Мандева „Боклукът си остава боклук, дано му се случи същото!“ Други са още по-крайни, като коментираха, че „Решението е едно-сваляш изрода от пикапа, вързваш го до кучето и подкарваш пикапа!“ Трети бяха открили автомобила и съобщаваха, че „Пикапът се намира зад механа „Мамин Кольо“ във Владиславово. Някои от посетителите на заведението дори твърдят, че това е куче, от порода хъски, което са виждали, вързано за къс синджир.", "date": "2018.10.07", "title": "Пикап влачи куче във Варна, търсят собственика с полиция "}
{"url": "https://www.monitor.bg:443/bg/a/view/syprugyt-na-tina-tyrnyr-ja-daril-s-bybrek-146225", "text": "Певицата Тина Търнър е получила бъбрек от съпруга си – немския музикален продуцент Ервин Бах. Че мъжът й е станал донор на присадения орган разкрива самата суперзвезда в автобиографичната си книга, която предстои да излезе на пазара. Изпълнителката на Proud Mary споделя, че отдавна имала проблем с бъбреците и към 2016 година те работели с 20 процента от капацитета им. Положението ставало все по-сериозно и се налагала трансплантация. „Тогава моят съпруг Ервин Бах ме изненада, като ми заяви, че желае да ми дари един от бъбреците си. пише тя. Книгата носи името \"Тина Търнър:Моята любовна история\", а откъси от нея бяха публикувани предварително от издателство \"Пенгуин букс\". В четивото певицата насърчава хората да даряват своите органи. Търнър и Бах си казаха заветното „да“ през 2013 година. Двамата са заедно много преди това.", "date": "2018.10.07", "title": "Съпругът на Тина Търнър я дарил с бъбрек  "}
{"url": "https://www.monitor.bg:443/bg/a/view/genialnata-prijatelka-ojivjava-na-malkija-ekran-trejlyr-146078", "text": "Дръж приятелите си близо, а враговете си още по-близо. Какво се случва, когато най-довереният ти другар се превърне в най-големия ти кошмар, ще видим в сериала „Гениалната приятелка“. Едноименният бестселър на писателката Елена Феранте от 2011 година оживява на малкия екран пред българския зрител през ноември. Продукцията на HBO и RAI разказва в осем епизода вдъхновяващата история за женското приятелство. Сюжетът се разгръща в опасния, но пленяващ Неапол и обхваща цели 60 години, а това, което гъделичка любопитството е тайната на Лила - най-добрият приятел и най-лошият враг на Елена Греко. Лила изчезва мистериозно без следа, а Елена започва да пише за отношенията им, още от деня на тяхното запознанство в училище през 1950 година. На режисьорския стол за поредицата сяда Саверио Костанцо. Самата Феранте е съсценарист на сериала, заедно с Франческо Пиколо, Лаура Паолучи и Саверио Кастанзо. Сериозната подготовка за крайния продукт дава в аванс заявка за шедьовър. Кастингът за „Гениалната приятелка“ продължава цели осем месеца и в него се включват над 9000 деца и 500 възрастни кандидата за ролите. Участниците са и професионални актьори и съвсем обикновени хора, много студенти и ученици от местните училища. Поради ретроспекцията в историята, главните роли са поверени на две млади момичета, за да се превъплътят в Елена и Лила като деца, както и още две, които да изобразят героините като млади дами. За снимките са построени декори около 250 000 кв. м., за изграждането на които са били нужни 100 дни. За да се пресъздаде кварталът, описан в романа, са издигнати 14 фасади на сгради и 5 интериора на апартаменти, както и декори на църква и тунел. Дизайнерският отдел пък събира над 1500 оригинални костюма, много от които са ушити специално за продукцията. На международния филмов фестивал във Венеция през септември бяха излъчени части от „Гениалната приятелка“, а критиците и публиката веднага прегърнаха екранизацията. Премиерата на сериала в HBO GO е насрочена за 19 ноември.", "date": "2018.10.07", "title": "\"Гениалната приятелка“ оживява на малкия екран (+ТРЕЙЛЪР)"}
{"url": "https://www.monitor.bg:443/bg/a/view/4-ma-ot-7-nata-arestuvani-za-zloupotreba-s-onkolekarstva-ostavat-v-kiliite-146214", "text": "   Четирима от обвинените за износ на онколекарства остават в  килиите. Това реши късно снощи Специализираният наказателен съд. По-рано прокуратурата поиска постоянен арест за шестима от общо седемте задържани.    В петък двама лекари и още петима души бяха арестувани по подозрение за незаконна търговия с лекарства за онкоболни пациенти. Според прокуратурата групата е действала малко повече от година. Ръководителят е осъществявал контакт с лекари и медицински лица от хематологията \"Йоан Павел\" и болница \"Св. Мина\" в Благоевград, които са имали достъп до лекарства за онкоболни. Тези лекарства са били  купувани и в последствие заменяни с такива с изтекъл срок на годност или с неясен произход. Другото твърдение на прокуратурата е, че са отклонявани лекарства без да бъдат вливани на пациентите, съобщи БНР. До разкриването на групата се стигнало след предаване на белязани лекарства между трима от престъпната група. Адвокатите на част от задържаните не се съгласиха с прокуратурата. Соченият за ръководител на групата Милослав Пейков, а също така Борислав Сотиров, Калоян Молалийски и Делян Гонсузов остават под стража, тъй като има опасност за извършат ново престъпление. Зора Балчийска, Небесна Балчийска и Светлана Тюлекова ще са под домашен арест поради здравословни причини. Мярката подлежи на обжалване в тридневен срок. Наблюдаващият прокурор Лидия Манолова допусна възможността да има още обвиняеми по делото. Седемте души, сред които двама лекари и фармацевт, бяха задържани след акцията на Спецпрокуратурата и ГДБОП в онкоболници в София и Благоевград.       Припомняме, че арестуваната в Благоевград на работното си маясто  на 4 октомври аптекарка Светлана Тюлекова в онкоболницата „Св. Мина от няколко години е трудно подвижна и се придвижва с патерица. Тя страда от тежка дископатия. Според благоевградския  в. „Струма“  аптекарката е задържана от антимафиотите в момент, когато изнася ампули със скъпи лекарства, предназначени за онкоболните. Илачите са изцяло внос от чужбина и не се продават в аптечната мрежа. Светлана Тюлекова ги е предавала срещу пари на посредник, който ги е предоставял на лицензирана фирма за реекспорт на лекарства.     Светлана Тюлекова е вдовица, майка е на 2 деца, има и внуци. Брат й Д.Тюлеков също е фармацефт, собственик е на аптека в Благоевград.", "date": "2018.10.07", "title": "4-ма от 7-ната арестувани за злоупотреба с онколекарства остават в килиите"}
{"url": "https://www.monitor.bg:443/bg/a/view/bmw-x4-porasna-i-se-razhubavi-146179", "text": "През 2014 г. се появи първото BMW X4, което споделяше платформата с Х3 (F25), но се отличаваше със скосената задна част на покрива, подобно на големия родственик Х6. Въпреки че не беше от най-красивите дизайнерски модели на BMW, от него за по-малко от 4 години бяха продадени над 200 000 бройки по целия свят. Тази година BMW представи второто поколение на Х4, което споделя новата платформа CLAR с актуалното X3 (G01). Новото високопроходимо купе с 4 врати вече е пораснало на размери и е станало много по-красиво и елегантно. Дължината на BMW Х4 сега е 4,75 метра, широчината е 1,92 метра, височината – 1,62 метра, а междуосието - 2,86 метра. В конструкцията му са използвани широко алуминиеви сплави и композитни материали, благодарение на което теглото е намалено с 50 кг. Аеродинамиката също е значително подобрена и сега коефициентът на обтекаемост е намален до 0,20. Салонът на BMW X4 е облицован с кожа още в базовата версия, а осветлението е светодиодно, като можете да избирате от 6 различни цвята. Повечето от детайлите в интериора са заимствани от новото X3, като преобладават хоризонталните линии. Таблото за управление служи като дисплей и неговата конфигурация може да се променя. Най-важните данни се проектират на предното стъкло, точно пред погледа на водача. Централният панел е традиционно насочен към водача, а дисплеят на мултимедийната система в зависимост от нивото на оборудването е с диагонал 8,0 или 10,25 инча. Той е сензорен, но може да се управлява и от кръглия джойстик, а срещу доплащане се предлага и система за разпознаване на жестове. Предните седалки са удобни и имат добра странична опора. Те са оборудвани с отопление и вентилация, както и електрически настройки. На втория ред съществено е увеличено мястото за краката на пътниците, а пространството над главата остава на нивото на предшественика, така че за хора с ръст над 1,80 метра ще бъде леко притеснено. Затова пък облегалката променя ъгъла на наклон. Обемът на багажника се е увеличил до 525 литра в нормално състояние и 1430 литра със сгънати задни седалки. Капакът е оборудван с електрическо задвижване и се отворя със сензори под задната броня. Стандартното оборудване на BMW X4 е разширено и включва система за безключов достъп, пълен електрически пакет, тризонов автоматичен климатик, сензори за дъжд и светлина, аудиосистема, Bluetooth връзка, сателитна навигация, камера за обратно виждане, адаптивен круиз контрол с технология за автоматично спиране. В салона са инсталирани 7 въздушни възглавници, както и системи за стабилизация и контрол на налягането в гумите. Към списъка с опции са добавени вентилация на предните седалки, автопилот за паркиране с дистанционно управление, Wi-Fi, камери за 360-градусов кръгов обзор от птичи поглед, разпознаване на пътните знаци и полуавтономно движение. Новото BMW X4 се предлага с избор от седем двигателя. Бензиновите мотори са 2,0-литрови 4-цилиндрови с мощност 184 к.с. при модела xDrive20i и 252 к.с. при xDrive30i, а горещата версия M40i е с 3,0-литров е 6-цилиндров мотор с 354 к.с. Дизеловите мотори са 2,0-литрови с мощност 190 или 231 к.с., както и 3,0-литрови с 265 или 326 к.с.  Всички версии са оборудвани с 8-степенна автоматична скоростна кутия, която работи безупречно и демонстрира много бързи реакции. Ако сте спокоен и улегнал водач, който не държи да изпревари всички пред него, можете спокойно да заложите на най-скромната дизелова версия xDrive20d със 190 к.с. Тягата от 400 Нм е напълно достатъчна за пъргаво придвижване, а спринтът от 0 до 100 км/ч отнема 8 секунди. Изненадващо приятен е ниският разход на гориво, който в града е около 7 л/100 км,  а при спокойно шофиране по извънградски път е не повече от 5,5 л/100 км. Още по-динамичен е двигателят с мощност 231 к.с. и 450 Нм в модела X4 xDrive25d. С този турбодизелов двигател всъдеходът ускорява от място до 100 км/ч за 6,8 секунди. Въпреки по-високата мощност, при спокойно темпо BMW X4 xDrive25d харчи не повече от 5,5 л/100 км, а в града разходът е в рамките на 7 л/100 км. Най-мощната версия на новото BMW X4 е модификацията M40d. Под предния капак на модела се крие 3,0-литров 6-цилиндров битурбо дизелов двигател, който развива мощност от 326 к.с. при 4400 об/мин. Благодарение на огромния максимален въртящ момент от 680 Нм, налични при 1750 об/мин, „шестакът” ускорява всъдехода от място до 100 км/ч само за 4,9 секунди. Още повече се усеща силата на мотора при изпреварване с ограничена видимост. Настигайки движещ се отпред автомобил, подавам ляв мигач, връщам до четвърта предавка с ръчния режим на автоматичната трансмисия и натискам докрай газта, а колата се изстрелва напред като куршум. Измерванията показват, че ускорението от 80 до 120 км/ч става за 3,7 секунди. Когато го пришпоря, 6-цилиндровият мотор издава плътен гърлен звук, наподобяващ мощен бензинов двигател. В същото време при спокойна езда агрегатът работи много гладко, но загатва мощта си с по-висок тембър на звука. Огромната тяга ме подтиква да карам като хала на безлюден планински път, където се убеждавам колко много радост от шофирането доставя BMW X4 M40d. Дори и с работеща стабилизираща система се чувства как задните колела леко пробуксуват, което кара колата да се държи като автомобил със задно предаване. Ако изключите DSC - динамичния контрол на стабилността, и на изхода от завоя скочите върху педала на газта, BMW X4 тръгва настрани. Това поведение се улеснява не само от спортно настроената система за задвижване на четирите колела xDrive, но и чрез блокиране на диференциала на задния мост, с който разполагат само M-версиите. Степента на блокиране зависи и от избора на режима на работа на DSC - при нормални условия тя е малка, а когато системата е изключена, се увеличава. Когато електрониката е напълно дезактивирана, е възможно блокиране на 100%. Това значително подобрява динамиката на изхода от завоите, но изисква умения за постоянна корекция на приплъзването. Като чистокръвно BMW, новото Х4 M40d има малък инерционен момент по отношение на вертикалната ос и позволява дрифтове. Разходът на гориво при X4 M40d е много приемлив. На извънградски път консумира около 6 л/100 км, а при динамично шофиране се увеличава двойно. Новото BMW X4 е оборудвано задължително със задвижване на четирите колела. Просветът е доста голям - 204 мм и автомобилът не изпитва затруднения извън пътя. Воланът е точен, информативен и приятно тежък. Системата за векторно управление на тягата неутрализира недозавиването. Ниската каросерия изненадващо малко се наклонява в завоите, а колата вози дори по-комфортно, отколкото преди. Това се дължи на новото окачване с двойни напречни лостове. Шасито на автомобила е добре настроено, а още по-добро е поведението му в завоите, благодарение на опционалните адаптивни амортисьори. Подобрена е шумоизолацията на салона, което се забелязва особено при високи скорости. Новото BMW X4 вече се продава у нас, като цените започват от 97 500 лева, а спортните М-версии струват 138 000 лева.", "date": "2018.10.07", "title": "BMW X4 порасна и се разхубави"}
{"url": "https://www.monitor.bg:443/bg/a/view/lovci-na-hrana-dirjat-recepti-po-sveta-i-u-nas-146074", "text": "Кулинарните майстори шеф Андре Токев и Събин Ранков отново влизат в ролите на „Ловци на храна” за трети сезон, като този път ще напуснат пределите на България. „Енциклопедистът” от журито на MasterChef и неговият забавен асистент ще търсят познати вкусове и нови рецепти в Македония, Гърция и Турция. Домакините от съседните държави ще им покажат ястията, с които най-много се гордеят, а „ловците“ ще открият, че турската, гръцката, македонската и българска кухня отдавна са обединили вкусовете си и говорят на един език – този на кулинарните истории. Защото „всяка рецепта разказва история”. Разбира се, Токев и Ранков няма да пропуснат да обиколят и интересни кътчета в родината, за да се срещнат с наследниците на старите българи капанци, нравите на шопите и да открият, че кухнята на траките се е запазила и до днешни дни. Новият сезон на „Ловци на храна“ стартира на 14 октомври от 12:30 часа по bTV.", "date": "2018.10.07", "title": " „Ловци на храна” дирят рецепти по света и у нас "}
{"url": "https://www.monitor.bg:443/bg/a/view/pompeo-v-kndr-146215", "text": "Държавният секретар на САЩ Майк Помпейо пристигна тази сутрин в Пхенян и ще се срещне със севернокорейския лидер Ким Чен-ун, за да обсъди денуклеаризацията на Корейския полуостров и установяването на мир, съобщи агенция Йонхап. Помпейо пристигна в севернокорейската столица от Токио, където вчера се срещна с премиера на Япония Шиндзо Абе и с външния министър Таро Коно. По-късно днес държавният секретар ще замине за Сеул, за да информира за разговорите си в Пхенян президента на Южна Корея Мун Дже-ин и министъра на външните работи Кан Кьон-уа, а утре ще замине за Пекин за срещи с китайски официални лица.", "date": "2018.10.07", "title": "Помпео в КНДР "}
{"url": "https://www.monitor.bg:443/bg/a/view/senatyt-odobri-kandidaturata-na-bret-kavano-za-vyrhovnija-syd-na-sa-sht-146216", "text": "Американският сенат утвърди кандидатурата на Брет Кавано за Върховния съд на САЩ, предадоха информационните агенции. Кавано беше подкрепен с 50 гласа, 48 бяха \"против\". Гласуването на сенаторите беше съпроводено от улични протести. То беше предшествано от нови свидетелства за сексуални посегателства и непристойно поведение от страна на Кавано през студентските му години. През изминалата седмица ФБР проведе разследване по обвиненията срещу него, при което бяха проверени данни, свързани с биографията му, напомня Би Би Си. Докладът на ФБР, който беше завършен на 3 октомври, беше изпратен в сената. Сенаторите обаче нямаха възможност да го четат свободно, тъй като документът беше предоставен само в един екземпляр, а копирането му беше забранено. Поради това се наложи той да бъде прочетен пред членовете на сената. До момента Кавано беше съдия в Апелационния съд на окръг Колумбия.", "date": "2018.10.07", "title": "Сенатът одобри кандидатурата на Брет Кавано за върховния съд на САЩ"}
{"url": "https://www.monitor.bg:443/bg/a/view/tejka-tehnika-zalichila-sledite-ot-djipa-blysnal-11-godishnata-sara-146217", "text": "Грейдер е заличил следите от джипа, който блъсна дете във врачанското село Търнак преди дни. Тежката техника е работила на мястото на инцидента малко преди идването на изпратените от главния прокурор Сотир Цацаров разследващи от Националната следствена служба, съобщи bTV. Обвинител №1 се зае със случая, след като стана ясно, че шофьорът на джипа е бил пуснат почти веднага след инцидента, а близките на 11-годишната Сара изразиха съмнението си, че местните полиция и следствие може да манипулират разследването. Според тях той е бил и пиян. \"Полицаите са с него\", коментира пред камерата на bTV човек от семейството на момичето. Хората са гневни, защото чак сега започнали обещанията за разширяване на пътя, който минава близо до къщите, но няма нито легнали полицаи, нито ограничение в скоростта.  Междувременно, през общи познати водачът изявил желание да помогне за лечението на Сара. Близките обаче са категорични - освен това той трябва и да бъде в ареста и да отговаря за действията си пред закона. Състоянието на Сара остава тежко, лекарите в плевенската болница продължават борбата за живота на детето.", "date": "2018.10.07", "title": "Тежка техника заличила следите от джипа, блъснал 11-годишната Сара"}
