{"url": "https://www.monitor.bg/bg/a/view/oshte-dve-jertvi-pri-katastrofa-na-pytja-varna-burgas-105459", "text": "Двама души са загинали при катастрофа на пътя Варна – Бургас преди курортен комплекс „Камчия“. Около 20:00 часа тази вечер на пътя Варна – Бургас, на около 1 км преди к.к. „Камчия“, е възникнало пътнотранспортно произшествие, съобщиха от варненската полиция. „Фолксваген“ с врачанска регистрация е катастрофирал. Според първоначалната информация двама души са загинали. Причините и обстоятелствата около инцидента се изясняват. По-рано днес при   загинаха други двама души, след като една от ранените жени издъхна в болницата.", "date": "2018.07.14", "title": "Още две жертви при катастрофа на пътя Варна - Бургас"}
{"url": "https://www.monitor.bg:443/bg/a/view/dvama-myje-se-udaviha-v-rusensko-105454", "text": "Двама мъже се удавиха в Русенско в различни водоеми. Тази сутрин в лимана на Пристанище Запад в Русе е потънал 39-годишен мъж. Сигналът е подаден в 8:40 часа, съобщиха от Гранична полиция – Русе. Човекът е паднал от плавателен съд във водата по време на работа и не е изплувал. Инцидентът е станал пред свидетели. Колеги на мъжа се хвърлили да го спасяват, но не са успели. На мястото е изпратен катер на „Гранична полиция“ за извършване на издирвателни дейности. Също тази сутрин от водите на езерото Липник край русенското село Николово е изваден трупът на Красимир Б. Мъжът е на около 50 години и е жител на селото, каза кметицата Марийка Генова. Изяснява се дали причината за удавянето е нещастен случай или самоубийство.", "date": "2018.07.14", "title": "Двама мъже се удавиха в Русенско"}
{"url": "https://www.monitor.bg:443/bg/a/view/4-vladici-se-moliha-za-djado-pankratij-105451", "text": "Четирима митрополити се събраха в Стара Загора, за да отслужат света заупокойна литургия в памет на споминалия се точно преди 20 години на 14 юли владика Панкратий, който десетилетия наред е изпълнявал функции на външен министър на Българската православна църква. Рамо до рамо в храма „Свети Димитър, Солунски чудотворец“ в  застанаха сливенския Йоаникий, великотърновският Григорий, западно-европейския Антоний и домакинът им Киприан. В събота на същото място бе отслужена заупокойна трисагия. Починалият внезапно на 72 години владика е погребан до стените на митрополитския храм, погребението му някога събра всички членове на някогашния Синод, лично се поклони пред тленните му останки и тогавашния патриарх Максим, припомнят богомолците от Стара Загора. Роденият със светското име Панчо Дончев владика е сред „бащите“ на най-новата ни конституция като депутат от Великото народно събрание, но така и не полага подписа си под нея. За старозагорски митрополит е избран през 1967 година, през 1992-а е лишен от сана си заради присъединяване към разколниците, издигнали за временен  наместник неврокопския владика дядо Пимен. Временно делата в епархията се водят от великотърновския Григорий, но той така и не посмя да влезе в митрополитския дом до парк Аязмото.Три години по-късно се покайва и на 12 декември 1995-а е възстановен. През 2017-а, по повод половин век от избора му за йерарх на старозагорската митрополия бе издадена книга за него и бе заснет документален филм, тогава на гроба му се поклони настоящият патриарх Неофит.", "date": "2018.07.14", "title": "4 владици се молиха за дядо Панкратий"}
{"url": "https://www.monitor.bg:443/bg/a/view/150-godini-po-kysno-pravnuchka-na-zaginal-do-hadji-dimityr-chetnik-izkachi-buzludja-105450", "text": "Правнучка на загинал до войводата Хаджи Димитър Асенов четник изкачи за пръв път старопланинския връх Бузлуджа, за да се поклони на лобното му място 150 години след сражението от 18 юли 1876 година. Незрящата Венета Константинова Стоянова-Даскалова от Горна Оряховица с бяло бастунче в ръка сподели, че никога до сега не е успявала да стигне до тук и със сълзи на очи постави китка цветя до плочата, където е изписано името на прадядо й Никола Стоянов. Редом с нея беше и 95-годишният Минчо Минчев от Казанлък, който идва неизменно на това легендарно място от далечната 1934-а, когато едва 9-годишен бил доведен от родителите си първо на Шипка за освещаването Паметника на свободата, а след това и на лобното място на Хаджията. Дядо Минчо показва къде точно е бил първият паметник и къде са се намирали каменните саркофази, в които някога са били погребани костите на 25-те загинали в битката герои. По думите му едва преди 20 години било уточнено мястото, където е бил пронизан от турските куршуми войводата, там старозагорски туристи поставили скромен знак. Мястото е на двадесетина метра по-встрани от монумента, дело на скулптура Любен Димитров. Близо хиляда души се изкачиха тази година на върха, заупокойната молитва отслужи игуменът на Шипченския манастир архимандрит Богослов, който час по-късно освети и традиционния курбан , раздаван наместо помен за жертвите. В словото си към множеството вицепремиерът и министър на отбраната Красимир Каракачанов, под чийто патронаж премина честването отбеляза:“Днес ни призовават да бъдем политически коректни и да не бъдем крайни, но трябва да казваме истината, такава каквато е. А тя е че тези 125 млади българи, които преминаха Дунава и след 4 епични сражения положиха костите си по Балкана, а някои бяха избесени по центровете на Казанлък, Стара Загора и Русе, дойдоха да се борят не срещу някакво си присъствие, а срещу черното 500 – годишно турско  робство. И това трябва да бъде ясно на всички.Тези хора минаха Дунава, за да вдигнат народа на всеобщо въстание.Това е първият голям , организиран опит за повдигане на българския народ.Четите на Стефан Караджа и Хаджи Димитър Асенов идват в България като освободителната българска армия.Погледнете плочите, ще видите че в тези чети е имало българи от всички наши земи.От Македония, Северна Добруджа, от Одринска Тракия.От онези земи, които днес ние забравяме като забравяме и българите там, може би улисани от някакви нови хоризонти.Всички те дойдоха да мрат за свободата на целокупния български народ.Те положиха костите си , за да я има съвременна България. Те положиха костите си не да бъдем днес разделени, противопоставяни и един друг да се гледаме накриво.Те си мечтаеха за друга България. За една България, в която ние, българите ще бъдем единни след като извоюваме свободата си.Това не трябва да го забравяме. Не трябва да забравяме, че родът на войводата Хаджи Димитър продължи да дава своя принос и за освобождаването на останалите под турско робство етнически българи.Неговият племенник Кръстьо Асенов положи живота си за поробените българи в Македония, загинал като войвода на чета в Егейска Македония, която днес се намира в Гърция…Ние почитаме тези хора, защото те пренебрегнаха личните си чувства, личните си човешки амбиции, семейства, възможност за някаква кариера и умираха за България. Следваме ли техния пример? Готови ли сме и какво сме готови да направим за България? Преди да искаме трябва да се запретнем и да изграждаме тази България така, както го правеха предшествениците ни…“ След поднасянето на венците пред паметника бе валидирана специална пощенска картичка, посветена на юбилейната годишнина.Печата върху нея бе поставен съвместно от зам. председателя на парламента Емил Христов, вицепремиерът Красимир Каракачанов, кмета на Казанлък Галина Стоянова и директорът на националния парк- музей „Шипка – Бузлуджа“ Чавдар Ангелов. Точно 40 минути продължи възстановката на епичното сражение в която участие взеха точно 150 активисти на националното дружество „Традиция“ и други родолюбиви организации, пристигнали на върха от 23 населени места из цялата страна. За седми път в образа на погиналия едва 28-годишен сливналия Хаджи Димитър Асенов се вживя бившият полицай от Казанлък Николай Байнов, а сред трите самодиви по ботевата балада за четвърти път беше и ученичката от Града на розите Николета Янева. До късно следобед в събота от импровизираната трибуна в края на Историческа поляна ечаха песни от над 20 състава, включили се в първия събор надпяване „Балканът пее хайдушка песен“.", "date": "2018.07.14", "title": "Правнучка на загинал до Хаджи Димитър четник изкачи Бузлуджа (СНИМКИ)"}
{"url": "https://www.monitor.bg:443/bg/a/view/djokovich-nadhitri-nadal-i-shte-igrae-za-trofeja-na-uimbyldyn-snimki-105453", "text": "Новак Джокович се завърна! Сърбинът се класира за финала на „Уимбълдън“, след като успя да пречупи с 3:2 сета световния №1 Рафаел Надал, в отделните части 6:4, 3:6, 7:6 (9), 3:6, 10:8. Двубоят започна в петък вечер, но беше прекъснат след тайбрека в третия сет. При подновяването днес Надал успя да вземе четвъртия сет и така двубоят влезе в пълния си формат. В петия сет и пред двамата се откриваха възможности за пробив, но мачът се движеше гейм за гейм. При 9:8 Джокович поведе с 40:0, получи три последователни мачбола и успя да подпечата успеха си, пише tennis24.bg. Във финала в неделя сърбинът ще срещне Кевин Андерсън, който в петък също записа маратонски двубой и успех над Джон Иснър. За южноафриканеца това ще бъде второ участие на финал в турнир от Шлема след US Open миналата година, където загуби от Надал. Джокович пък ще преследва своята 4-а титла от „Уимбълдън“ и общо 13-а от Мейджър турнир. „Не знам какво да кажа. В момента ми е трудно да опиша емоциите си. Беше страхотен двубой, Надал също имаше своите шансове и заслужаваше да спечели“, коментира Джокович секунди след последната точка в срещата. „Последните 15 месеца не бяха никак лесни за мен, но ето, че отново съм тук. Точно заради подобни двубои продължавам да тренирам и да се подготвям. Нямам никакво време за почивка, защото финалът е утре. Познавам Кевин, той е страхотен тенисист и добро момче. Заслужено е на финал, след като се представи силно в последните 2 седмици тук. Ще бъде страхотен двубой и голяма емоция, това е сигурно“, каза още Ноле. За Джокович това е първи финал в Шлема след US Open 2016, където беше спрян от Стан Вавринка в 4 сета, припомня tennis24.bg.", "date": "2018.07.14", "title": "Джокович надхитри Надал и ще играе за трофея на „Уимбълдън“ (СНИМКИ)"}
{"url": "https://www.monitor.bg:443/bg/a/view/temperaturi-do-33-gradusa-v-nedelja-105458", "text": "През нощта времето ще е ясно, в неделя - предимно слънчево. След обяд на места ще се развие купеста облачност, но само на отделни места в планинските и североизточните райони краткотрайно ще превали. Ще продължи да духа слаб до умерен северозападен вятър. Максималните температури ще са между 28 и 33 градуса. Над Черноморието ще е предимно слънчево. След обяд ще има временни увеличения на облачността, по-съществени в северните райони, където на отделни места краткотрайно ще превали и прегърми. Ще духа слаб северозападен вятър. Максимална температура на въздуха 27-30 градуса. Вълнението на морето ще е 1-2 бала. Температурата на морската вода е 25-26 градуса. В планините ще е предимно слънчево, след обяд с временни увеличения на облачността. Само на отделни места, главно в Западна Стара планина, краткотрайно ще превали. Ще духа умерен северозападен вятър. Максималната температура на височина 1200 метра ще е около 23 градуса, на 2000 метра - около 15 градуса.", "date": "2018.07.14", "title": "Температури до 33 градуса в неделя"}
{"url": "https://www.monitor.bg:443/bg/a/view/nikolina-angelkova-ministerstvoto-ne-e-izdavalo-kategorizacii-na-zavedenija-na-plaja-vyv-varna-105449", "text": "Във връзка с публикации в социалните мрежи относно неправомерно издаване на категоризации на заведения върху пясъчната ивица на плажовете в област Варна, министърът на туризма Николина Ангелкова отрече този факт. Тя направи това в официалната си страница в социалната мрежа facebook. „Уточнявам, че министерството на туризма не е издавало категоризации на самостоятелни заведения за хранене и развлечения на плажната ивица във Варна. Според действащото законодателство министерството на туризма категоризира хотели с категория 3,4 и 5 звезди и прилежащите към тях заведения, както и самостоятелни заведения за хранене и развлечения с категория 4 и 5 звезди. Самостоятелни заведения за хранене и развлечения с категория 1, 2 и 3 звезди се категоризират от общините”, поясни Ангелкова.", "date": "2018.07.14", "title": "Николина Ангелкова: Министерството не е издавало категоризации на заведения на плажа във Варна"}
{"url": "https://www.monitor.bg:443/bg/a/view/turskata-pop-zvezda-tarkan-veche-se-radva-na-dyshterichka-105452", "text": "Турската поп звезда Таркан обяви на профила си в Инстаграм, че вече има дъщеричка, съобщи \"Хюриет дейли нюз\". Бебето се е родило в Германия и ще носи името Лия. \"Тооооолкова сме щастливи, че не можем да го опишем с думи\", споделя Таркан в поста си в Инстаграм. Изпълнителят се ожени през 2016 г. за Пънар Дилек. Лия е име от арабски произход, което означава \"най-търпелив\". Някои семейства в Турция традиционно подбират имена, които носят ислямско значение. Макар името Лия да не се споменава в Корана, ислямската традиция го признава като името на жената на Яков. Таркан, познат като \"Принца на попа\", издава през 1992 г. дебютния си албум \"Отново без теб\", от който са продадени над 700 000 копия в Турция.", "date": "2018.07.14", "title": "Турската поп звезда Таркан вече се радва на дъщеричка"}
{"url": "https://www.monitor.bg:443/bg/a/view/nad-1000-jurnalisti-shte-otrazjavat-sreshtata-na-putin-i-trymp-v-helzinki-105455", "text": "Над 1000 журналисти ще отразяват срещата на върха между президентите на САЩ и на Русия в Хелзинки на 16 юли, която „развълнува дори спокойните финландци”, пише \"Росийская газета\".   Събитие от този геополитически мащаб се случи във Финландия за последен път през 1975 г., когато Москва и Вашингтон подписаха Хелзинкските споразумения - документ с огромно влияние върху целия свят, включително Съветския съюз, посочва московският официоз, напомняйки тогавашното сближаване между СССР и САЩ. Владимир Путин и Доналд Тръмп ще разговарят на 16 юли в хелзинкския президентски дворец - доста скромна жълта сграда с бели колони, служила до 1917 г. за резиденция на руския император, който бе и велик херцог на Финландия. За Тръмп това е първото посещение в северната страна като президент на САЩ, а Путин е влизал и преди в двореца - през 2001 г., когато се срещна с тогавашната финландски президент Таря Халонен. По-малко от седмица преди срещата на върха почти във всеки морски залив около Хелзинки дежурят катери на бреговата охрана. Над града постоянно прелитат полицейски хеликоптери. Полицаи в пълно снаряжение патрулират с коли, а полицаи по шорти - с бели велосипеди. Правоохранителните органи съобщиха, че по време на президентската среща за реда в града ще бдят около 2000 униформени полицаи и агенти на различни тайни служби, посочва вестникът. Според „Росийская газета” засиленото полицейско присъствие вече дава резултати, тъй като във Финландия се струпват крадци, главно джебчии - явно разчитащи, че полицията ще бъде заета с друго и няма да им обърне внимание. В неделя например полицията организира внезапна специална операция на летище Вантаа в Хелзинки и арестува група криминално проявени лица - доста на брой, долетели от съседен Стокхолм, отбелязва изданието. В деня на срещата между Путин и Тръмп обаче голяма част от полицаите ще бъдат събрани около президентския дворец, където се очаква да демонстрират правозащитници. Те ще преследват впрочем Тръмп във всички градове от предстоящата му европейска обиколка - освен Хелзинки, това са Брюксел, Лондон и Варшава, пише всекидневникът. Междувременно в столицата на Финландия поскъпват наемите заради очаквания приток на хора, включително журналисти. А службите за сигурност отделят специално внимание на хотел „Сейнт Джордж” в тихия градски център, където ще отседне американският президент. По непотвърдени данни луксозният апартамент на Тръмп се намира на третия етаж и гледа към старата църква в хотелския парк. Вечер на стъпалата на храма се събират млади хора, надуват музика и пият бира. Няма ли Тръмп да се оплаква от многото шум, пита се „Росийская газета”.", "date": "2018.07.14", "title": "Над 1000 журналисти ще отразяват срещата на Путин и Тръмп в Хелзинки"}
{"url": "https://www.monitor.bg:443/bg/a/view/belgija-povali-anglija-i-specheli-bronz-za-istorijata-105456", "text": "Белгия спечели бронзовите медали на световното първенство по футбол в Русия. В малкия финал „червените дяволи“ надиграха Англия с 2:0. Головете за белгийците реализираха Тома Мюние (4) и Еден Азар (82). Така Белгия записа най-доброто класиране в историята си на световни финали, след като досега имаше едно четвърто място на Мондиал 1986. Англия освен световната титла през 1966 година, записа още едно четвърто място след 1990-та. Двата тима се срещнаха и в последен мач в груповата фаза, когато Белгия отново победи (1:0) и попадна в считания за по-труден поток по пътя към финала. И двата тима обаче отпаднаха на полуфиналите и се срещнаха в утешителната среща.", "date": "2018.07.14", "title": "Белгия повали Англия и спечели бронз за историята"}
{"url": "https://www.monitor.bg:443/bg/a/view/kerber-ne-dade-shans-na-serena-i-triumfira-na-uimbyldyn-105457", "text": "Анджелик Кербер спечели турнира от Големия шлем \"Уимбълдън\". Германката се справи само за час с бившата номер 1 в света Серена Уилямс и надделя с 6:3, 6:3. 30-годишната Кербер вдигна своя първи трофей от този турнир, след като през 2016 година стигна до финала, но го загуби. Трофеят е общо трети за германката от Големия шлем. Серeна Уилямс пък направи страхотно представяне в Лондон, след като само преди 10 месеца роди момиченце. Американката обаче нямаше много шансове срещу Кербер. Световната номер 10 направи три пробива през първия сет и логично стигна до успех в него с 6:3. Във втори сет германката стигна само до един пробив, но той бе напълно достатъчен, за да го спечели с 6:3 и да вдигне трофея.", "date": "2018.07.14", "title": "Кербер не даде шанс на Серена и триумфира на „Уимбълдън“"}
{"url": "https://www.monitor.bg:443/bg/a/view/blysnatoto-na-zebra-vyv-vraca-dete-shte-se-vyzstanovjava-dylgo-105441", "text": "10-годишното момче, което бе блъснато на пешеходна пътека на булевард „Екзарх Йосиф“ във Враца, ще се възстановява дълго. То е със счупена тазобедрена кост и сериозни наранявания по главата и тялото си, което наложило да бъде оперирано, съобщиха от болницата. От полицията са категорични, че 67-годишната жена, която прегазила детето с „Форд Фиеста“, е виновна за тежкия инцидент, защото отнела предимството му. Момчето, което карало тротинетка, пресичало на зебрата, но тя не успяла да спре и го ударила. За провинението е отнета шофьорската й книжка и е образувано досъдебно производство срещу нея. Пред ченгетата тя твърдяла, че детето не е било на пешеходната пътека, но патрул на полицията, който станал свидетел на  произшествието, я опровергал.", "date": "2018.07.14", "title": "Блъснатото на зебра във Враца дете ще се възстановява дълго"}
{"url": "https://www.monitor.bg:443/bg/a/view/vrytnah-kontaktnija-kluch-i-djipa-mi-plamna-izvednyj-otpred-105440", "text": "„Врътнах контактния ключ и джипът ми пламна изведнъж отпред“, успя да каже само шокираният собственик на автомобила, който се запали днес сутринта на ул. „Яне Сандански“ в благоевградския квартал „Струмско“. Той пожела да не се споменава името му, но твърди, че колата му е била в пълна изправност досега. Два екипа пожарникари веднага се отзоваха на сигнала от тел. 112 и успяха бързо да се справят с огъня, за да не обхване съседните  коли. Гръм от газовата бутилка на джипа не се е чул, но возилото е изгоряло наполовина. Разследващите тепърва ще изясняват причините, предизвикали запалването на джипа.", "date": "2018.07.14", "title": "Автомобил изгоря в Благоевград"}
{"url": "https://www.monitor.bg:443/bg/a/view/semejstvo-si-kupi-kyshta-natypkana-s-trotil-105442", "text": "Новодомци от белослатинското село Бъркачево попаднаха на голямо количество тротил в къщата, която купили наскоро. При ремонт на тавана те се натъкнали на сандък, пълен с взрив, съобщиха от областната дирекция на МВР във Враца. Главата на семейството веднага се обадил в полицията за опасната находка. Униформените от Бяла Слатина отцепили района около къщата към 11 часа в петък. В селото пристигнали спешно служители на отдел „Противодействие на бомбения тероризъм“ от София. Те установили, че сандъкът съдържа 10 шашки тротил по 200 грама всяка. Взривът е иззет от тях и транспортиран за обезвреждане към 17 часа. Започнало е разследване срещу предишния собственик на къщата.", "date": "2018.07.14", "title": "Семейство си купи къща, натъпкана с тротил"}
{"url": "https://www.monitor.bg:443/bg/a/view/edin-zaginal-i-trima-raneni-pri-katastrofa-kraj-veliko-tyrnovo-105445", "text": "Един човек е загинал, а трима са ранени при катастрофа край Велико Търново, съобщиха от пресцентъра на МВР. Пътният инцидент е станал в 14:24 часа между маршрутка и тежкотоварен автомобил след разклона за село Пушево. По първоначални данни камионът е спукал гума, шофьорът е загубил контрол над движението и странично ударил микробус, превозващ хора. И двете превозни средства са извън пътното платно. Веднага към мястото на инцидента са насочени екипи на Пътна полиция и Спешна помощ. Обстоятелствата се изясняват.", "date": "2018.07.14", "title": "Един загинал и трима ранени при катастрофа край Велико Търново"}
{"url": "https://www.monitor.bg:443/bg/a/view/ukrepvat-bregovete-na-r-banska-pri-s-susam-105447", "text": "Коритото на река Банска спешно ще бъде почистено, а бреговете в участъка, който преминава през село Сусам, ще бъдат укрепени. Това става възможно, след като община Минерални бани е спечелила инвестиционен проект по програмата за развитие на селските райони, съобщи кметът Мюмюн Искендер. Пълното наименование на проекта е \"Аварийно почистване на коритото на река Банска и доизграждане на подпорни стени в регулаторните граници на село Сусам, общ. Минерални бани, област Хасково\". Проектът е на стойност 390 000 лева по евро програмата за развитие на селските райони. Малката родопска община е поискала сумата 1,164 милиона лева, но са отпуснати  около една трета от поисканите средства. Това е втори етап на европроекта. В първата фаза беше почистено коритото на река Банска и укрепени нейните брегове в участъка, който преминава през курорта и общински център Минерални бани.   ", "date": "2018.07.14", "title": "Укрепват бреговете на р. Банска при с. Сусам"}
{"url": "https://www.monitor.bg:443/bg/a/view/izpisvat-v-chetvyrtyk-12-te-spaseni-deca-v-tajland-105444", "text": "Дванадесетте тайландски момчета и техният футболен треньор, които бяха извадени от наводнена пещера със сложна и рискована спасителна операция, ще бъдат изписани от болницата идната седмица, съобщи днес здравният министър на Тайланд, цитиран от ДПА. \"Ще ни е необходимо сътрудничеството на медиите, докато момчетата и техните семейства се адаптират към обичайното си всекидневие\", каза министър Пиясакол Саколсатаядорн пред репортери в столицата Банкок. \"Ние им помагаме да се подготвят за вниманието, което ще получат от медиите\", добави той. Министерството публикува видеорепортаж от болницата в северната провинция Чианг Раи, близо до границата с Мианма, където спасените са настанени след 3-седмичната си подземна одисея. Вижда се, че всички те са в добро състояние и благодарят на своите спасители и на всички в страната и по света, стискали палци за благополучния изход от сагата. Всяко от момчетата на възраст между 11 и 16 г. посочва предпочитанията си какво му се яде. В момента те са на строго контролирана диета по медицински причини, след като някои от тях са загубили до 5 кг от теглото си при принудителния подземен престой и захранването им трябва да става внимателно и по точно определен начин в съответствие с хода на възстановяването и конкретното им състояние, предаде БТА. Малките футболисти все още носят предпазни маски срещу инфекции. Според министъра те ще бъдат изписани най-вероятно в четвъртък. Лекарите посочват, че децата ще бъдат внимателно наблюдавани и след това за евентуални физически и психологически последици в резултат на преживяното.  ", "date": "2018.07.14", "title": "Изписват в четвъртък 12-те спасени деца в Тайланд"}
{"url": "https://www.monitor.bg:443/bg/a/view/azija-ima-svoja-nov-bogatash-1-s-44-3-mlrd-systojanie-105439", "text": "Основателят на Alibaba Group Джак Ма вече официално не е най-богатият човек в Азия. От позицията го измести Мукеш Амбани, чиято компания Reliance Industries Ltd. увеличи стойността си за акция с 1,6%, достигайки рекордни стойности долара след края борсовата сесия в САЩ в петък, където компанията е листната. По данни на Bloomberg Billionaires Index състоянието на Амбани се изчислява на 44,3 млрд. долара, докато това на Ма остава 44 млрд. Индийският милиардер прибави 4 млрд. долара към богатството си само от началото на тази година, пише investor.bg", "date": "2018.07.14", "title": "Азия има своя нов богаташ №1 с $44,3 млрд. състояние"}
{"url": "https://www.monitor.bg:443/bg/a/view/stolichnata-pojarna-chestva-140-g-ot-syzdavaneto-si-105443", "text": "Столичните огнеборци честват 140 години от създаването на пожарната служба в града. Празникът бе отбелязан с атрактивна двучасова демонстрация на съвременна пожарна техника на площад \"Княз Александър I Батенберг\" в София. Жителите и гостите на града имаха възможност да се запознаят отблизо с техническите възможностите на службата, а най-смелите от тях - да бъдат пожарникари за няколко минути. Преди демонстрацията служителите на СД \"Пожарна безопасност и защита на населението\" поднесоха цветя пред паметника на колегите си, загинали при изпълнение на служебния си дълг. На тържествена церемония директорът на пожарната служба ст. комисар Веселин Гетов награди пожарникарите, проявили себеотрицание и мъжество при локализирането и ликвидирането на опасни и тежки пожари, аварийно-спасителни дейности и наводнения. На 14 юли през 1878 година в София за първи път е създадена организация от доброволци - пожарникари, съставена от столични жители по родове и съсловия. Протоколът, с който е документирано решението за създаването на първата пожарна команда е съхранен в протоколната книга на Софийския градски управителен съвет от 1878 г., намираща се в Софийски държавен архив. Първите български пожарни командири - Захари Коритаров, опълченецът Атанас Канарев, Димитър Тролев, Руси Караджов, Светослав Бойчев и други са ръководели потушаването на много пожари, проявявайки забележително умение, храброст и находчивост. Пожарната \"толумба\", както наричали командата в началото, е разчитала на конска тяга и каруци, натоварени с бурета, секири и канджи. Първите пожарникарски съоръжения пристигат от Виена през 1879 година - три ръчни помпи, 14-метрова стълба, каски и брадвички, а през 1925 г. е доставен на дежурство първият противопожарен автомобил.", "date": "2018.07.14", "title": "Столичната пожарна чества 140 г. от създаването си"}
{"url": "https://www.monitor.bg:443/bg/a/view/posetiteli-v-ns-kym-deputatite-mislete-za-naroda-105448", "text": "Да мислят за тоя народ, да работят за обществото и да не забравят клетвата, която са положили, също и да задържат младите хората в страната. Това бяха някои от препоръките, които посетители в днешния ден на отворените врати в сградата на Народното събрание отправиха към депутатите, предаде БГНЕС. Още от сутринта хора се възползваха от възможността да видят мястото, където заседават и творят закони народните представители. Именно, за да види мястото, което е ковачница на законите, днес тук е дошъл и Людмил. „Интересно ми е каква е обстановката, в която работят народните представители. Аз не бях влизал никога в Народното събрание и ми беше интересно да погледна, да видя как прекарват работното си време”, каза той. Препоръката на този мъж към депутатите е повече да обръщат внимание на хората. „Да се мисли за тоя народ!”, каза той. Димо също идва за първи път в парламента и не скри, че му е било доста интересно. „Днес нямаше възможност да видя как протича един дебат, ама въпреки всичко поне успях да седна на челните места”, каза мъжът. Той поиска да каже на депутатите: Да работят за обществото и да не забравят клетвата, която са положили за българския народ. 18-годишният Тодор не иска да бъде политик, а доктор. Младият човек препоръча на депутатите да се опитат да задържат в България неговите връзстници. По-малко да се карат, да бъдат конструктивни, препоръчмали на депутатите хората, с които днес се срещнала и лично председателят на Народното събрание Цвета Караянчева. „Дори една дама ме поздрави, че се опитвам да внасям в залата разбирателство. Трудно е да се усмиряват опозиция и управляващи понякога. Понякога депутатите са изключително емоционални, но трябва да бягаме от личните нападки. Политиката, политиките са важни да се отстояват, но когато нещата стигат до личностни нападки, това омръзва и на хората и точно това ми казват: Направете така да има дебати, да няма личностни нападки, защото на хората не им харесва”, каза тя. През февруари в Народното събрание също имаше ден на отворените врати, а Караянчева не скри, че иска това да стане традиция, защото е важно българските граждани да дойдат и да видят къде работят техните народни представители. В Народното събрание е изложен оригиналът на конституцията, приета от Седмото велико народно събрание на 12 юли 1991 г., и е представена изложба на фоторепортера Велислав Николов със знакови моменти от гласуването на основния закон. Денят на отворени врати приключма в 16:00 часа.  ", "date": "2018.07.14", "title": "Посетители в НС към депутатите: Мислете за народа"}
{"url": "https://www.monitor.bg:443/bg/a/view/francija-praznuva-denja-na-bastilijata-i-ochakva-svetovna-titla-105446", "text": "Франция празнува Деня на Бастилията с военен парад в Париж, с личното участие на президента Еманюел Макрон и се надява празнуването да продължи и в неделя, когато нейният национален отбор по футбол се изправя на финала на световното първенство срещу този на Хърватия. Застанал на военно превозно средство, заобиколен от мотоциклетен ескорт, Макрон се отправи по „Шанз Елизе“, най-известния булевард в Париж, за втория си парад за 14 юли, приветстван от стотици зрители. Над два часа продължи военното шествие с участието на около 4200 войници, 220 превозни средства и около 100 самолета, както и с почетни гости японски и сингапурски войници. Франция мобилизира около 110 000 служители да се грижат за сигурността по време на Деня на Бастилията и финала на световното първенство по футбол. Очаква се стотици хиляди души да излязат по улиците, от Париж до най-малките села, а тържествата вероятно ще продължат до късно в неделя вечер, ако Франция стане за втори път световен шампион по футбол.", "date": "2018.07.14", "title": "Франция празнува Деня на Бастилията и очаква световна титла (СНИМКИ)"}
{"url": "https://www.monitor.bg:443/bg/a/view/otkriha-izbjagalija-ot-bolnica-onkobolen-zatvornik-105431", "text": "Избягалият преди няколко дни от болница в Пловдив онкоболен затворник е бил открит в събота сутринта. Младен Младенов бил разпознат, докато вървял покрай Гребната база от полицай от Трето районно управление, съобщи шефът на ОД на МВР в Пловдив ст. ком. Атанас Илков. След като е бил открит, Младенов бил предаден на служители на затвора в Пловдив.  По случая районната прокуратура в Пловдив е образувала досъдебно производство. Предстои да бъде извършена проверка и на затворническата администрация дали решението осъденият да не бъде под охрана в болничната стая, е било правилно. Мястото, където бил открит Младен Младенов – районът на Гребната база, е много близо до здравното заведение, където бил настанен за изследвания и откъдето избягал няколко дни по-рано. „Отведен е в сградата на Второ районно, където са му били снети обяснения. Извършен му е медицински преглед, за да се установи здравословното му състояние и е предаден на затвора в Пловдив”, каза Илков. По думите му причината за това, че Младен Младенов е напуснал болницата е, че в същия ден – 11 юли, му е съобщено, че страда от тежко заболяване.  В дните, когато е бил издирван, е бил в района на Гребната база, където е спял по пейките. „Ще продължи неговото лечение. Той има право на това, но статутът му ще си остане на лишен от свобода, преди да е изтекъл срокът на присъдата му”, уточни на пресконференция директорът на ОД на МВР в Пловдив. По думите на зам.-районния прокурор Румяна Калеева – Зайкова режимът на Младенов ще бъде изменен от „общ” в „строг” със заповед на директора на затвора. „Тоест, ако бъде отново хоспитализиран заради здравословното си състояние, той ще бъде под постоянна охрана и няма да има възможност да се отклони”, уточни тя. Младенов постъпил в болницата за изследвания на 9 юли. В стаята му в здравното заведение нямало охрана, тъй като режимът му зад решетките бил общ. Той излежавал година и половина затвор за кражба. Присъдата му била наложена от районния съд в Смолян през миналата година. От нея му оставали да изтърпи само 4 месеца, когато около 8,40 часа на 11 юли решил да напусне болничната си стая и да не се връща повече зад решетките. Липсата му била забелязана чак вечерта по време на визитация. Заради бягството от болницата Младенов го грози затвор до 3 години.  ", "date": "2018.07.14", "title": "Откриха избягалия от болница онкоболен затворник (ОБНОВЕНА)"}
{"url": "https://www.monitor.bg:443/bg/a/view/za-pyrvi-pyt-v-sveta-izdadoha-bylgaro-romski-etimologichen-rechnik-105430", "text": "Единственият в света Диалектно-съпоставителен (етимологичен) речник на езика романес бе издаден в България. Това стана ясно при представянето във Варна на 3-годишния труд на ромския писател Димитър Атанасов - Кабули (Доброжелателният). Речникът от близо 600 страници е отпечатан в издателство „График“. В обемната и уникална книга има хиляди думи на повече от 600 години. Интересното е, че добре познатата у нас дума „мадара“ на ромски означава „Не се страхувай“. „Аапиида“ е лунен венец, „Азгъ`ни“ - любовчия, „Кеж“ - коприна, „Мас“ - плът. Само с начална буква „А“ в речника думите са 1415, а с „Б“– 1229. На тематична кръгла маса „Ромската култура и език - пътеводител на ромите по пътя към Европа”, организирана от Народно читалище „Явин 2004” във Варна, бе представена и книгата на Кабули „Пуруша“. Тя съдържа приказки, притчи, разкази, мисли за циганите и вярата им в Бог. Кабули е на 66 години, роден е във Варна. Досега е издал 4 книги. Той твърди, че ромите са на Балканския полуостров от повече от 1500 години, като причината е пътя на търговията, който те следват.  ", "date": "2018.07.14", "title": "За първи път в света: Издадоха българо-ромски етимологичен речник "}
{"url": "https://www.monitor.bg:443/bg/a/view/samolet-na-rajyneyr-kacna-avarijno-v-germanija-105435", "text": "Самолет на \"Райънеър\", извършващ полет от Дъблин за хърватския пристанищен град Задар, снощи е кацнал аварийно на летище \"Франкфурт-Хан\" в Германия. 33 пътници са пострадали. На борда е имало 189 души. Причина за аварийното кацане е технически проблем, довел до спад на налягането в салона. Съобщението беше направено от говорител на федералната полиция, цитиран от Дойче веле. По думите му, точната причина за инцидента засега не е ясна. Самолетът Боинг 737 е кацнал вечерта около 23:30 часа местно време. Един от пътниците публикува в социалните мрежи снимка, на която се виждат висящи от тавана кислородни маски. 33-ма души са били откарани в болница с оплаквания от главоболие, спукани тъпанчета и кървене от ушите. Авиокомпанията съобщи, че се опитва да организира траспортирането на пътниците с друг самолет до крайната им дестинация. В изявлението се казва още, че останалите пътници са били настанени в хотели и са им били предоставени ваучери за храна. Пътник обаче написа в Туитър, че не е било осигурено настаняване, не са имали достъп до интернет, а около четири часа след кацането са им били раздадени ваучери за храна на стойност 10 евро. Друга пътничка пък се оплака, че няма информация за ранените, сред които е приятелят й. По случая е започнало разследване.", "date": "2018.07.14", "title": "Самолет на \"Райънеър\" кацна аварийно в Германия"}
{"url": "https://www.monitor.bg:443/bg/a/view/kola-s-gazova-uredba-plamna-v-dvijenie-shofioryt-se-bori-za-jivota-si-105438", "text": "Лек автомобил с газова уредба се е запалил тази сутрин по време на движение, а шофьорът е в тежко състояние заради изгарянията. Сигналът за пожара е постъпил на тел. 112 около 8:00 часа. Реното се е движело по бул. „Република” във Варна. На място са изпратени незабавно служители на РДПБЗН – Варна. Установено е, че огънят е възникнал по време на движение. Изясняват се причините, довели до инцидента, съобщават от пресцентъра на варненската полиция. Водачът на автомобила (40 г.) е пострадал тежко и е настанен за лечение във Военноморска болница, където е подложен на оперативно лечение. Има опасност за живота му. По случая е образувано досъдебно производство.", "date": "2018.07.14", "title": "Кола с газова уредба пламна в движение, шофьорът се бори за живота си"}
{"url": "https://www.monitor.bg:443/bg/a/view/myj-e-v-neizvestnost-stolichnata-policija-go-izdirva-105434", "text": "Столичната полиция издирва Асен Манолов Асенов от София. 72-годишният мъж е видян за последен път на 13 юли следобед, когато е напуснал дома си в столичния квартал „Младост 3“ и оттогава е в неизвестност. Възрастният мъж е висок около 180 см, с късо подстригана прошарена коса, кафяви очи, носи очила. Облечен е бил с тъмносин анцуг, раирана блуза, кафяви обувки. От полицията призовават хората, които имат информация за Асенов, да сигнализират на тел. 112, 02/9825310, 02/9827339 или в най близкото районно управление.", "date": "2018.07.14", "title": "Мъж е в неизвестност, столичната полиция го издирва"}
{"url": "https://www.monitor.bg:443/bg/a/view/naj-posle-chelsi-naznachi-novija-menidjyr-105433", "text": "Английският клуб „Челси“ обяви официално назначението на новия си мениджър Маурицио Сари. Италианският специалист подписа договор за три години със “сините” от западен Лондон. Сари сменя на поста сънародника си Антонио Конте, с когото вчера лондончани официално се разделиха. През последните три сезона 59-годишният Сари бе наставник на „Наполи“ и на два пъти изведе “партенопеи” до второто място в Серия “А”, а веднъж до третото. През миналия сезон „Наполи“ спечели рекорден брой точки за отбор, който финишира на втора позиция в Серия “А”, отбелязва официалният сайт на „Челси“. “Много съм щастлив, че идвам в „Челси“ и Висшата английска лига. Това е вълнуващ нов период в моята кариера. Чакам с нетърпение да започна работа и да се срещна с играчите в понеделник, преди да отпътуваме за Австралия, където ще мога да се запозная със състава и ще започнем с проверките”, сподели пред клубния сайт на „Челси“ новият мениджър на тима. “Надявам се да осигурим на феновете футбол, който ще ги вълнува, както и да се борим за трофеи в края на сезона - нещо, което клубът заслужава”, каза още Сари.", "date": "2018.07.14", "title": "Най-после: „Челси“ назначи новия мениджър"}
{"url": "https://www.monitor.bg:443/bg/a/view/belgija-i-anglija-v-bitka-za-bronza-dnes-105428", "text": "Белгия и Англия ще определят носителя на бронзовите медали на Мондиал 2018 в мач от 17:00 часа днес в Санкт Петербург. Двата тима ще се срещнат за втори път на това световното първенство, като мачът им в последния кръг от груповата фаза завърши с 1:0 за \"червените дяволи\". Разочарованието сред възпитаниците на Роберто Мартинес и Гарет Саутгейт със сигурност е огромно, но това не означава, че мачът ще е без значение. Белгийците имат шанс да запишат рекордно класиране в историята си, надминавайки 4-ото място от 1986 година. Англия пък ще се стреми да затвърди положителните впечатления и да регистрира най-доброто си представяне от 1966 година, когато триумфира с единствената си титла. Съвсем не е за пренебрегване фактът, че само победителят от двубоя ще получи бронзови медали, а и премиите за 3-о и 4-о място са различни. Все още има и интрига в битката за голмайсторския приз, като Хари Кейн води с 6 гола, но Ромелу Лукаку е с 4 и ще се опита поне да настигне капитана на \"трите лъва\".", "date": "2018.07.14", "title": "Белгия и Англия в битка за бронза днес"}
{"url": "https://www.monitor.bg:443/bg/a/view/trikolesen-elektromobil-na-dostypna-cena-105432", "text": "Electra Meccanica стартира производството на електрическите си триколесни електромобили с цена от $ 15.000. Първият електромобил Solo слезе от поточната линията в ново производствено съоръжение, което ще произведе 75.000 едноместни електромобила, през следващите три години. Solo разполага със спецификации, които го правят доста атрактивен градски автомобил. С тегло от 675 кг и малък електрически мотор с мощност от 82 к.с. (61 кВт), който задвижва задното колело с достатъчно мощност за достигането на максимална скорост от 130 км / ч.   Solo може да бъде зареден бързо, посредством J1772 конектор, като също така предоставя на потребителите отключване без ключ, Bluetooth стерео система, задна камера, 285 литра пространство за багаж, отопление, климатик, една отопляема седалка, отопляеми странични огледала, чистачка на предното стъкло и много други неща, които обикновено не са характерни за триколка.     И докато някои потребители вече шофират своите триколесни Solo, сега компанията стартира серийното производство. След подписването на производствена сделка с китайската Zongshen Industrial Group, огромен производител на мотоциклети, през октомври миналата година, канадската компания току-що получи първия блок на производствената линия за новата фабрика, който пристигна във Ванкувър, готов за тестване и одобрение. Фабриката е готова да започне серийно производство през септември, като целта е да произведе 5.000 броя Solo за първите 12 месеца, последвани от 20.000 броя през следващите 12 месеца, като производството ще нарасне до 50.000 броя, през третата година.", "date": "2018.07.14", "title": "Триколесен електромобил на достъпна цена"}
{"url": "https://www.monitor.bg:443/bg/a/view/po-narejdane-na-borisov-ministyr-porojanov-otiva-v-regionite-s-ognishta-na-chuma-105436", "text": "По разпореждане на министър-председателя Бойко Борисов министърът на земеделието, храните и горите Румен Порожанов ще посети всички населени места, където има открити огнища на чума. Обиколката ще започне от село Шарково, област Ямбол, съобщиха от пресцентъра на Министерски съвет. Премиерът разпореди на министър Порожанов да се срещне с всички засегнати стопани и фермери и лично да следи изпълнението на мерките срещу разпространението на чумата по дребни преживни животни. На министър Румен Порожанов е разпоредено също да информира стопаните на евтаназирани животни за реда и условията за получаване на обезщетения.", "date": "2018.07.14", "title": "По нареждане на Борисов – министър Порожанов отива в регионите с огнища на чума"}
{"url": "https://www.monitor.bg:443/bg/a/view/rejisioryt-prof-margarita-mladenova-za-rodnite-chinovnici-kulturata-e-vajna-samo-na-dumi-105408", "text": "Младите трябва да се одързостят да опитват, да мечтаят и да работят креативно още преди да са \"посочени\", казва известният режисьор и педагог проф. Маргарита Младенова в интервю пред в. \"Монитор\". - Наистина много ни се иска Малкият сезон да е пространство на духа. Но ако трябва да съм по-строга към съотнасянето между това какво ни се иска и онова, което се получава, ще кажа, че малките сезони са изключително полезни за всички от което и да било изкуство, желаещи да покажат нещо свое на какъвто и да е етап от създаването му. Те са ценни като проверка има ли воля не да се чакат първо обстоятелства, които да насърчат и помогнат, а да потеглиш сам. Да тръгнеш от идеята и самата идея вече да настоява да си търси мястото, времето, хората. Радваме се, че тук се събират все повече и повече интересни инвенции на най-младите, които са стартирали чисто креативно, творчески, духовно. - Има, за наше голямо разочарование, не много на брой, но твърде случайни хрумки и несериозни неща. Някои от тях като че ли са опитвани, защото „нищо не губиш да опиташ“, а не защото са изболедувани, отгледани, макар и недовършени, същински креативни идеи. Това ни дава едно, нека го наречем, горчиво познание за ходовете на мислене, за хоризонтите на хората, които навлизат в театъра и другите изкуства и твърдят, че на тях искат да посветят живота си. Може би този манталитет идва и от факта, че прекалено пренебрежително самата ни система определя мерките на кой театър да се ходи, кое е доброто представление, кой е артистът, когото не бива да пропускаме... Под мярката за задължителния успех минават купища момчета и момичета, които не са звезди и още не са се доказали: те сякаш не вярват, че има смисъл сериозно да мечтаят и да работят, преди да са „посочени“. Обръщане на посоката на вярата е основна цел на Малкия сезон – те да се одързостят и да опитват докрай. В голяма част от младите театрали отсъства онази „тъга по световна, универсална култура“, за която поетът Осип Манделщам говори. Тя може да присъства като мярка, ако четеш, ако гледаш, ако натрупваш, ако се чувстваш част от една голяма щафета. Самодостатъчността е доста тревожна за мен – хрумва ти нещо и то вече „е“. Не, не всяка хрумка е идея и не всяка чертичка е картина... Ето защо обратното ехо през малките сезони е важно: участващите се гледат взаимно и придобиват познание. - Иска ми се колкото се може повече ателието да се наложи като жив модел на лабораторно случване. А големият сезон, който ще бъде 30-и за нас, го посрещаме с две амбициозни нови програми: програма „Достоевски“ със спектакли по „Идиот“ и „Бесове“ и програма „Радичков“ под заглавие „Ноев ковчег“. Имаме и друга идея: събрали сме изключително много визуален материал: видеа, спотове, трейлъри, записи на цели представления и ателиета – някои по 40 часа. Планираме да ги изгледаме и да създадем визуални блокове, които да завръщат зрителя на „Сфумато“ или да въвеждат този, който тепърва идва, в историята на театралната работилница. Ще ги показваме по 10-15 минути преди всяко представление. Няма да прекаляваме, защото в днешния контекст ползването на новите технологии стана част от логиката на живеене и това любопитство към формата за сметка на съдържанията, прехвърлено в езика на живите изкуства, заплашва да доминира. А сега повече от всякога, точно поради контекста, има необходимост живата среща да очертае собствената си автономия и да накара зрителя да се отвърне от компютъра и да се обърне към ставащото с човека, който в крайна сметка е фокус на онова, което се опитваме да правим в „Сфумато“. - Това не е първото публично обсъждане, което правим. То имаше за по-близка цел да събере всички гледни точки и легитимно, на светло, да ги натрупа в едно досие за защита или оспорване на проекта. Още когато тичахме и се борехме за това място, след като трябваше да напуснем бившия Музей на революционното движение, си мислехме, че някогашната Подуенска баня, освен да се реновира, трябва да има и перспектива да се разшири – в частта от градината, където са сега коминът и кулата зад театъра. С нас от самото начало на проекта върви сериозен архитектурен екип, който абсолютно безсребрено настоява той да се случи. Имахме изключителната възможност в продължение на 7 години това да стане по закона за публично-частното партньорство, като финансирането се поеме от мощна корпорация с меценатско мислене. Но, уви, не можа да се осъществи, защото законът се оказа калпав и неработещ, както и поради предубежденията на родните чиновници, за които само на думи културата е важна. Проектът е разработен, има виза, стои в списъка на проектите, можещи да се финансират по европрограми, които предстои да се отворят, според мен – най-вече от „Региони в растеж“. И дано така да стане, защото ние не вярваме, че „Пристройката“ може да бъде финансирана от бюджета: той си има страшно много други проблеми, а контекстът не е особено насърчаващ... Другият смисъл на тая публична защита бе да помогне легитимно на проекта да се класира точно по тези европейски програми. Защо, след като навярно 40-50 години не е строен нов театър в София, това да не се случи точно в най-отвореното пространство – нашето, което кипи и ври, което има нужда от малко по-европейско технологично оптимизиране?! - Ето, не се случва по тази причина: беше изпусната рядката възможност без 1 стотинка от бюджета да има нов държавен театър. А тя беше изпусната най-вече поради предубежденията на бюрокрацията и поради инстинктивното незачитане на културните потребности – не на хората, които правят изкуство, а на българите, които го потребяват. Докато се мисли така, усилията ще оттичат напразно. Културата е проблем на това „утре“, което се отнася за всички живеещи тук – какво бъдеще ще има за децата ни, ще имат ли те мотивация да останат и да правят онова, за което смятат, че са най подходящи. Безкултурието, наглостта на невежия човек с пари и без абсолютно никакви ценности, който действа и се разправя от позиция на силата – те могат да бъдат преодолени единствено и само през културните феномени. С надеждата, че децата на този простак, яхнал живота в България, няма да са като него... Това няма да се случи от само себе си . - За построяването ще трябват около 2 години от момента, в който се уредят процедурно класирането и финансирането. Това е много кратък срок. Надяваме се, че през 2019 г. предстои въпросната програма да се отвори и ако оттам проектът получи финансиране, то в близките няколко години той може да бъде завършен. 12 млн. е сегашната му цена и тя не е раздута. Съществуващата част от сградата ще остане за лаборатории, ателиета, по-камерни представления и акции, а ще се направи още една зала с 350-400 места, високотехнологична по отношение на сценичната механизация, с възможности представленията да се ситуират поливалентно спрямо публиката, подът да се вдига и да „пропада“... Над тази зала ще има репетиционно пространство със същите размери. Сградата ще е много красива и мисля, че хората от квартала и от цяла София ще я оценят. Освен това „Сфумато“ няма склад за декори – искаме да има подемници за тях, искаме и по-човешки условия в гримьорните за актьорите ни. „Сфумато“ работи с близо 200 актьори годишно: ние сме малък театър с малък бюджет и екип, а действаме с капацитета на сериозен европейски център за театрално новаторство. - Знаем, че сградата е строена амбициозно от германски архитекти и за времето си е била важно място за софиянци, след което запада. Ние намерихме тук един почти коптор, което ни даде основание да настояваме пред Общинския съвет да го прехвърли на Министерството на културата. Не знам дали заварихме тук духа на мястото, или го пренесохме с нас от предишното, но го усещат всички, които дори за малко са в залата. Това е усещане, което страшно ни окуражава, защото срещу цялата хоризонталност на контекста ние непрекъснато настояваме за един вертикален живот, нагоре или надолу – към цялата истина за светлата и тъмната страна на личността, към проблемите на духа. Неслучайно Юнг казва, че в сънищата образът на водата е свързан най-вече с предполагаемия духовен ген у човека... ВИЗИТКА * Маргарита Младенова е родена на 25 април * Завършила е математическа гимназия в Свищов и театрална режисура във ВИТИЗ „Кр. Сарафов“ * От 1992 г. е професор в НАТФИЗ * През 1989 г. с проф. Иван Добчев основават експерименталната Театрална работилница „Сфумато“ * Автор е на повече от 150 постановки в различни театри в България, Франция и др. * В актуалния афиш са нейните спектакли „Зимна приказка“, „Мъртвешки танц“, „Идиот“ („Сфумато“), „Духът на поета“, Рицар на Светия дух“ (Народния) и др. * Носител е на всички национални награди за театър за над 20 свои спектакъла, както и на международни отличия от фестивали в Хърватия, Германия, Босна и Херцеговина    ", "date": "2018.07.14", "title": "Режисьорът проф. Маргарита Младенова:  За родните чиновници културата е важна само на думи"}
{"url": "https://www.monitor.bg:443/bg/a/view/otkradni-mi-pesen-105416", "text": "Осем такта – на пръв поглед изглеждат толкова малко, а могат да ти костват до 300 милиона в съда. До осем такта максимално можеш да използваш от друга песен в своята собствена творба, без това да те прати на директна финансова елиминация. Опарените от обвинения за плагиатство са хиляди. Преценката за това дали „авторът“ само се е вдъхновявал от свой колега или директно е решил да копи-пейстне произведението му върху своето обаче е доста трудна. „Монитор“ състави кратък списък с някои от най-популярните имена, които са попадали под обстрела на съмненията за кражба – на тактове, идеи и прочие. Примерите варират от световно признати имена, за да достигнат и до старлетките на българската сцена от рода на Сузанита. Иначе казано – хора, които не сме сигурни, че имат място на музикалния небосвод, но все пак оставиха своя отпечатък в бездната на неуредените права.   Криско и Слави бяха обвинени в кражбата на „Тошка“ Военна тематика, експлозии, подобни бойни оръдия и красиви момичета със знамена провокираха мнозина да смятат, че Гери-Никол сериозно се е вдъхновила от Риана за най-новия си клип към „Над закона“. Прескачаме ироничното заглавие на парчето, което вече си проправя път към списъка със задължителни дискотечни хитове за лятото и се съсредоточаваме върху това каква е наистина възможността отличничката от X Factor да е просто почерпила идея от видеото на барбадоската изкусителка към Hard още от 2009 г. Гери неведнъж е обявявала, че Риана е идолът й на музикалната сцена. По-притеснителна обаче изглежда приликата между кадри от „Над закона“ и фотосесията на американския фотограф Кристиан Скулър за германския конкурс Next Topmodel от 2010 г. Разположението на момичетата и дори облеклото им изглеждат почти идентични в двете продукции. Гери-Никол е последният, но далеч не и единственият пример за солидно заимстване, когато става въпрос за музикален видеоклип. Тита, която пя заедно с яката дупара на родния поп в една банда – Sweet 16, в рамките на участието им в X Factor, също си приватизира няколко идеи за иначе провокативния клип към „Антилопа“. Плагиатството бе разкрито от фенове на украинското женско дуо \"Никита\". Видеото на протежето на Криско е сравнено с клипа на певиците към „Искусаю“, а приликите са както сюжетни, така и визуално издържани. В „Антилопа“ например Тита се среща със своето алтер его – едната облечена в червена рокля, другата в черна. На масата помежду им има различни плодове като ябълки и грозде, но и сурово месо - пържоли и сърца. Между краката на притежателката на червената рокля се крие пухкаво зайче. Фурията има и няколко сцени, в които захапва суровите късове месо. Украинското видео, което излезе през 2011 г., е с абсолютно същия сюжет. Клиповете обаче далеч не са единствената част от музикалния си продукт, за която взаимстват българските артисти. Само сред последните изпълнители, които бяха обвинени в неправомерно „вдъхновяване“ от чужда творба, бяха Криско и Слави Трифонов за дуетното им парче „Гледай как се прави“. Според твърденията на фенове песента е копирала част от текста на фолк шлагера от 90-те на Щилиян от оркестър „Китка“ - „Тошка“. Във въпросното парче се пее „Както те обичам, ще те открадна, а ако не мога, ще ги убия“. Същото гласи и припевът на колаборацията между хитмейкъра от Габрово и тв водещия. Поп-фолк изпълнителят Щилиян засега е благосклонен и не обмисля възможността да си търси правата в съда. Началото на годината пък и фолкпевицата Ивана посрещна с обвинения в плагиатство. Воят бе нададен от сръбската поетеса Йелена Трифунович, която твърдеше, че песента „Твое копие“ е нарушила авторските й права. В крайна сметка двете се споразумяха. Проблеми около правата на песните, особено във фолксредите, са често срещано явление. Сред ярките примери е миньончето от Димитровград Гергана, което включи в „Твоите думи“ части от песента \"Всички те имат танкове\" на палестинската певица Шадиа Мансур, описваща реалността около войната между Палестина и Израел. Заигравка с религиозна песен пък бележи прословутия музикален дебют на Сузанита. Съзнателно или не, щерката на Орхан Мурад се оказа, че е използвала за „Луцифер и Буда“ мелодията на Allahumma Ya Subuhun - песен, популярна сред последователите на бахайската вяра. Продуцентът Том Прайс все пак бе щедър и вместо да й изпрати призовка, помоли Сузанита да изтрие песента си от YouTube и да дари спечелените от нея пари на избрана от нея благотворителна кампания у нас. Романтичната песен „Гълъбо“ на Вида Пиронкова, изпълнена от Миро, не попада в списъка с плагиатства. Още от създаването си обаче тя е сред най-проблематичните песни в родния ефир. Пиронкова призна, че е посветила творбата на сина си. Въпреки това заплаши, че ще спре разпространението й само няколко месеца след като тя направи премиерата си. В основата за това се оказа продуцент, който продал правата за „Гълъбо“ на мобилен оператор, който пък я превърнал в рингтон, без съгласието на авторката. Драмата тогава отшумя и българските меломани продължиха да се радват на песента. Нещо повече, фенове отредиха на „Гълъбо“ и три награди на БГ радио през юни. Уви, седмици по-късно стана ясно, че Миро няма да има повече правото да изпълнява парчето. Забранено му беше от самата Пиронкова. Тя изпрати на певеца нотариална покана, в която изрично се посочва, че той не може го да използва под каквато й да е форма и начин. Композиторката оттегли от управлението на „Музикаутор“ всички песни, на които е автор на музиката, текста и/ или аранжимента. Самата тя публикува удостоверението в социалните мрежи. „До: Медиите и организаторите на концерти, събития, корпоративни партита, публични изяви на живо, както и до собствениците на пиано барове и нощни клубове в цяла България! От днес нататък за всяко едно изпълнение на мое произведение и най-вече на песента \"Гълъбо\", моля да се обръщате лично и единствено към мен!“, написа авторката. Припомняме, че Пиронкова имаше фундаментален проблем и с Жана Бергендорф, на която първоначално бе поверила изпълнението на песента си Rebirth. След като не се класира за „Евровизия“, композиторката счете включването на победителката в X Factor в групата Equinox за некоректно и я изпъди от проекта си. Rebirth все пак видя бял свят, но в изпълнение на популярната в близкото минало рок певица Роберта. Сред пословичните примери за неуредици с авторските права бе и скандалното парче „Табу“ на фолкпевицата Антонина. В него изпълнителката използва стихове от „Прощално“ на Никола Вапцаров, а на този фон в клипа си се излежава върху полугол мъж. Песента предизвика сериозна полемика, която обаче – оказа се – не търси решение в сферата на авторските права, доколкото за стихотворението вече не съществуват такива. Според закона те са в действие до 70 години след смъртта на автора. В случая този период е изтекъл през 2012 г., оставяйки проблема около „Табу“ единствено в сферата на морала. Музиката и математиката са по-тясно свързани, отколкото на пръв поглед. 88 клавиша на пианото, 6 струни на китарата, 9 дупки на кавала. И краен брой нотни съчетания, които колкото и да са много, все някога биват измислени и използвани всичките. Явно този момент е дошъл и в музиката няма какво ново да се напише, а вече само се комбинира. Като че ли затова и все по-често музикалните новини изобилстват от заглавия за поредното плагиатство, кражба на мелодии и претопляне на позабравени парчета. Единствено се променят цифрите на обезщетенията, като само до средата на тази година са повдигнати няколко големи дела, а мизата е 100 милиона долара. До преди няколко години ищците се задоволяваха с „мижавите“ между 5 и 20 милиона долара. Преди две седмици под ударите на закона отново попадна една от новите суперзвезди Ед Шийрън. Срещу него бе заведено дело за 100 милиона долара за плагиатство. Компанията Structured Asset Sales (SAS), с претенциите, че държи част от правата на песента на Марвин Гей от 1973 г. - Let’s Get It On, твърди, че хитът на Шийрън Thinking Out Loud на Let’s Get It On. Това не е първият път, в който Ед Шийрън е обвинен в плагиатство. През януари австралийските композитори и продуценти Шон Кери и Бо Голдън заведоха дело срещу хитмейкъра за кражба в ролята му на автор на песента The Rest Of Our Life. По думите им The Rest Of Our Life е копие на тяхната When I Found You от 2014 г. „Приликите могат да бъдат забелязани дори от обикновен слушател“, обясниха тогава австралийците. През октомври миналата година пък рижавият изпълнител сключи извънсъдебно споразумение за хита си Photograph. Претенция към правата на парчето тогава прояви Мат Кардъл, който искаше обезщетение в размер на 20 милиона долара. Какви са условията на постигнатото споразумение обаче така и не стана ясно. Само преди няколко месеца скандалната му колежка и бившата „Дисни“ старлетка Майли Сайръс беше обвиняема по дело с иск за обезщетение в размер на колосалните 300 милиона долара. Ищецът беше ямайският изпълнител Майкъл Мей с псевдоним Флоуъргон. Според него певицата е заимствала „почти на 50%“ текста на неговото произведение We Run Things (1988 г.)“. Освен финансовата компенсация, ямаецът заяви пред съда, че иска да бъдат забранени в бъдеще разпространението, продажбата и изпълнението на We Can't Stop. Неочаквано дори Краля на попа Майкъл Джексън, и то посмъртно, попадна в скандал с плагиатство в началото на тази година. Негов източник беше не кой да е, а дългогодишният му партньор в писането на музика Куинси Джоунс. каза 84-годишният Джоунс пред Vulture. По думите му сред парчетата, за които Джако си е позволил заимстване, е и Billie Jean. Части от нея, казва той, са плагиатствани от State of Independence на Дона Самър, излязла няколко месеца по-рано. Продуцент и на двете песни е именно Джоунс, който продължи с откровенията си спрямо Джексън, като го обяви и за „стиснат“. Лана дел Рей пък е от звездите, които успяха да решат проблемите с „малките си заемки“ извънсъдебно. Нейни обвинители бяха самите Radiohead, който настояваха, че песента й Get Free копира тяхната Creep, а слухът понесе, че Том Йорк и компания искат 100% от печалбите от парчето, за да не завеждат дело. В крайна сметка музикантите се договориха на четири очи. Дори U2 са влизали в новините с дело за плагиатство, след като миналата година британският музикант Пол Роуз подаде оплакване в съда, че Боно и компания са изкопирали 12-секунден инструментал от неговата китарна композиция Nae Slapin в тяхното парче The Fly от албума Achtung Baby от 1991 г. Потърпевшият искаше 5 милиона долара и да му се признае авторството. В началото на 2018 г. обаче съдът се произнесе, че не може да става дума за плагиатство и така U2 се превърнаха в една от малкото банди, който печелят подобно дело, без да се споразумяват извънсъдебно. Те съвсем обаче не са единствените легенди, за които има съмнения, че са крали музика. Името на Род Стюърт също беше опетнено с обвинение, че е заимствал музиката на бразилеца Джордж Бен Джор за хита си Do Ya Think I'm Sexy?, който оглави класациите през 1979 г., но всъщност копирал композицията Taj Mahal. Тогава двамата се споразумяха, а през 2012 г. в автобиографията си Стюърт призна с половин уста „неумишлено плагиатство“. В подобна схема влязоха и Bee Gees с How Deep Is Your Love от 1977 г. Близо 6 години по-късно композитор на име Роналд Сил заяви, че песента им е същата като неговото демо от 1975 г. Let It End. Само че в случая братята Гиб не правиха адвокатски еквилибристика,а чинно си минаха по съдебния ред, където бяха оневинени на всички инстанции. Джордж Харисън от The Beatles също се е изправял на скамейката на обвиняемия и дори загуби делото за авторството на самостоятелния си хит My Sweet Lord от 1970 г., като после се сдоби с параноя, че няма да може да напише нито едно самостоятелно парче. Няма издание на песенния конкурс Евровизия, което да е минало без скандали. От всякакво естество. Модата в последните години, както и в целия музикален бизнес, е плагиатството. Едва мина финалът и веднага песента победител Toy на израелката Нета Барзилай беше уличена в кражба. От „Юнивърсъл мюзик“ изпратиха официално писмо до авторите Дорон Медали и Став Бергер с претенции за авторските права. Американската музикална компания твърди, че Toy напомня хита Seven Nation Army от 2003 г. на рок звездите The White Stripes. В случай че бъде потвърдена кражба от страна на Медали и Бергер, Барзилай може да бъде дисквалифицирана, а правото да организира конкурса „Евровизия 2019“ да бъде отнето на Израел. В тазгодишното издание съмнителна прилика имаше и между песента на Кипър и If Love Was A Crime на Поли Генова, с която България стана четвърта през 2016 г. Мелодията на парчето Fuego на певицата с албански корен Елени Фурейра в началото е почти идентична с тази на родната продукция. Феновете веднага скочиха срещу изпълнението на Кипър в социалните мрежи. Година по-рано, през 2017 г., отново българската песен беше замесена в скандал с плагиатство, но не на музика, а на клип. Според френското издание Paris Match визията на клипа към песента Beautiful Mess на Кристиян Костов е много близка до тази на видеото Iron към песента на френския музикант и режисьор Woodkid. Всъщност твърде е възможно режисьорът на българското видео Люси Иларионов да се е вдъхновил от западния си колега и за това говорят цялостната мрачна визия на Beautiful Mess, наличието на коне, грабливи птици и други специфични елементи от клипа на Iron. Още през 2005 г. българската Евровизия се затресе от скандали. На финалите изпратихме тогавашната група „Каффе“ с вокалист Орлин Павлов и тяхната песен „Лорейн“. Още преди да стигнат до международния конкурс обаче, стана ясно, че не ми било „Лорейн“, а най ми било „Не си отивай от мен“ на фолкпевеца Руслан Мъйнов, но пък и досущ прилича на „Забрави за мен“ на Десислава и на още дузина чужди песни, включително на парче на Уитни Хюстън. В крайна сметка много фрагменти на различни песни, особено от един стил, звучат идентично, но това не означава че има кражба.", "date": "2018.07.14", "title": "Открадни ми песен "}
{"url": "https://www.monitor.bg:443/bg/a/view/stihijata-aleksandra-vasileva-105395", "text": "Александра Василева е стихия. На сцената е винаги помитаща – или ще избива един по един мъжете в живота си като в „Свобода в Бремен. Г-жа Геше Готфрид“ на Фасбиндер, или ще се напива и ще прави стриптийз пред благонравните си домакини като в „Богът на касапницата“ на Ясмина Реза, или ще обича и страда неистово. Разказвала ми е как от пренапрежение е чупила чаша с вино в главата на Владо Карамазов като Настася Филиповна в „Идиот“ по Достоевски, как е прекъсвала представление миг преди да припадне, напъхана с друга колежка в „двойния“ костюм от „БиФем“ на Петрушевска, как тялото й са пробождали остри конски косми от корсета на Каролина Нойбер на Небойша Ромчевич. Някак логично е точно при участие на тази вихрена актриса да се изсипе най-мощният порой в София по време на откриващия спектакъл от инициативата на Народния „Театър пред театъра“. „Свикнала съм с дъжда, защото на вилата ни в Искрец развивам нова мания – бродене из горите и гъбарстване. Често ме вали, така че имах сериозен тренинг“, с намигване обяснява Алекс. За онова, което се стоварва навън върху нейната Цезония в „Калигула“, обаче дори екстремист като нея не може да е напълно подготвен. „Разликата е, че сред природата се движиш. А с режисьорката Диана Добрева бяхме решили героинята като лежаща ленива жена, като чакаща любовница, и това ми изигра лоша шега. Накиснах се жестоко, водата влезе през костюма чак в бельото ми, перуката ми натежа и хвърляше пръски наоколо като се обръщам. Устата ми се схвана, тресях се посиняла от студ заради това пусто лежане в локвите, сякаш бях ударена от ток. Когато дойде финалната сцена и Калигула тръгна да ме души, така се вкопчих в Динката (Деян Донков – б.а.) да ме постопли малко, че Но като свърши, ме пльоснаха в нова локва на земята и останах там още 10 минути до поклоните“, картинно описва патилата си Александра. Публиката обаче оценява стоицизма на артистите: близо 1000 зрители остават на трибуната пред театъра под небесния гняв и бурно ги аплодират накрая. „Имаше нещо страхотно в това преживяване и в тия две самотни, мокри, треперещи тела, зловещо сгърчени неизвестно от какво – от зверствата в историята ли, от студ ли, или затова, че отгоре ги наказват...“, разсъждава една от най-експресивните български актриси. Да, Александра Василева е стихия. И се спогажда със стихиите – след ледената баня устоява да не се разболее. Понякога обаче я е яд, че лятото се очертава толкова хладно и не иска да се покори на капризите на родния климат. В по-топлата част от годината, когато е свободна, Василева обича да цамбурка в един „гьол“, който собственоръчно изкопава в реката край Искрец. Наскоро пак го прави, въпреки че температурите не предразполагат към подобни приключения: „Отидох с въдица да видя има ли някоя рибка. Те обаче бяха много малки и ми дожаля. За да търся по-големи риби, тръгнах да газя нагоре по течението на реката с едни платненки. 2 км сигурно съм извървяла, хубаво се изкъпах няколко пъти, излезе вятър, заваля дъжд, но изобщо не ми пукаше. Седнах да си почивам и зъзнах, зъзнах, зъзнах мокра. След това някакъв нерв на гърба ми се възпали – нито можех да дишам, нито да си въртя главата. Уплаших се, защото след два дни имах представление – „С любовта шега не бива“, и триста пъти се разкаях, че съм постъпила толкова неразумно. Как ще изкарам тая тежка роля?“. Не сваля спектакъла, но въпреки силните лекарства я стяга, докато играе. А когато й минава, отново продължава да си джапа под дъжда. Иначе нямаше да е Александра... Не я е страх, облечена в „парцаляци“, да скита сама из горите, където среща елени, катери се по коренища и изобщо – „подивява“, докато навърти по 12 км на ден в пресечена местност. Убедена е, че най-добрият фитнес е сред природата и никакви спа центрове и тям подобни изкуствени местенца не могат да го заменят. „Там има всичко – и кал за кални бани, и билка за болка, и чист въздух“, казва тя. И признава, че все пак в своите набези невинаги е сама. Понякога взема съпруга и дъщеря си – бъдещата петокласничка Арлина, но по-често я придружава нейната приятелка Мариета Любенова, която е художничка и учи режисура, а Александра е дежурният модел в артистичните й фотосесии. На тези забавни снимки, които сякаш иронично цитират приказките на Братя Грим, Алекс е – ексцентричната ученичка на проф. Крикор Азарян явно не може да забрави, че професията й е актриса дори през ваканцията... Някои от най-ярките си роли (а те всичките са ярки и характерни) – в „БиФем“, „Замъкът“ по Кафка, „Свобода в Бремен“, Василева е композирала под палката на своя съпруг, режисьора Григор Антонов. Предстои им пак да работят заедно. Диригентът Герган Ценов, техен семеен приятел, който ръководи камерен оркестър в Ню Йорк, неотдавна им изпраща първата си пиеса. Гришата я прочита и веднага се запалва, но къдрокосата звезда на Народния в оня момент репетира с „германеца“ Иван Пантелеев в „НЕОдачници“, зубри други текстове и все отлага. Когато най-сетне стига до творбата с условно засега заглавие „Тя и Той – малки трагедии“ и с множество препратки към световната драматургия, остава поразена. След като и взискателният проф. Георги Каприев се произнася, че толкова добро нещо от нов български автор не му е попадало, предлагат пиесата в Театър 199, където тя ще бъде поставена към края на следващия сезон. Партньор на Александра там ще бъде „Вездесъщият“ Велислав Павлов. Актрисата вече неведнъж го е „екзекутирала“ на сцената в амплоато си на убийствената г-жа Геше Готфрид... Когато преди няколко години именитият словенски режисьор Йерней Лоренци гостува със спектакъла си „Илиада“ на форума „Световен театър в София“, Александра е толкова впечатлена, че цяло лято си мисли за видяното. И ето какво се случва преди няколко месеца: докато екипът на „Богът на касапницата“ пие бира след представлението в кръчма близо до Народния, Василева забелязва, че на съседна маса двама едри руси мъже ги гледат и си говорят нещо на английски. „После дойдоха, клекнаха до нас и започнаха да ни хвалят. Учудих се, че от репликите на български тези чужденци са разбрали какво се случва, а единият каза, че е словенски режисьор и познава добре пиесата. Тогава започна да ми се навързва, че може да е Йерней Лоренци. И се оказа точно така. После моите приятели Юли Вергов и Владо Карамазов ме спукаха от майтап как съм се изчервявала и пребледнявала по време на разговора“, доверява Алекс. Колегите й не са гледали „Илиада“ и не знаят защо тя реагира така. Но когато проучват въпроса, се оказва, че има защо. Освен всичко забележително в CV-то му дотук, словенецът се кани да добави и постановка в нашия Народен театър и е бил на визита, за да изгледа няколко спектакъла на подопечните на Мариус Донкин. Александра Василева се надява той да направи кастинг или уъркшоп в Народния и е сигурна, че ще даде всичко от себе си, за да участва. Диана Добрева пък ще работи „Майстора и Маргарита“ по Михаил Булгаков, а сещате ли се за по-подходяща актриса от Александра, която да яхне метлата, да полети и да троши наред?!", "date": "2018.07.14", "title": "Стихията Александра Василева"}
{"url": "https://www.monitor.bg:443/bg/a/view/sedmichen-horoskop-za-14-20-uli-105418", "text": "Овен 21 март – 20 април Насрочете за събота всичко важно за уикенда, особено мероприятия, които касаят връзки с много хора, участия в социални и обществени събития и екипни инициативи. За неделя сведете връзките само до тези в семейството, ограничете контактите и не позволявайте да ви влияят странични хора в избора, който правите. 16-и ще бъдете силен и успешен ден даващ възможност да се подпишат изгодни договори, да се влезе в нова следа, да се вземат изпити и конкурси. Действайте активно. Това е и единственият ден в този месец, в който храната се превръща изцяло в енергия и тъкани, а не се складира в мастната тъкан. Хапнете си наволя. И в любовта не се ограничавайте. Тази вечер Луна и Венера ще се целуват в нощното небе. 17-и дава възможност да осъществите връзка с партньори от чужбина или с хора, които ще ви изведат на много по-добра професионална и обществена позиция. Важното свършете на 18-и до обед. След това навлизаме в провокационен период, в който всяка ваша грешка ще се използва. В четвъртък ще се наложи да делите неделимото. Очертават се спорове около имоти и наследства. В петък до обед всичко ви се отдава с лекота, получавате дължими пари и услуги, както и възможност да блеснете на престижно място. От обед до събота на обед ограничете контактите с непознати. Петък вечер не е за запознанства и купон. Ще срещате основните си конкуренти и врагове маскирани като приятели. Предстои уикенд, в който ще се раздавате, ще правите услуги и жестове. Някой ще стане и рекламно лице на приятелска кампания. Помогнете на децата в бизнеса и на родителите в желанието им да се дистанцират и да ви оставят да се оправяте сами. Ако в неделя стартирате свой бизнес ще трябва с някого да делите екстрите или ще се появи някой с претенции към едно или друго. Съботната вечер не е благоприятна за запознанства. В живота ви ще се появи не само вторият, а и третият в комплект с него. Най-силните ви и успешни дни за периода са 16-17-и. Каквото насрочите за понеделник ще носи късмет, придобивки и слава, ще отваря нови пътища и възможности за резвитие тук или в чужбина. Сега е момента да осъществите перспетивни контакти. Диетите са противопоказни, позволете си това, което отдавна ви се иска не само като храна, но и като общуване и бизнес интерес. 1-и дава шанс за връзка с чуждестранни фирми. Ако в този ден заминете за чужбина или си купите билет, дълго няма да се върнете и е вероятно добре да се устроите там, дори и да не го планирате. На 18-и важното да се свърши до обед. След това навлизаме в период на конфликти и компроматна игра. Следобед на 19-и подпишете нов договор и обединете интересите си. За родените до 1 май 20-и ще донесе юридически проблеми. Имате шанс да изживеете прекрасен уикенд. Ако планирате старт на нова инициатива или откриване на магазин, офис или друг търговски обект направете го в събота. Тази вечер късметът работи за вас и в любовта, а в неделя може да направите удобни и желани от някой друг собствените ви амбиции и интереси. Добре е да се излезе от една група и един екип и да се сформира свой, от предани и верни хора. И като се събудите в понеделник знайте, че ви чакат малки и големи предателства. Ще трябва да се срещате с хора, които са ви неприятни, но естеството на работата ще го изисква. Ще ви командват тези, които вие до момента сте командвали. Вечерта е любовна, но тенденцията е към неравностойни и обсебващи връзки. До 17-и на обед не провеждайте диети, яжте каквото ви се яде. Следобед на 17-и чакайте предложения от чужбина, от бивши и настоящи приятели или работодатели. Очертават се взаимно изгодни сделки на 18-и до обед. Този ден ви дава предимства, които в миналото не сте имали. На 19-и всеки си пати от коментарите, които прави, а вие разбирате за предателства и лъжи. Слагате на мястото им тези, които го заслужават. В петък до обед уредете среща с евентуални покровители. Ще си издействате някои екстри, ще спечелите дело и ще ви върнете стари позиции. След това до събота на обед оганичете контактите. 14-и дава възможност да направите крачка напред в бизнеса. Чудесен ден за старт на нова инициатива, за отваряне на заведение или друг обект, от който в бъдеще ще дойдат приходи. Край с планирането, време е да реализирате планове и мечти. В неделя в живота ви може да се появи фатално привличане. Едно запознанство ще промени тотално живота и ще ви обвърже незнайно как и с кого. 16-и е ден за представителни срещи, за подписване на нови договори, след които добре ще се почерпите и ще хапнете. До вторник на обед диетите са противопоказни, а и няма да напълнеете независимо какво и колко ще изядете. В сряда започвате с обаждене от далече, с контакти и предложения от чужбина. Това е денят ви за пробив в нова среда, за уреждане на учене или работа извън мястото ви на живеене. Родените в първата декада ще се сблъскат с големите си конкуренти. Внимавайте какво и пред кого споделяте в четвъртък, когато натискът върху вас ще бъде огромен, ще се увеличават изискванията и шефските претенции, а и партньорът няма да ви прости неизпълнените обещания. Ще се окаже, че на 18-19-и за всичко плащате с лихвите. Станете рано в петък и до обед уредете важните си делови срещи. В живота ви може да се появи спонсор и благодетел. Вечерта бъдете сред свои. В този уикенд ще спечелите нещо за сметка на друго. 14-и е денят на леопарда. Конкуренцията е убийствна, но ако завладеете нова позиция в бъдеще ще разчитате повече на нея, отколкото на досегашната си дейност. Предстои сблъсък между силни конкуренти. Пасивността е нежелателна, ще те изтикат в глуха линия и в любовта, ако не се наложиш с искания и изисквания. Родените във втората декада ще имат шанс, който не са очаквали. Взимайте каквото ви предложи живота и не го оставайте на друг. В неделя екипната работа е противопоказна. Разчитайте само на себе си, за да избегнете проблемите. Ще си спестите и излишните разходи на пари и време. Късметът ще е с вас в понеделник, когато трябва да огреете навсякъде, където имате личен интерес. Може да сключите изгодни договори и да ви направят отстъпки. До вторник на обед си позволете повече разкош в храната, няма да напълнеете. До вечерта във вторник ще откриете истинския смисъл на една своя връзка и ще разберете нещо, което не сте разбирали преди. Не е време за недоволство и в сряда до обед, когато може да получите покани и предложения от чужбина и чуждестранни фирми. До 19-и на обед тече провокационна програма, не се занимавайте с клюки, за да не пострадате. В петък важното да се свърши сутринта. Спазвайте правилата, вероятни са сблъсъци със закона. В събота вътрешната ви енергия е достатъчно силна, за да се впуснете в битки за любов и територии на влияние. Не се отказвайте, опитайте отново там, където са ви отхвърлили и ще пробиете защитата. Направете промоция и освещаване на нова дейност. В неделя може да попаднете под различни влияния. Ще ви оказват натиск. Неблагоприятно за групови излети. Ще плащате за чуждите екстри. Вечерта Луната навлиза в Дева и среща Венера. Ще преживеете очарователни любовни мигове и авантюра, която да ви ожени или разведе. В понеделник всичко ще се развива във ваш интерес. Идете на престижни мероприятия, може да получите предложение за работа и покана за важно делово участие. Колкото и да изядете до вторник на обед няма да напълнеете. Това е единственият период в този месец, в който храната се превръща изцяло в енергия. Във вторник някой лети за чужбина, а друг се връща решен да поднови дейност или вързка. Ден на големите надежди за вас и близките ви. На 18-и преодолявате всяко препятствие, но до вечерта влизате в излишни разправии. Счупеното е лош знак. Не споделяйте свои и чужди тайни. На 19-и пътувайте, оправете отношенията си, поискайте прошка и дайте такава. До вечерта нужните лекари и лекарства ще се намерят. В петък е време за среща с благодетели. Дори и да не ги търсите ще ви намерят. В събота пасивността е нежелателна. Ще претърпите поражение, ако не си гоните интереса. Добре е за старт на нови бизнес инициативи и дейности в този уикенд. Направете промоция. Съботната вечер може да ви срещне с основни покровители и партньори. С действията си в момента подсигурявате и бъдещето на децата. В неделя попадате на всевъзможни изкушения и изкусители. Денят е неблагоприятен за обвързване. Третият ще остане вечна сянка между двамата, които в момента се вричат и обичат. Ден на фатални привличания, които ще донесат проблеми и грижи в бъдеще и ще направят много хора нещастни. Не си позволявайте двойнствени връзки. В понеделник сключете нов договор. Доверете се на импулсите и ако започнете да правите нещо несъзнателно, продължете в тази посока. И не забравяйте, че до вторник на обед колкото и да изядете няма да напълнеете. 18-и дава стимул и надежда за нови връзки. Ден на телепатичните контакти. Ще ви се обаждат тези, за които мислите. Време за подновяване и заздравяване на връзките. На 18-19-и Луната е във вашия знак. Пътувайте, има шанс да се устроите в чужбина ако в тези дни заминете за някъде или получите покана. Почти в края на работното време на 19-и може да очаквате делово предложение. В петък важното уредете до обед, посетете спонсорите си.  В събота се налага да обслужвате чужди интереси и да работите за нечия кауза, реклама и победа. Подкрепете близък в старта на новата му бизнес инициатива. В неделя сте на прага на привличане, което може да елиминира досегашните ви връзки. Внимавайте и не взимайте прибързани решения. Има някакъв фатализъм във връзките, които ще осъществите в момента. Но пък вечерта е любовна и може да направите бебето. Луна и Венера светят заедно в нощното небе. В понеделник действайте активно и ще извлечете максимални ползи от връзките, преговорите и сключените договори. Пътувайте, уредете директни срещи с производители. Отстоявайте принципна политика и защитете нечий интерес. Така ще се сдобиете с покровител и защитник. До вторник на обед диетите са противопоказни, хапнете си наволя. 18-и е ден на усилена телепатична дейност. Тези, които мислят един за друг ще се срещнат. До сряда на обед очаквайте делово предложение и отговор на ваше запитване от чужбина. До петък имате възможност за внедряване в нова среда и уреждане на юридически дела. Вечерта на 18-и не влизайте в конфликти. Ако се скарате с някого може да е завинаги. Важното за 19-и уредете следобед. На 20-и може да подпишете изгоден договор и да спечелите конкурс. До обед печелите и свободата си, докато следобед опасно може да се обвържете. Чудесен уикенд, в който трябва да намерите време както за почивка, така и за работа. В събота следобед е добре да се рекламира, отвори и освети новото ви заведение и бизнесът, който се каните да започнете. Помогнете и на децата да стартират своя инициатива и проект. В неделя връзките са неравностойни, тенденцията е към обсебване. В живота на много двойки може да се появи третият, който ще влоши и провали нещата. Ден на библейската тройка под ябълковото дърво. За родените до 1 декември 16-и започва с възможност за любовна среща и неочакван сблъсък на реалности, възможности и спомени. Внимавайте, Луна и Венера ви гледат в пречупващ аспект. Не изневерявайте. В този ден няма забрани за вас само по отношение на храната. Яжте наволя, няма да напълнеете. Във вторник до обед получавате предложение, което е добре да приемете, ако не нарушава принципите ви. Следобед чакайте вест, която може да промени бъдещето ви. Някой вече купува билет за чужбина. На 18-и излизате от неудобно положение, получавате и повишение. 19-и започва с конфликт, но следобед нещата се оправят, намира се лек за всяка болка. В петък е Иленден, разрешава се риба. За някой от вас ще има повече разрешения и повече възможности до обед. Следобед не прекалявайте със стимулантите и алкохола. Преместете се на ново място. До 18-и на обед тенденцията при вас е да печелите, да получавате екстри и да си уреждате продобивки. В събота слагате край на изчаквателната политика. Енергията ви търси поле за изява, пасивността наврежда и разболява. Чудесен момент за освещаване и стартиране на новия ви магазин или офис. Предприетото в понеделник ще донесе късмет и ползи повече за родените в първата декада. Това е и благоприятният ден за нови запознанства, за сключване на нови договори, за пробив в нова среда, на нова работна позиция и в нов екип. Дано в неделя не сте избързали с обещанията и обвързванията, които ще ви вържат ръцете. До 17-и на обед се откажете от диетите и не се ограничавайте сами във връзките. Доставете си радост за сетивата и си позволете да бъдете себе си. И без това животът достатъчно ни е ограничил. На 18-19-и Слънце и Луна сключват неблагоприятни аспекти с вашето Слънце, със Сатурн и Плутон от вашия знак. Рисковете ще се увелчат, за всичко ще ви трябват повече усилия, средства и пари. Може да се наложи да се откажете от перспективна работа поради липса на средства или намален капитал. Здравето е нестабилно. Не бързайте да изпадате в зависимости. В петък до обед може да получите подкрепа, да уредите нещо допълнително и да си върнете позициите. Следобед сте на прага на рисково обвързване, но пък ще ви е приятно. За вас се очертава тежък уикенд, в който ще се грижите за чужди интереси, ще давате максимално от себе си в името на бъдещето на деца и близки. Вероятен е и отказ от собственост или прехвърляне на бизнеса ви в ръцете на децата. Най-трудно ще ви бъде в неделя, когато сте на път да се обвържите с непоходящите хора. Това е за вас ден на фатално привличане, което направо може да ви омагьоса и постави в изключителна зависимост от някого в бъдеще. Не се препоръчват групови действия. Останете си у дома, не приемайте предложения и оферти и бягайте от случайни връзки. В понеделник ситуацията коренно ще се промени, ще направите силен и печеливш ход, ще спечелите дело, облог или повишение на работното място. Съдбата вади вашият номер в лотарията на живота. До 20-и ще направите още няколко стабилизиращи крачки, може да си уредите и работа към чуждестранна фирма и място в престижен екип. Някой урежда с имот или квартира бъдещите си спосори или партньори в работата и в живота. На 18-и вечерта си пожелайте нещо и ще го имате. В този ден се сбъдват благите пожелания. Повярвайте в късмета си и на 19-и следобед ще си извоювате още някои екстри. Но на 20-21-и личните ви покровители ще работят за чужд интерес, а и вие ще правите безплатни услуги. Не нарушавайте закона, не влизайте в зависимости. На 14-и всеки е готов за качествен скок в живота. Край с изчаквателната политика. Време е да реализирате замисли и проекти на практика. Чудесен ден за старт на нов бизнес и нова търговска дейност. Осветете подновения си магазин или новата инициатива, която се каните да започнете. В неделя към вас може да се прилепят хора, от които трудно ще се отървете и ще ги носите на гърба си. Неблагоприятен ден за сключване на брак. Вместо за един сякаш се жените за двама. Взимате и мама или някой друг, който ще се меси в отношенията ви. Родените в първата декада ще играят посредническа роля в понеделник. Погрижете се за нечий интерес и за вашия ще се погрижат до края на седмицата. Вероятни са неприятни разкрития за любовни изневери. На 16-17-и Луна и Венера ви гледат в опозиция от знака на Девата. Не се препоръчват странични връзки особено поместоработа. Не е време за командировки и отсъствия. Не се знае кой ще се намести в дома ви или на работното място. Вечерта на 17-и се доверете на интуицията и се обадете на тези, за които мислите. От 18-и до 19-и на обед се сбъдват благите пожелания. Нещо, което ви е било отнето като шанс може и да се върне. Кандидатствайте за работа и учене в чужбина. На 20-и и си урете среща със спонсор. Дори и да не търсите подкрепа, тя ще се появи.", "date": "2018.07.14", "title": "Седмичен хороскоп за 14 - 20 юли"}
{"url": "https://www.monitor.bg:443/bg/a/view/mlad-myj-zagina-pri-trudova-zlopoluka-v-rudnik-105437", "text": "Мъж е починал при трудова злополука в рудник във Видинско, съобщава от местната Областна дирекция на МВР. Вчера, около 14:40 часа дежурен лекар от Спешна помощ сигнализирал за починал 44-годишен видинчанин при трудова злополука в рудник край село Кошава. Дежурна оперативна група, както и представители на полицията и прокуратурата във Видин посетили местопроизшествието. Според първоначалните данни мъжът е починал при срутване на гипсова облицовка от тавана на галерията. Трупът е транспортиран за аутопсия във видинската болница. Работата на разследващите продължава под ръководството на наблюдаващ прокурор.", "date": "2018.07.14", "title": "Млад мъж загина при трудова злополука в рудник"}
{"url": "https://www.monitor.bg:443/bg/a/view/kilian-mbape-deteto-chudo-na-francija-vs-luka-modrich-jeleznijat-boec-na-hyrvatija-105417", "text": "Килиан Мбапе е една от най-изпъкващите и интересни звезди на Франция, а от месец насам прикова вниманието и с изявите си на мондиала в Русия. Само на 19 години младият талант се превърна в едно от големите имена на световния футбол, като е желан от редица европейски грандове. Най-силните му моменти до тук бяха по време на осминафиналния мач срещу Аржентина (4:3), когато отбеляза два гола, а също така изработи и дузпата в мача за французите, след която бе отбелязано първото попадение в срещата. В този двубой се случи и нещо друго. С попаденията си той стана първият тийнейджър с два гола в един мач на световно първенство от 1958 година насам, когато това направи Краля на футбола – Пеле. По-голям отзвук обаче предизвика невероятният спринт на Мбапе в началото на мача с „гаучосите“, когато достигна до максимална скорост от 40 км/ч. Това е повече от средната скорост на световния рекордьор на 100 метра Юсейн Болт.   Мбапе е роден в парижкото предградие Бонди, но баща му Уилфред е футболен треньор от Камерун, а майка му Файза е хандбалистка от Алжир. Брат му също е футболист и играе в Обединените арабски емирства за „Ал-Насър“. В личния си живот Мбапе не се отдава на излишна суета, като се грижи и за своето образование. Той специализира в училището в центъра „Клерфонтен“, което са завършили Никола Анелка, Хатем Бен Арфа, Уилиам Гала, Блез Матюиди и Тиери Анри. Свободното си време Мбапе обича да прекарва в гледане на тенис. Той е страхотен почитател на аристократичния спорт, а любимия му турнир очаквано е \"Ролан Гарос\". Големият му фаворит пък е Жо-Вилред Цонга. Въпреки своята известност, младата надежда на френския футбол не е типичната футболна звезда. Той не споделя за своите благотворителни дейности, а както стана ясно, Мбапе ще дари за благотворителни каузи и всичките пари, които ще спечели от участието си на Мондиал 2018 в Русия. 19-годишният футболист е убеден, че играчите не трябва да получават пари, когато играят за своята страна. За всеки мач от световното първенство в Русия Мбапе ще получи 20 хиляди евро, плюс допълнителни премии за отбелязани голове. Не забравя и корените си в парижкото предградие Бонди и миналия месец помогна за финансирането на пътуване на група ученици от местното училище до Русия. По време на 10-дневната екскурзия 25 тийнейджъри посетиха най-известните забележителности на руската столица, присъстваха на футболните срещи Марокo - Португалия и Франция - Дания, и се срещнаха с Mбапе след тренировъчна сесия за френския футболен отбор. За семейството си, приятелите и хората от предградие Бонди Мбапе е просто доказателство, че мечтите се сбъдват и че няма невъзможни неща. Килиан влиза в националния отбор на Франция, като първо е част от тима до 17 години, след това играе за отбора на Франция до 19 години, а през 2017 година дебютира при Дидие Дешан в първия тим и става вторият най-млад дебютант за „петлите“. Той е и вторият най-скъп футболист в историята. „Пари Сен Жермен“ брои 180 милиона евро за него през миналото лято, като Мбапе отстъпва единствено на своя съотборник във френския шампион Неймар, за когото бяха платени 222 милиона евро на „Барселона“. В последните дни обаче се понесоха слухове за трансфера му в „Реал\" (Мадрид) за колосалната цифра от 272 милиона евро и, ако стане факт, ще го постави еднолично начело на класацията за най-скъпи играчи, а и ще го присъедини към компанията на опонента Лука Модрич.   Малко преди старта на Мондиала в Русия, лидерът на хърватския отбор Лука Модрич заяви недвусмислено: „Бих се отказал от няколко трофея с „Реал\" (Мадрид) за един голям успех с Хърватия\". На този етап обаче най-вероятно няма да му се наложи да се откаже от каквото и да било, защото изведе съотборниците си до нови висини във футболната история на страната си и в неделя ще се изправят срещу Франция на финала на първенството. А при евентуален триумф с титлата, капитанът обеща: “Ако спечелим, ще си боядисам косата, даже всички ще го направим. Много сме щастливи, всички хървати празнуват, а и го заслужават”, каза той пред испанското радио COPE. Дебютът си за националния на Хърватия Модрич прави в приятелски мач срещу Аржентина в Базел на 1 март 2006 г. при победата с 3:2. Той веднага заслужава доверието да бъде титуляр в отбора. След това участва в кампанията за Евро 2008, където Хърватия се справя с Англия и Русия, а след това на самото първенство стига до ¼-финалите и отпада от Турция. На Евро 2008 звездата на Модрич вече блести с пълна сила. Следва нещастна кампания за Хърватия за Мондиал 2010 и \"шахматистите\" не участват в надпреварата. След това обаче отборът се класира за Евро 2012 след победа в баража срещу Турция. А днес Модрич достигна и до финала на Мондиал 2018 след 2:1 над Англия. Така приказката за Лука продължава. Той се ражда на 9 септември 1985 година в семейството на авиотехника Типе и тъкачката Радожка. Кръстен е на дядо си. Бъдещата звезда прекарва детството си в далматинското село Модричи. В началото на войната в бивша Югославия семейство Модрич се оказва в територия, където действа сръбската армия. След серия от тормози и агресия срещу хърватите дядото Лука е убит, което кара семейство Модрич да избяга в Хърватия и да се настани в хотел на остров Иж - недалеч от Задар. Бащата Стипе получава работа в хърватската войска и в тези трудни години записва сина си да тренира футбол в местния НК (Задар), за да мисли за нещо друго, освен за войната. Затова и дава половината си заплата, за да го издържа, а първите му кори са дървени, дело на тогавашния му треньор Томислав Башич. Следват дълги и трудни професионални години, в които често е отхвърлян заради слабата си фигура. В личния си живот е щастливо женен за агента си Ваня Боснич, с която след 4 години делови и романтични отношения се вричат във вечна вярност през 2010 г. Не е фен на шумните купони и предпочита да прекарва времето си със семейството и децата, като най-често ги води в зоологическата градина. На 27 август 2012 година Лука Модрич се превръща в най-скъпия хърватски футболист в историята, след като „Реал“ (Мадрид) плаща 35 млн. евро на „Тотнъм“, за да го привлече на „Сантяго Бернабеу\". Бляскаво представяне, страхотни условия, уреден живот. Преди тази дата и години назад обаче животът на Лука въобще не е бляскав и лек. Едва 10-годишен той отива на проби в гранда „Хайдук“ (Сплит). Треньорите обаче отсичат - това момче е много хилаво и няма никаква физика, не става за голям футбол. В клуба му „Задар“ не са съгласни. Когато Модрич е в 8 клас, шефът на клуба Томислав Башич го препоръчва на президента на „Динамо“ (Загреб) Здравко Мамич и босът на столичани веднага взима Лука в академията на клуба, като му осигурява стипендия, докато тренира и учи в Загреб. Спортният директор на „Задар“ Йосип Байло е против трансфера, като обяснява на президента Башич, че трябва да задържи Лука, защото пред него има голямо бъдеще и след няколко години ще спечели много повече, но решението вече е взето. По това време други клубове предлагат 2,5 млн. куни (около 335 000 евро), за да вземат обещаващия младеж, но от „Динамо“ убеждават бащата на футболиста да излъже шефовете на „Задар“, че в качеството си на военен е разпределен в Загреб и синът му трябва да отиде с него. Измамата помага и „Динамо“ си осигурява халфа само за 48 000 куни (около 6500 евро), а 15-годишният Лука заминава за столицата сам-самичък, тъй като семейството му остава в Задар. През 2005-а Модрич подписва договор за цели 10 години с „Динамо“. Следват награди за Играч №1 на сезон 2006/2007, три поредни титли с \"модрите\", а през 2008 г. офертите в Загреб валят една след друга и е продаден в „Тотнъм“ за 20 млн. евро. След четири години на \"Уайт Харт Лейн\" обаче идва трансферът му в „Реал“. Модрич не крие радостта си: „Дойдох в най-добрия отбор в света. Когато чух, че „Реал“ е заинтересуван от мен, нищо друго нямаше значение\". Днес освобождаващата клауза в договора на хърватския национал е 500 млн. евро.", "date": "2018.07.14", "title": "Килиан Мбапе - детето чудо на Франция  VS  Лука Модрич - железният боец на Хърватия"}
{"url": "https://www.monitor.bg:443/bg/a/view/rafa-i-nole-doigravat-polufinala-dnes-na-uimbyldyn-105427", "text": "Рафаел Надал и Новак Джокович ще доиграят полуфинала си на „Уимбълдън“ днес. Срещата между двамата големи бе прекратена снощи при резултат 6:4, 3:6, 7:6 (9) за сърбина, а причината бе, че след 23:00 часа английско време не се играе тенис на „Уимбълдън“. Рафа и Ноле направиха страхотни три сета, след които напълно очаквано публиката бурно освирква решението на организаторите да сложат край на двубоя. Победителят от техния сблъсък ще се изправи във финала утре срещу южноафриканеца Кевин Андерсън, който пречупи Джон Иснър (САЩ) в маратонски двубой, продължил 6 часа и 36 минути. Андерсън спечели след 6:7(6), 7:6(5), 7:6(9), 4:6, 26:24 в истинско зрелище, превърнало се във втория най-дълъг мач в историята на турнира.", "date": "2018.07.14", "title": "Рафа и Ноле доиграват полуфинала днес на „Уимбълдън“"}
{"url": "https://www.monitor.bg:443/bg/a/view/prez-uikenda-ni-chaka-slynce-i-hubavo-vreme-na-mesta-moje-da-prevali-105424", "text": "В събота ще е предимно слънчево. В следобедните часове отново, главно над източните и планинските райони, ще се развива купеста облачност, но само на отделни места там ще превали и прегърми. Ще духа до умерен северозападен вятър. Максимални температури между 28 и 33 градуса, сочи прогнозата на НИМХ-БАН. Над Черноморието ще бъде предимно слънчево, но в следобедните часове ще се развие купеста облачност и на места, главно по северното крайбрежие, ще превали и прегърми. Ще духа до умерен север-северозападен вятър. Максимални температури между 27 и 29. Температурата на морската вода е 26 градуса. Вълнението на морето ще бъде 1 -2 бала. Над планините ще духа умерен до силен северозападен вятър. Ще бъде предимно слънчево, но през деня ще се развива купеста облачност и на отделни места ще превали краткотраен дъжд и ще прегърми. Максималната температура на височина 1200 метра ще е около 22 градуса, на 2000 метра - около 14 градуса. В неделя и понеделник ще продължи да духа до умерен северозападен вятър. Ще преобладава слънчево време, над източните и планинските райони с временни увеличения на облачността и на отделни места ще превали краткотрайно. Температурите слабо ще се понижат и максималните ще бъдат 27 градуса и 32 градуса.", "date": "2018.07.14", "title": "През уикенда ни чака слънце и хубаво време, на места може да превали"}
{"url": "https://www.monitor.bg:443/bg/a/view/mirela-specheli-diamantenata-liga-v-rabat-105426", "text": "Звездата ни в скока на височина Мирела Демирева постигна нов сериозен успех през сезона. След като наскоро преодоля границата от 200 см, сребърната олимпийска медалистика от Рио де Жанейро 2016 записа първа победа в турнирите от Диамантената лига. Българката спечели състезанието в Рабат със 194 см и сложи край на невероятната серия на световната шампионка Мария Ласицкене, която имаше 45 поредни победи от 2016 година насам. Рускинята преодоля скромните 190 см и остана едва трета в класирането. Втора се нареди украинката Юлия Левченко. Тя скочи 194 см, но от втори опит, докато Демирева се справи с тази височина от първия опит и това й осигури победата, съобщи sportal.bg. В края на състезанието Мирела реши да се пробва на 202 см и да подобри личния си рекорд, но направи три неуспешни опита. Въпреки разочароващото си представяне, Ласицкене продължава да оглавява световната ранглиста за сезона с 204 см. \"Щастлива съм, макар че не скачах много добре. Състезанието беше трудно, но се справих с обстоятелствата. Времето беше топло, но публиката е чудесна и създава настроение. Имах известни проблеми с разбега, вятърът също пречеше, но победата си е победа. Радвам се, че ми предстои да скачам на Балканиадата в Стара Загора. Ще се видя с много близки и приятели. Дано публиката дойде и да подкрепи българския отбор, защото го заслужаваме\", сподели Демирева след състезанието пред тв Max Sport 2. Втората ни участничка в Рабат Габриела Петрова също направи много добро състезание и завърши на 4-о място в тройния скок. Българката постигна 14,40 метра в петия опит и изравни най-доброто си постижение за сезона. Габи стартира с 13,89 м в първия опит и продължи с 14,29 м във втория, но резултатът можеше да е много по-добър, ако не беше стъпила съвсем в началото на дъската. В третия си опит Петрова направи фаул, а в четвъртия скочи 13,88 м. Последва още един фаул, за да дойде най-добрият й скок от последния шести опит. Победителка стана Катерин Ибаргуен от Колумбия с 14,96 м, следвана от Кимбърли Уилямс (Ямайка) – 14,47 м и Тори Франклин (САЩ) – 14,42 м. \"Чувствах се доста по-добре, отколкото на предишното състезание. Имах известни проблеми с разбега, но като цяло вървя напред. Надявам се скоро да изчистим и малкото останали грешки. Третият ми опит имаше много добър метраж, жалко обаче, че с малко настъпих дъсата\", сподели Петрова.", "date": "2018.07.14", "title": "Мирела спечели Диамантената лига в Рабат"}
{"url": "https://www.monitor.bg:443/bg/a/view/trymp-i-melanija-piha-chaj-pri-anglijskata-kralica-105425", "text": "Американският президент Доналд Тръмп се срещна с британската кралица Елизабет Втора в Уиндзорския замък снощи, предаде Ройтерс. Първото посещението на Тръмп във Великобритания като президент не беше същинска държавна визита, каквато той обещаваше първоначално. Президентът на САЩ обаче беше приветстван от военен оркестър в Уиндзорския замък, след което той и съпругата му Мелания влязоха да пият чай с кралицата. Елизабет Втора поздрави двойката с усмивка, въпреки че преди това поглеждаше часовника си, докато чакаше те да пристигнат. В един момент по време на инспекцията на караула Тръмп внезапно спря и 92-годишната кралица трябваше да го заобиколи. Графикът на Белия дом предвиждаше срещата на чай между кралицата и президентската двойка да продължи 25 минути. Това беше последната част от тяхното официално посещение във Великобритания. Тръмп пристигна в Уиндзорския замък, след като сутринта посети британската кралска военна академия в Сандхърст и се срещна с министър-председателката Тереза Мей в резиденцията ѝ Чекърс. Десетки хиляди хора протестираха през деня в Лондон срещу посещението на американския президент. По-късно Тръмп замина на частно посещение в Шотландия, където ще прекара два дни, след което отива в Хелзинки за среща с руския президент Владимир Путин.", "date": "2018.07.14", "title": "Тръмп и Мелания пиха чай при английската кралица"}
