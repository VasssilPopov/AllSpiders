{"url": "https://www.monitor.bg:443/bg/a/view/cherno-more-stigna-baraja-za-liga-evropa-100043", "text": "„Черно море“ е големият победител от отборите във втората осмица. Днес „моряците“ завършиха 2:2 като гост на „Локомотив“ (Пловдив) в среща реванш от финалния плейоф за 7-о място в Първа лига и с общ резултат 4:3 елиминираха своя противник. Така „Черно море“ е първият финалист в баража, който ще определи последния български участник в Лига Европа за следващия сезон, а техният съперник ще бъде излъчен утре и той ще е „Левски“ или „Берое“. Двубоят тази вечер на „Лаута“ започна отлично за „смърфовете“, които съумяха да заличат аванса на „Черно море“, повеждайки с 2:0. И двете попадение бяха дело на хърватина Филип Михалевич, който първо откри резултата в 12-ата минута, след което удвои в 42-ата. В 69-ата появилият се на смяна за гостите Марек Кузма намали, като при този резултат завърши редовното време. В продълженията избраниците на Илиан Илиев стигнаха до нов гол, оказал се решителен за класирането. Отбеляза го Даниел Димов в 103-ата минута - 2:2.", "date": "2018.05.19", "title": "„Черно море“ стигна баража за Лига Европа"}
{"url": "https://www.monitor.bg:443/bg/a/view/rumen-petkov-e-novijat-lider-na-abv-100039", "text": "Румен Петков е новият лидер на партия АБВ. Той беше избран на третия национален конгрес на формацията и смени на поста досегашния председател Константин Проданов. За бившия вътрешен министър от кабинета \"Станишев\" гласуваха 579 от общо 591 делегати на форума, трима бяха \"против\", а девет се въздържаха. Досегашният председател Константин Проданов обяви, че се оттегля от поста доброволно, но остава да работи за партията като експерт.  По време на Конгреса основателят на АБВ Георги Първанов даде заявка за обединение със сродни партии. \"Днес ние от АБВ подаваме своята ръка не от слабост, а за единна сила. Какъвто и да е отговорът на другите централи, ние ще бъдем активен фактор и катализатор на единението между партиите в левия център, и родолюбивото пространство\", обяви Първанов пред делегатите на Конгреса. \"Трябва да покажем, че ще работим с всички, които имат готовността, волята, характера и капацитета да променяме България. Време е да проведем своята битка за България, за Отечеството, за всички българи, където и да са те\", допълни Първанов. Конгресът на АБВ излъчи нов състав на Националния съвет на партията от 99 души. Избрани бяха и 15 души от състава на Изпълнителното бюро, което ще бъде допълнено до 21 души.", "date": "2018.05.19", "title": "Румен Петков е новият лидер на АБВ"}
{"url": "https://www.monitor.bg:443/bg/a/view/chelsi-triumfira-s-kupata-na-anglija-sled-1-0-nad-unajted-100040", "text": "„Челси“ победи с 1:0 „Манчестър Юнайтед“ на „Уембли“ в 137-ия финал на ФА Къп. Еден Азар реализира единственото попадение от дузпа в 22-рата минута. По този начин лондончани спасиха лошия си сезон, в който финишираха на пето място в крайното класиране на Премиър лийг и през следващата кампания тимът ще играе в Лига Европа. Това е осма Купа на Англия за \"сините\". „Манчестър Юнайтед“ пък завършва сезона без трофей, като „червените дяволи“ трябва да се задоволят само с второто място в шампионата. Двата тима си размениха по една победа през сезона. В първия мач на „Стамфорд Бридж“ лондончани се наложиха с 1:0. През втория полусезон пък \"червените дяволи\" отвърнаха с успех с 2:1 на „Олд Трафорд“. За Жозе Моуриньо това бе трета загуба от 15 финала. Антонио Конте пък спечели първия си трофей извън шампионска титла и Суперкупата на Италия. Той вече има четири победи срещу две загуби в директните сблъсъци с Моуриньо.", "date": "2018.05.19", "title": "„Челси“ триумфира с купата на Англия след 1:0 над „Юнайтед“"}
{"url": "https://www.monitor.bg:443/bg/a/view/melanija-trymp-se-vyrna-v-belija-dom-sled-operacijata-100038", "text": "Първата дама на САЩ Мелания Тръмп се върна в Белия дом днес, след като бе оперирана от доброкачествено образувание в бъбреците по-рано тази седмица, предадоха световните агенции, цитирани от БТА. 48-годишната Мелания, бивша словенска манекенка, бе настанена във военната болница \"Уолтър Рийд\". Президентът Доналд Тръмп посети съпругата си през няколко от вечерите, които тя прекара в болницата. Говорителка посочи, че първата дама се е върнала в Белия дом днес сутринта. Тя си почива удобно и остава в добро настроение.", "date": "2018.05.19", "title": "Мелания Тръмп се върна в Белия дом след операцията"}
{"url": "https://www.monitor.bg:443/bg/a/view/japonskite-kradci-specheliha-zlatnata-palma-v-kan-100041", "text": "Японският филм \"Крадци\" (Shoplifters) на режисьора и сценарист Хироказу Корееда триумфира със \"Златната палма\" в рамките на 71-то издание на кинофестивала в Кан. Лентата спечели журито и публиката със социалната си тематика, представяйки живота на семейство, което оцелява на ръба на бедността в страната на изгряващото слънце. След като 82 жени, начело с председателя на журито Кейт Бланшет, протестираха в Кан в знак на съпричастност към движенията #MeToo и Time's Up, официалното събитие и тази вечер бе белязано от темата за сексуалния тормоз в индустрията. Още в първите минути на церемонията актрисата Азия Ардженто разказа пред над 3000-те гости за своя сблъсък с холивудския ас Харви Уайнстийн. \"Искам да кажа нещо - през 1997 г. бях изнасилена от Харви Уайнстийн тук, в Кан. Фестивалът беше мястото му за лов. Сега ще направя предсказание - той повече никога няма да бъде добре дошъл тук. Ще живее в позор, отритнат от филмовото общество, което доскоро го посрещаше навсякъде с отворени обятия. Дори тази вечер, сред нас седят хора, отговорни за подобно поведение, което няма място в киноиндустрията. Вие знаете кои сте и по-важното - ние знаем кои сте\", каза от сцената 42-годишната актриса. Въпреки че бе спрягана сред фаворитите на тазгодишното издание на фестивала, българската копродукция \"Дивата круша\" на Нури Билге Джейлан си тръгна с празни ръце. Втората награда за най-добър филм (Grand Prix) отиде при Спайк Лий и лентата му BlacKkKlansman. Сюжетът е вдъхновен от реални събития и се завърта около афро-американски детектив в Колорадо Спрингс, който тръгва по дирите на местния главатар на Ку-клукс-клан. Отличието на журито бе връчено на ливанската режисьорка Надин Лабаки и филма й Capernaum. За най-добър актьор бе обявен Марсело Фонте (Dogman), сред актрисите триумфира Самал Йеслямова (Ayka). Режисьорското отличие спечели Павел Павликовски за черно-бялата си драма \"Студената война\" (Cold War). По време на церемонията Кейт Бланшет обяви и допълнителна награда - \"Специална Златна палма\", чийто носител стана Жан-Люк Годар. \"Това е филмов артист, който постоянно търси начин да на излезе извън добре познатите ни граници на киното\", заяви от сцената носителката на \"Оскар\". Прочутият режисьор обаче не успя да приеме приза си, тъй като не присъства на фестивала.", "date": "2018.05.19", "title": "Японските \"Крадци\" спечелиха \"Златната палма\" в Кан"}
{"url": "https://www.monitor.bg:443/bg/a/view/botev-vraca-se-vyrna-v-elita-na-bylgarskija-futbol-100037", "text": "„Ботев“ (Враца) е новият член на Първа лига, след като в последния кръг на втория ни ешелон тимът от Северозападна България стигна до драматичен успех с 2:1 над „Монтана“ пред близо 8000 души на стадион \"Христо Ботев\". Победното попадение падна само няколко минути преди края на мача и бе дело на юношата на „Левски“ Деян Иванов. Преди това Петър Атанасов бе открил за домакините, но в средата на втората част Йордан Йорданов изравни. По този начин „Ботев“ успя да се пребори с конкуренцията на „Локомотив“ (София) и „Царско село“ и печели директната промоция за елита.", "date": "2018.05.19", "title": "„Ботев“ (Враца) се върна в елита на българския футбол"}
{"url": "https://www.monitor.bg:443/bg/a/view/prepodobnijat-kyri-govori-za-robstvoto-na-kralskata-svatba-100033", "text": "Сватбената проповед на афроамериканския пастор Майкъл Къри възпламени студения параклис \"Сейнт Джордж\" по време на венчавката на Меган Маркъл с принц Хари с ярките послания за силата на любовта, съобщават световните агенции. Със стил в разрез на този, с който сме свикнали при кралските сватби, структурирани около столетен строг етикет, преподобният Къри започна словото си с цитат от Мартин Лутър Кинг, легендарния американски борец за граждански права: \"Трябва да открием силата на любовта, прераждащата сила на любовта. По този начин ще можем да направим от стария, един нов свят. А това може да го стори единствено любовта!\". \"Двама влюбени ни събраха всички тук!\", обърна се преподобният Майкъл Къри към шестотинте присъстващи на брачната церемония. На първия ред седяха кралицата Елизабет Втора и майката на булката, Дория Рагланд, единственият член на семейството на младоженката. Рагланд е потомка на роби от памучните плантации в Южна Джорджия. Преподобният Къри на няколко пъти намекна за робството в своята проповед, като спомена, че чернокожите са изразявали силата на любовта в своите песни. Проповедта на пастора предизвика доста усмивки сред насъбралото се множество в Уиндзор, което следеше церемонията от големи телевизионни екран. Камерите не пропуснаха и понякога притеснените, понякога развеселени реакции на кралското семейство от думите на Къри. Неговата проповед бе последвана от изпълнението на хита \"Stand by Me\" подхванат с ентусиазъм от публиката извън храма.", "date": "2018.05.19", "title": "Преподобният Къри говори за робството на кралската сватба"}
{"url": "https://www.monitor.bg:443/bg/a/view/bylgarin-vse-pak-pokori-everest-100035", "text": "Българинът Слави Несторов стана поредният човек, покорил най-високия връх на света - Еверест (8848 м). Той започна експедицията си в началото на месеца, като целта беше не просто да се изкачи на най-високата точка, а и да го направи за специална кауза. Несторов се опитва да повиши вниманието и знанието на хората за болестите, свързани с уринарни инфекции. Българинът бе споделил преди началото на експедицията, че над 43 милиона души страдат от такива инфекции, над 110 милона мъже имат проблеми с простатата, а други 150 000 000 - с еректилна дисфункция. Миналата година Слави Несторов беше спътник на Боян Петров при атаката на Гашербурм II. Поради много тежките условия обаче взема решение да се откаже. Боян Петров покорява Гашербурм II (8035 метра), припомня Блиц. Както е ясно на Атанас Скатов китайските власти не позволиха изкачване заради новите изисквания с него непременно да се движи шерп. Скатов не е имал такъв, а на място са му поискали 10 000 долара, с които той не е разполагал и е предприел слизане от Хималаите.", "date": "2018.05.19", "title": "Българин все пак покори Еверест"}
{"url": "https://www.monitor.bg:443/bg/a/view/trogatelno-sboguvane-na-bufon-s-uventus-galeri-ja-100036", "text": "Легендарният Джанлуиджи Буфон се раздели по трогателен начин с феновете на “Ювентус”. Днес 40-годишният вратар изигра последния си мач за италианския гранд при победата с 2:1 над “Верона” във финалния кръг в Серия “А”. “6111 дни. 6 хиляди момента на чиста страст. На радост, сълзи, загуби и победи. Благодаря! Пътешествието приключва. Затваряме книга, която написахме заедно. Има много емоции. Твърде много. Неизбежно ще започне ново пътешествие. Нова книга. Трябва да започне. “Юве” е семейство. Моето семейство. И няма да спра да го обичам, да му благодаря и да го наричам дом. Защото ми даде толкова много. Всичко. Определено повече, отколкото му дадох аз. Пристигнах на стадиона с велосипеда си. Бях толкова млад. И метафорично искам да напусна, за да се насладя на всеки миг, да усетя болката от отделянето и радостта от поздравите. Да се почувствам разтърсен. И да разбера, че никога няма да бъда далеч от това място, което наричам дом завинаги! И да поздравя съотборниците и приятелите, които няма да спра да наричам БРАТЯ”, гласи посланието на Буфон към привържениците на “Ювентус”. Джиджи беше титуляр в днеиния мач и остана на терена до 62-ата минута. Цялото внимание - още от часовете преди първия сигнал до след края на двубоя - беше насочено към 40-годишния италианец. Именитият страж си тръгва, но все още не е обявил дали ще продължи да играе, или пък ще се откаже. Срещата в Торино беше последна с екипа на „Юве“ и за Стефан Лихтщайнер, чийто контракт изтича. В края на двубоя швейцарецът получи шанс да вкара от дузпа, но пропусна. Даниеле Ругани вкара за 1:0 в 49-ата минута, Миралем Пянич удвои три по-късно, а в 76-ата Алесио Черчи намали на 1:2. При смяната си Джиджи извади от чорапите си капитанска лента и я връчи на Клаудио Маркизио. След това всички играчи и треньори на „Юве“ станаха прави и направиха шпалир на легендата. Той се здрависа и се прегърна с всекиго от тях, след което седна на скамейката, затвори очи и въздъхна. Малко след това той се прибра в тунела, след което се завърна и се отправи към запалянковците, където започна да ги поздравява, докато мачът си течеше.", "date": "2018.05.19", "title": "Трогателно сбогуване на Буфон с „Ювентус“ (ГАЛЕРИЯ)"}
{"url": "https://www.monitor.bg:443/bg/a/view/avtomobil-ot-1931-g-na-retro-parada-v-sofija-100029", "text": "Автомобил от 1931 г. е най-старият модел, който посетителите на ретро парада в София можеха да видят днес. Той заедно с още над 200 коли и мотоциклети се наредиха пред храм-паметника „Св. Александър Невски“ и успяха да привлекат вниманието на много хора. „По традиция вече за 29-и път празнуваме Деня на шофьора. Той е обявен миналия век. Спасовден е въведение Господне и се смята, че шофьорлъкът е тежка задача и затова господ трябва да пази шофьорите“, разказа председателят на Българския автомобилен клуб „Ретро“ Ваня Гюдерова. Тя обясни, че за ретро автомобил се счита возило, което не се употребява всеки ден, да е технически изправно, което е възстановено максимално оригинално, представлява културна и техническа ценност и е на минимум 30 години, т.е. най-младата кола е от 1988 г. Тя добави още, че в края на парада петчленно жури ще отличи най-елегантния автомобил по правилата на Международната федерация на историческите превозни средства, а всички останали участници получиха грамота за участието си, съобщи БГНЕС.", "date": "2018.05.19", "title": "Автомобил от 1931 г. на ретро парада в София"}
{"url": "https://www.monitor.bg:443/bg/a/view/festival-na-hljaba-v-dobrich-100028", "text": "В Добрич днес се провежда хлябфест. Подобен фестивал се провежда за пръв път. Организатори са Общината, Регионалният исторически музей и Художествената галерия. От 10.30 ч. до 18.00 ч., на площад „Свобода” работят няколко шатри – експериментални работилнички, в които е проследен пътят на хляба от праисторията до съвремието, от едронатрошените зърна в хляба на праисторическия човек, който го е подправял единствено със сол и го е слагал на трапезата си, до преситения с  9 сита обреден хляб, част от добруджанската и традиционна сватба. В шатрата Праистория деца изработваха гердани от раковини и фигури от кост на богинята-майка. В шатра Античност, на фона на реплика от Тракийската гробница в Казанлък, желаещите редяха мозайки от макарони. В Средновековие на стар кантар може да се премери жито, а шатра Възраждане е свързана с обредния хляб, където малки и големи моделираха с тесто различни украси, според съответния празник. Фестивалът има няколко съпътстващи събития. Организирана е игра за откриване на обекти във всички сгради на музея и в галерията, свързани с хляба. За нея посетителите ще получат специална карта „Търсачи на съкровища“, като накрая ще има томбола и на трима участници ще бъдат връчени награди. От 16.00 до 17.00 ч. на естрадата на площада ще има изложение на хляб и хлебни изделия. В изложението може да участва всеки – и големи, и малки хлебопроизводители, както и всяка добруджанка, коато иска да покаже майсторство в печенето на хляб, подчерта Надежда Иванова – уредник „Българските земи 15 – 19 век“ в Регионален исторически музей – Добрич и координатор на проекта „Хлябът, който ни свързва“. След изложението започва едночасов флашмоб „Заедно да замесим“, в който всички ще могат да се включат в голямото месене на хляб, получавайки на място брашно, сол и вода. Фестивалът ще завърши с музикално-танцов спектакъл  „Приказка за хляба“ – в 19.00 ч. на площада, с участието на ПФА „Добруджа“, Арт-център „Палитра“, Хип-хоп формация NNS Crew, мажоретен състав \"Алексия\" и гостите „Танците на вятъра“ с шоу със светлина и балканска музика.", "date": "2018.05.19", "title": "Фестивал на хляба в Добрич"}
{"url": "https://www.monitor.bg:443/bg/a/view/shestima-dushi-zaginaha-pri-napadenie-na-cyrkva-v-grozni-100032", "text": "Четирима бойци се опитаха да атакуват посетители в църквата Архангел Михаил в Грозни, Чечения, и бяха ликвидирани, предадоха световните агенции. В хода на операцията бе убит един полицай, както и един цивилен. Властите в Чечения съобщават, че нападателите са получили заповед от една от западните държави. Нападателите били въоръжени с 10 бутилки с горивна смес, пушка, ножове и брадви. В момента мястото на нападението е затворено, оперативните служби работят там.", "date": "2018.05.19", "title": "Шестима души загинаха при нападение на църква в Грозни"}
{"url": "https://www.monitor.bg:443/bg/a/view/nadal-prechupi-djokovich-i-e-na-final-v-rim-100034", "text": "Рафаел Надал стигна до трудна двусетова победа над стария си познайник Новак Джокович и се класира на финал в \"Мастърс\" турнира в Рим. Рафа се наложи със 7:6(4), 6:3 над Ноле в двубой, който напомни някои от класиките между двамата през годините. Испанецът взе дуел №51 от историческото си съперничество с Джокович и вече изостава само с една победа - 25:26 в полза на Ноле. Сърбинът даде всичко от себе си, а по пътя към този полуфинал показа, че може би е близо до завръщане към познатото си ниво, пише tennis24.bg На финала в неделя Рафа ще търси своята 32-ра титла от категория \"Мастърс\" в кариерата си, а негов съперник ще бъде победителят от мача между действащия шампион в Рим Александър Зверев и Марин Чилич. Матадора ще се опита да спечели общо 78-ма титла и трета за 2018-та година след успехите в Монте Карло и Барселона.", "date": "2018.05.19", "title": "Надал пречупи Джокович и е на финал в Рим"}
{"url": "https://www.monitor.bg:443/bg/a/view/vijte-kak-hari-izvede-megan-ot-cyrkvata-kato-svoja-sypruga-100030", "text": "Британският принц Хари и годеницата му Меган Маркъл обикалят Уиндзор в открита каляска -ландо \"Аскот\" след сватбената церемония, съобщиха световните информационни агенции. Двамата сияят, а събралите се хора ги приветстват възторжено. Ескортира ги конна процесия. Каляската е от кралската колекция, предаде БТА. Тя е теглена от четири коня от породата Уиндзорски сиви коне, използвани за каляските на монарси и тяхното семейство още от времето на кралица Виктория през XIX век. Процесията ще премине през центъра на града и ще се върне обратно в Уиндзорския замък за приема, който ще даде кралица Елизабет Втора за младоженците и 600-те им гости. Каляските в кралската колекция са над сто. Пет от тях са ландо \"Аскот\".  ", "date": "2018.05.19", "title": "Младоженците Хари и Меган обиколиха Уиндзор в открита каляска (СНИМКИ)"}
{"url": "https://www.monitor.bg:443/bg/a/view/ochakva-ni-slyncheva-nedelja-samo-na-mesta-shte-prevali-i-pregyrmi-100031", "text": "През нощта все още на места в Източна България ще превалява дъжд с гръмотевици. В останалата част от страната валежите ще спрат и облачността ще се разкъса. В неделя преди обяд над по-голямата част от страната ще бъде предимно слънчево. След обяд отново ще се развие купеста облачност, но само на отделни места ще превали и прегърми. Ще духа слаб до умерен вятър от север-североизток. Максималните температури ще са между 21 и 26 градуса. Атмосферното налягане е малко по-ниско от средното за май - ще се повиши. В планините преди обяд ще бъде предимно слънчево. След обяд ще се развие купеста облачност и на места ще превали и прегърми. Ще духа до умерен североизточен, по билата югозападен вятър. Максималната температура на височина 1200 м ще бъде около 15 градуса, на 2000 м - около 8 градуса. По Черноморието преди обяд ще има разкъсана облачност до незначителна. След обяд ще се развие купеста облачност, но само на отделни места, главно по северното крайбрежие, ще превали краткотрайно. Ще духа до умерен вятър от север-североизток. Максималните температури на въздуха ще са в интервал от 21 до 26 градуса. Температурата на морската вода е 17-22 градуса, вълнението на морето ще бъде 1-2 бала", "date": "2018.05.19", "title": "Очаква ни слънчева неделя, само на места ще превали и прегърми"}
{"url": "https://www.monitor.bg:443/bg/a/view/pishat-zakon-za-rozite-podpomagat-speshno-proizvoditeli-s-de-minimis-100024", "text": "Спешно да бъде приет от парламента Закон за розите, който да гарантира качеството на признатото в цял свят българско розово масло. Нормативната уредба няма да повлияе върху изкупната цена, но ще предотврати действия на хитри собственици на дестилерии, които с цел по-висока печалба, внасят евтино и некачествено масло от Турция, Тунис и Иран, смесват го с българско и му лепят родни етикети, продавайки го като българско на Запад. „Ясно трябва да разграничим белите дестилерии от тези, които работят с вносна суровина. Необходимо е в бърз порядък да се приеме този закон. Дестилериите ползват думата „българско”, каза в рамките на спешна среща с розопропроизводители и кметове на населени места от Карлово министърът на земеделието и храните Румен Порожанов. На срещата присъстваха и кметът на Карлово д-р Емил Кабаиванов, както и кметовете на населените места, чиито жители се вдигнаха на бунтове от петък. По думите на министъра започват проверки в дестилериите дали ползват качествен български гюл за производството на розово масло. „Сформирам едно звено, което да проверява, както млечните продукти, така и розовото масло. Ние ще влезем в тези дестилерии. Казвайки „българско”, е важно какъв цвят са изкупили, каква суровина е заприходена и по какъв начин това се ползва като аргумент маслото да бъде „българско”, уточни Порожанов. Розопроизводителите от региона втори ден блокираха пътища и изсипваха чували с набрания розов цвят от маслодайната роза „Дамасцена” в знак на протест срещу ниските изкупни цени на гюла. Ако допреди две години цената на килограм розов цвят е била изкупувана за около 5-7 лева, а миналата е била около 4-5 лева, то тази година има срив. Прекупвачи са дефинирали цени от 1,80 лева до 2,50 лева за килограм розов цвят, като в петък сутринта изненадващо са спрели да изкупуват набраните количества. В същото време, заради високите цени от миналите години, мнозина жители на карловските села са увеличили площите си с „Дамасцена”, като не всички от тях са регистрирани земеделски производители. „Държавата няма как да дойде и да изкупи розов цвят. И без протест на пътищата, щях да дойда. Със закона за розата ще предприемем действия срещу дестилериите, които компрометират българското розово масло. Много е важно законът да регламентира отношенията от разсада до изкупуващите дестилерии. Законът би създал рамка, но няма как да се намеси в изкупните цени. Но балонът се спука”, каза министър Порожанов пред кметовете и розопроизводителите. По думите на министъра в последните две години има нарастване на производството на гюл с по 10 %. В момента се преработват над 400 000 декара розови насаждения у нас. Тази година произведеният розов цвят е за над 3 000 тона розово масло, а реално България произвежда двойно повече. Причината е именно внасяното некачествено масло с добавки от Турция и Иран. Министър Порожанов обеща на хората в най-кратки срокове държавата да подпомогне розопроизводителите с програмата „де минимис”, която финансова помощ обаче ще засегне само регистрираните производители. Новият закон за розата трябва да регулира и посадъчният материал, който да бъде само от маслодайната роза „Дамасцена”, каквито насаждения в карловско е имало и преди десетки години. Законът трябва да уточни, че само българско розово масло, произведено от роден гюл, ще носи етикет „Произведено в България”. „Розопроизводителите искаме крути мерки срещу тези мошеници, които влагат чужда продукция и я преписват за българска”, бе категоричен и производителят от село Васил Левски Рустем Мурад. За писането на Закон за розата настоя и кметът на село Розино Ангел Шаламанов. Председателят на Националния клонов съюз на производителите на етерично-маслени култури Зара Клисурова връчи отворено писмо на министър Порожанов, в което се иска контрол и защитна държавна политика за българската маслодайна роза. „Проблемът е, че от 3-4 години цената на розата се качи много. Има свръхпроизводство и проблемът е, че държавата не картотекира навреме земите с розови насаждения. Най-добрата роза е в Карлово, а сега взеха да отглеждат и в Добрич, и в полето край Пловдив. Ние сме си виновни, защото замърсихме сорта”, каза на срещата кметът на село Певците Богдан Богданов. Христо Недялков от село Климент пък попита представителят на фирма „Българска роза” дали има залежала стока от минали години и получи утвърдителен отговор.  „Всеки един от производителите трябва да знае, че трябва да излезе на светло, да се регистрира, да плаща осигуровки, но и да получава субсидии”, каза още Порожанов. Той покани на среща в неделя в 11 часа в МЗХ в София розопроизводителите от карловско, кметовете на населените места, изкупвачи и представители на дестилерии. На срещата ще бъде обсъдено какво може светкавично да се направи, за да спрат протестите. Това означава, че ще се проучат изкупвачите какви количества могат да вземат и на какви цени. Българско розово масло се изнася най-много за козметични гиганти във Франция, Китай, които, заради влаганите некачествени съставки, са понижили тази година цените.  ", "date": "2018.05.19", "title": "Пишат Закон за розите, подпомагат спешно производители"}
{"url": "https://www.monitor.bg:443/bg/a/view/nad-700-vina-uchastvat-na-balkanskija-vinen-festival-v-sofija-100022", "text": "С рекордно участие на балкански изби ще протече седмото издание на Балканския винен фестивал и конкурс, който се организира от Българската търговско-промишлена палата. Събитието в София е в подкрепа на благотворителна кампания за ранна диагностика на рака на гърдата и ще продължи и в неделя. Близо 700 вина са регистрирани за участие в конкурса тази година. Това доближава Балканския до световните винени конкурси, посочи директорът на фестивала Галина Нифору. Тя допълни, че тази година се очакват 70 изложители, от които 20 са от другите балкански страни. Ще присъстват и 30 вносители на вина, а събитието ще отразяват и журналисти от САЩ, Китай и Япония, съобщи БНР.", "date": "2018.05.19", "title": "Над 700 вина участват на Балканския винен фестивал в София"}
{"url": "https://www.monitor.bg:443/bg/a/view/vzriviha-tri-bombi-na-stadion-v-afganistan-naj-malko-8-sa-ubiti-100027", "text": "Троен атентат е извършен в Афганистан. Три бомби бяха взривени на стадион по време на мач по крикет в източния град Джалалабад, предаде БТА. Съобщава се за най-малко 8 убити и 45 ранени.  Никой не е поел отговорност за тази кървава атака, която е първата в страната от началото на свещения за мюсюлманите месец Рамазан. За нападение в същия афганистански град на 13 май отговорност пое групировката \"Ислямска държава\".", "date": "2018.05.19", "title": "Взривиха три бомби на стадион в Афганистан, най-малко 8 са убити"}
{"url": "https://www.monitor.bg:443/bg/a/view/xbox-adaptive-controller-pravi-videoigrite-dostypni-za-horata-s-uvrejdanija-100019", "text": "Овладяването на различните бутони, джойстикове, спусъци и сензорни команди на контролерите за видеоигри е достатъчно сложно, но и почти невъзможно за хората с ограничена подвижност и по-леки форми на физическо увреждане. Овладяването на различните бутони, джойстикове, спусъци и сензорни команди на контролерите за видеоигри е достатъчно сложно, но и почти невъзможно за хората с ограничена подвижност и по-леки форми на физическо увреждане. За да бъдат достъпни игрите, за хората, които обикновено биха ги пропуснали, Microsoft представи Xbox Adaptive Controller, ново универсално устройство, което може да бъде свързано с различни аксесоари, за да отговаря на специфичните нужди на различните играчи.  Xbox Adaptive Controller представлява, плоско устройство с два големи бутона, много по-лесни достигане, също така стрелки и други по-малки бутони. Adaptive Controller може да бъде свързван с голяма гама от други контролни устройства, като джойстици, бутони, ключове, крачни педали, контролирани с уста и стандартни контролери.  Това позволява на потребителите да комбинират различни контролери, които да съответстват на възможностите им за контрол, в зависимост от специфичните нужди. Всеки метод за контрол, може лесно да бъде преобразуван в различни действия, които могат да бъдат променяни за различните игри. Педал за крака, например, може да бъде използван за ускоряване в игра с шофиране или за стрелба в игра от първо лице. Предпочитаните настройки могат да бъдат запаметени в профилите на израчите, за да не трябва да настройват устройството всеки път, когато играят. За разработването на Xbox Adaptive Controller, Microsoft работил и се е консултирал с организации, като Charity AbleGamers, Фондацията за церебрална парализа (The Cerebral Palsy Foundation), Болница Крейг (Craig Hospital), Special Effect и Warfighter Engaged, както и геймъри с ограничена подвижност.   Adaptive Controller на Xbox работи с конзолата Xbox One, както и с персоналните компютри, работещи под Windows 10, като устройството ще бъде достъпно, по-късно тази година, на цена от $ 99.99.", "date": "2018.05.19", "title": "Xbox Adaptive Controller прави видеоигрите достъпни за хората с увреждания"}
{"url": "https://www.monitor.bg:443/bg/a/view/princ-hari-i-megan-markyl-si-kazaha-zavetnoto-da-na-jivo-100026", "text": "Принц Хари и Меган Маркъл си закаха заветното „Да“ на кралска церемоя в в Уиндзорски замък. Бели рози, любимите цветя на покойната майка на принц Хари, Лейди Даяна, украсяват параклиса \"Сейнт Джордж\".  Меган пристигна в автомобил, заедно с майка си. Актрисата е с чисто бяла рокля и с красив воал и тиара на главата. Дължината на шлейфа е по-малък от този на херцогиня Кейт заради йерархията във Великобритания. Малко преди нея пристигнаха принц Хари и брат му принц Уилям (кумът му). Двамата са с черни военни униформи. Още с влизането им в храма всички гости се изправиха, за да отдадат почит на жениха. Престолонаследникът Чарлз и съпругата му Камила дойдоха секунди преди кралица Елизабет Втора, която бе заложила на тоалет с цвят \"лайм\". Шаферчетата и шаферките, начело с принц Джордж и принцеса Шарлот пък пристигнаха след кралицата. Меган Маркъл влезе сама в църквата. Част от пътя към Хари тя извървя без придружител, а после до него я заведе принц Чарлз. Меган наруши правилото, че долната част на роклята трябва да бъде във формата на камбана. Дизайнът на дрехата е на Живанши. На церемонията присъстват Джордж Клуни и съпругата му Амал, семейство Мидълтън, Опра Уинфри, Дейвид Бекъм заедно с половинката си Виктория, приятелки на булката и колегите на Маркъл от „Костюмари”, начело с Джина Торес. Освен тях там е водещият на Carpool karaoke Джеймс Кордън, тенисиската Серена Уилямс, музикантът Елтън Джон, който ще пее на събитието.", "date": "2018.05.19", "title": "Принц Хари и Меган Маркъл си казаха заветното „Да“ (НА ЖИВО)"}
{"url": "https://www.monitor.bg:443/bg/a/view/burni-aplodismenti-za-divata-krusha-v-kan-100025", "text": "Българската копродукция \"Дивата круша\" закри конкурсната програма на филмовия фестивал в Кан. 15 минути бурни аплодисменти и овации последваха прожекцията на лентата, дело на режисьора Нури Билге  Джейлан. Церемонията по връчването на заветната \"Златна палма\" ще се състои тази вечер. \"Дивата круша\" се състезава за голямата награда в Кан с 20 други продукции. Действието във филма се върти около Синан, който е страстен почитател на литературата и винаги е искал да стане писател. Когато се завръща в родния си град в Анадола, влага цялата си енергия в намирането на средства, с които да издаде книгата си. Оказва се обаче, че го преследват и дълговете на баща му. Това е първата българска копродукция в състезателната програма на Кан от 23 години насам. От родна страна по лентата работиха от \"РФФ Интернешънъл\". Заглавието е подкрепено и от Националния ни филмов център, заснето е с помощта и на студиата на \"Ню Бояна\". Другите страни, компании от които също се разписват с участие в реализацията на продукцията, са Турция, Франция, Германия, Босна и Херцеговина, Македония, Швеция и Катар.", "date": "2018.05.19", "title": "Бурни аплодисменти за \"Дивата круша\" в Кан"}
{"url": "https://www.monitor.bg:443/bg/a/view/nole-sreshtu-rafa-na-polufinal-v-rim-100021", "text": "Бившите номер 1 в световния тенис Новак Джокович и Рафаел Надал ще се изправят един срещу друг на полуфиналите на \"Мастърс\" турнира в Рим с награден фонд 5,44 млн. евро. Ноле се справи с екзекутора на Гришо Кей Нишикори (Яп) с 2:6, 6:1, 6:3 след 6 пробива.  За него това е първи полуфинал на турнир от АТP след Ийстбърн миналата година. В другия полуфинал ще се срещнат Александър Зверев (Гер) и Марин Чилич (Хър). Защитаващият титлата си Зверев победи финалиста от 2017 г. Давид Гофен (Бел) с 6:4, 3:6, 6:3 за 12-ия си пореден успех. При жените също се очертава интересен полуфинал, в който ще се срещнат Симона Халеп (Рум) и Мария Шарапова (Рус). Халеп разгроми седмата поставена Каролин Гарсия (Фр) с 6:2, 6:3, за да си гарантира оставане на върха в ранглистата поне още седмица. В другия полуфинал ще се срещнат защитаващата титлата си Елина Свитолина (Укр) и Анет Контавейт (Ест).", "date": "2018.05.19", "title": "Ноле срещу Рафа на полуфинал в Рим"}
{"url": "https://www.monitor.bg:443/bg/a/view/pyrvite-gostni-na-svatbata-na-godinata-veche-pristignaha-na-jivo-100023", "text": "Принц Хари и Меган Маркъл сключват брак днес, а церемонията ще се проведе в църквата \"Сейнт Джордж\" до Уидзорския дворец от 14 часа българско време. Първите гости на сватбата вече започнаха да пристигат за церемонията. Телевизионната звезда Опра Уинфри е част от звездните личности, които ще присъстват на събитието на годината. Тя пристигна в елегантен розов тоалет, съчетан с шапка в същата гама. Чичото на принц Хари - братът на принцеса Даяна - Ърл Чарлз Спенсър пристигна на церемонията. Тенисистката Серена Уилямс и изпълнителят Джеймс Блънт също са част от гостите. \"Поднасям своите най-добри пожелания на принц Хари и Меган Маркъл за сватбения им ден. Пожелавам на всички, които ще станат част от днешното национално тържество, страхотен ден!\" Това написа британският премиер Тереза Мей в Туитър. Тя не е поканена на кралската сватба. Стотици фенове на двойката прекараха нощта в палатки пред замъка, за да си запазят добри места за сватбата на годината. Халката на Хари ще е от платина, а на Меган - злато. Те са на официалния бижутер на кралица Елизабет II \"Клийв енд къмпани\". По-рано днес Бъкингамският дворец обяви, че принц Хари и Меган Маркъл ще получат титлите херцог и херцогиня на Съсекс.  ", "date": "2018.05.19", "title": "Първите гостни на сватбата на годината вече пристигнаха (НА ЖИВО)"}
{"url": "https://www.monitor.bg:443/bg/a/view/jenata-do-bojan-petrov-ne-iskam-da-ima-traur-sega-toj-e-shtastliv-100020", "text": "Жената до Боян Петров Радослава Ненова говори пред Нова телевизия няколко дни след прекратяването на спасителната акция в Хималаите. Тя смята, че в момента Боян е щастлив, където и да е, и никой не трябва “да се чувства тъжен, искам да остане като една легенда, като нещо красиво.” “Искам да видя последните му мисли, за мен това е най-личното нещо в палатката му. Искам да събера всичко и да направя една книга. Исках да намеря фотоапарата му, но това се оказа доста по-трудно. Той е усмихнат, обича да помага, да се сърди и пак да помага, искам да си спомнят хубавото, не искам да има никакъв траур, никакви черни ленти. В Природо-научния музей, където работеше, просто помолих да сложат негов портрет. Не искам никой да се чувства тъжен, искам да остана като една легенда, като нещо красиво. Исках в началото на акцията да науча къде е, сега не искам може би да научавам. Може би си е на правилното място, щом планината не ни го дава, значи не трябва да знаем. Чудех се как се е чувствал, когато е бил в безизходица. Дали е бил нещастен, дали е бил спокоен. Накрая се оказа, че и начинът, по който изчезна, е доста ключов. Защото много хора отключиха любовта си, намериха нещо, за което да са по-добри. Много хора се оказаха изключително добри. Всички станахме по-добри заради него. Стана толкова мащабно, че дори не мога да го осъзная. Нашето външно министерство свърши чудеса този път. Утре ще се съберем всички, които участвахме, да се видим, да го преживеем отново. Да ми донесат много неща, които са намерени на трети лагер. Това, че не го откриха остави у мен, у детето, усещане, че тази вратичка не е затворена. В бъдеще ще ходим със сина ми в Тибет, където да се срещаме с Боян. Нашата връзка ще продължи на друго място. Това ще си е нашето място”, добави Ненова. Тя ще се включи и в организирания от приятели на Боян Петров поход утре от Княжево до Копитото, който ще е в памет на алпиниста. ", "date": "2018.05.19", "title": "Жената до Боян Петров: Не искам да има траур, сега той е щастлив"}
{"url": "https://www.monitor.bg:443/bg/a/view/uebinvazija-na-malkija-ekran-99996", "text": "Забелязали ли сте, че прекарваме все по-малко време пред малкия екран? Или поне под формата, каквато я познавахме доскоро, а именно – телевизора. „Малкият екран“ днес може да е дисплеят на телефона, таблета, лаптопа и т.н., а традиционните сериали бавно, но устойчиво отстъпват място на уебепизодите. Причините са много – онлайн съдържанието е винаги достъпно и не се съобразява с предварително изготвена програма, като предоставя на феновете и повече възможности за обратна връзка. Затова и не е учудващо, че дори у нас големите телевизии започнаха да публикуват епизодите на сериалите си в техните интернет страници. Нещо повече, „Скъпи наследници“ например беше така позициониран в програмата на bTV (18 ч), че да послужи като магнит за зрителите в сайта на медията, чието работно време не позволява вирването на крака пред малкия екран в късния следобед. Не бихме могли да наречем продукцията обаче уебсериал. Макар да няма строга дефиниция, понятието се тълкува по-скоро като определение за епизоди, създадени целенасочено за онлайн потребление (digital first). Причината – това не е просто поредният продукт, предназначен да ни развлича. Уебсериалите вървят ръка за ръка с навиците на своите зрители, а именно – да прекарват повече време в интернет и да са буквално на един клик разстояние от любимия си сериал. Друг ключов фактор несъмнено е и продължителността на уебепизода (обикновено до около 10 - 15 минути), съобразена максимално със забързаното ежедневие на „потребителя“. Първият уебсериал в света се появява още през 1995 г. Името му е The Spot и - очаквано – е американска продукция. Въпреки ранното си появяване този тип продукции стават популярни отвъд Океана едва в началото на 21-ви век. Към днешна дата пък индустрията на уебшоутата се ползва с изключителна популярност, като някои от най-големите имена в киното също се обръщат към нея. Сред примерите са Том Ханкс с неговата анимация Electric City, Джери Зайнфийлд с Comedians In Cars Getting Coffee, звездата от „Приятели“ Лиса Кудроу с Web Therapy, Джеймс Франко с Making A Scene With James Franco и др. Робърт Дауни Джуниър също разработва свой проект от 8 епизода, които да бъдат излъчени в YouTube. На Запад някои считат за уеб дори продукциите, разпространявани чрез стрийминг платформи като Netflix. У нас обаче уебсериалите родно производство са по-конкретизирана ниша. Първият такъв проект се появява преди три години. Дори и да не сте надраснали възрастта, в която училищните трепети на двама братя и техните половинки биха ви били интересни, то няма как да не сте чули за „Не така, брат“. Премеждията на Мишо дебютираха в „ефира“ на Vbox7 през 2015 г., а досега са генерирали над 40 милиона гледания. „Не така, брат“ има в архива си вече 6 сезона и продължава да е сред най-популярните digital first продукции сред родните зрители. Нещо повече, спечели си и международна награда за най-добър уебсериал от фестивала Mediamixx в Солун. обясниха за „Монитор“ от 7Talents – най-големия производител на оригинално уебсъдържание в България. Сред най-популярните попълнения на каталога им са още „Следвай ме“ (с участието на поп певицата Тита; носител на отличието „Любим уебсериал“ на първите награди на „NOVA подкрепя българското кино“), „Апартамент 404“, спортната поредица „Без бутонки“ (с Томислав Русев и Ники Александров), хитовото шоу за предизвикателства „А на бас“, романтичното риалити „Сладки свалки“ и много други. „В началото започнахме с тийнсериали и наложихме тях и лицата ни толкова категорично, че интересът към тази вертикала расте главоломно. Въпреки това другата половина от нашите продукции са насочени и консумирани от аудитория между 24 и 35+ години, а имаме и поредици и предавания, които, макар и вторична, имат и още по-зряла аудитория“, добавят още от медийния екип на 7Talents, като уточняват, че на световната карта на уебсериалите България се представя достойно и е конкурентоспособна. А как се печели от уебсериали? казват още продуцентите. Моделът на монетизация всъщност се извършва на база излъчени реклами върху съдържанието, качено онлайн. Според опита на 7Talents към момента цената от и над 1 лв. на 1000 гледания на реклама, изгледана на територията на България, е постижима във Vbox7. “Освен това сайтът не задържа комисионна за разлика от други световни платформи, и дели нетния си приход директно с продуцента. Като цяло да говорим за монетизация от един източник е безпредметно в България, но вярваме, че както ние, така и всички колеги на пазара, които създават качествено съдържание, успяваме да доведем все по-близо бъдещето на монетизацията и то е в изцяло спонсорирани от клиенти съдържания. Естественото развитие на брандовете е да започнат да говорят по нов начин на публиката си и да й дават стойност през съдържание. На този етап опциите за продуктово позициониране, продуктови видеа и колаборации са стъпката в тази посока”, казват още от там. АКТЬОРСКИ ДЕБЮТ  Дидо от D2 става хижар в „Килерът“ Колко зловещ може да бъде Деян Каменов - Дидо, когото обикнахме като вокалист на D2? Отговор на този въпрос ще търсим в първия мистъри уебсериал у нас „Килерът“. Премиерата на продукцията ще се състои на 22 май, а персонажът на певеца ще се превърне в една от най-големите мистерии за групата младежи, отседнали в неговата хижа. „Чисто продукционно „Килерът“ беше огромно предизвикателство, тъй като за първи път използваме специални ефекти, героите имат свръхестствени сили, има каскади, а екипът буквално живя в „Килерът“ 24/7 по време на снимките. Условията и местата на снимките също бяха много екстремни, но екипът се справи перфектно, а всички сме впечатлени от крайния резултат“, казват от 7Talents. Действието на „Килерът“ се развива около отношенията на няколко младежи, чийто живот се променя изцяло след трагичната загуба на техния близък приятел Виктор (в ролята - Иван Тишев, който участва и в „Не така, брат“). В опит да преодолеят мъката те решават да посетят хижа, където обаче започват да се случват странни неща. Сред останалите актьори, които ще разпознаем в продукцията, са Надя Петрова, Антоан Петров, Ралица Добрева, Димитър Горанов-Флинг, Никол Андонова и др. Междувременно през следващите два месеца във Vbox7 ще се появят и други нови продукти. „Сред тях са сериал, посветен на гийк и гейминг културата у нас, романтичен ситком, автомобилно супершоу и кулинарна поредица с участието на едни от най-големите звезди у нас в момента. Със сигурност ще продължим да бъдем пионери у нас, като откриваме нови формати, жанрове, и сме сред първите, които предлагат качествено съдържание за аудиторията и уникални възможности за брандовете да достигнат до своята аудиторията. Можем да загатнем, че дори ще излезем от рамките на дигиталното видео“, заявяват още продуцентите.", "date": "2018.05.19", "title": "Уебинвазия на малкия екран"}
{"url": "https://www.monitor.bg:443/bg/a/view/pavlova-liderite-na-zapadnite-balkani-si-trygnaha-ot-sofija-s-nadejda-100018", "text": "Тази среща завърши много позитивно. Европейските лидери си тръгнаха от България по-обединени. Много конкретни неща се случиха. Освен ясната политическа воля, която беше изразена от всеки от лидерите, ние имаме анекс към декларацията, който съдържа конкретни проекти. Вече имаме подписани и първите споразумения в сектор \"Енергетика\". Това каза министър Лиляна Павлова в \"Тази събота\" по Би Ти Ви. Ние не дадохме нито за един момент фалшиво обещание. Това беше среща на върха на тема \"Европейска перспектива\". Макрон каза, че трябва да интегрираме Западните Балкани в Европа, просто процесът ще отнеме по-дълго време. Лидерите на Западните Балкани си тръгнаха от София с надежда, но и с конкретика, допълни тя. Разходката на Ангела Меркел, Тереза Мей и Еманюел Макрон по Моста на влюбените в София беше знак за Европа и за света, че независимо от Брекзит, Европа остава единна. „Тогава, когато трябва да сме единни, независимо от Брекзит и трудностите, пред които минаваме, можем да сме диалогични и да сме заедно”, изтъкна Павлова. По думите ѝ атмосферата е била искрена и конструктивна. „Да, може би си казахме някои неща „право куме в очи”, но имаше нужда да си кажем нещата искрено и директно, а не да се лъжем. Срещата беше колкото искрена, толкова и прагматична, толкова и ясно полагаща накъде вървим. Аз съм по-голям оптимист, отколкото бях, преди да започне срещата”, обобщи Лиляна Павлова. „Ако Република Македония и Гърция довършат този огромен пробив, който направиха в София за името, и Република Македония влезе в НАТО, защо не две, а три държави през 2025 г. да не са следващите членки на ЕС”, посочи министърът за българското европредседателство.  „И Ципрас, и Заев казаха, че има поредица от имена на масата, но не пожелаха да ги споделят. Дори на самото заседание, попитани директно, помолиха да им дадем време да ги съгласуват”, отбеляза Павлова.  ", "date": "2018.05.19", "title": "Павлова: Лидерите на Западните Балкани си тръгнаха от София с надежда"}
{"url": "https://www.monitor.bg:443/bg/a/view/sedmichen-horoskop-za-19-25-maj-100003", "text": "19-и ви зарежда с творческа активност за постигане и на най-далечната или трудна цел. Доверете се на инстинктите, продължете в посоката, в която случайно сте тръгнали. От този ден Венера ще ви гледа в нехармоничен аспект от знака на Рака. Работата ще излезе на преден план, а любовта нека си остане само у дома. Не си позволявайте странични връзки. Не се ограничавайте в храната, днес не се пълнее. 20-21-и дават възможност за преговори с близки, приятели и евентуални работодатели в чужбина. Ще откриете истинския смисъл на една връзка, която отдавна подържате без да се виждате лично. В понеделник следобед очаквайте провокации. Внимавайте къде оставяте документи и пари. Във вторник не започвайте с хвалби, ако работата още не е станала и приключила. Следобед имате шанс да се внедрите в нова среда и да подпишете изгоден договор. На 23-и действайте активно до обед, пътувайте, преговаряйте, стопете дистанциите с нужните за бъдещата ви работа хора. Тази вечер е заредена с конфликти, а и на 24-и може да получите неприятни вести и да се наложи да отбивате нечия атака. Контролирайте емоциите. Не отстоявайте мнението си на всяка цена, може би бъркате в нещо. До петък е добре да се преместите на новото място, което отдавна подготвяте за работа и живот. 25-и ви носи признание за труда. Една ръка се протяга към вас с награда, а друга с претенция и искания. Предстои една чудесна събота, с възможности за делови и приятелски срещи, с пътувания и купони, на които ще сте център на внимание, ще се радвате на признание и любов. Очакват ви награди тази вечер, ако добре си подредите и изиграете картите. В този ден не се пълнее, така че забравете за диетите и си прекарайте добре. В неделя претенциите и изскванията към вас нарастват, интересите ви се сблъскват с тези на близък , а в понеделник сутринта и колегите няма да ви спестят забележки и критика. До обед на 21-и направете връзка с приятели и фирми от чужбина. Проверете предложените оферти. Този следобед носи провокации и опити за влизане в личното ви пространство. Внимавайте какво си пожелавате във вторник. До обед не коментирайте болезнени за някого теми. До вечерта нещата така ще се извъртят, че виновните ще станат невинни и обратното. Следобед на 22-и ледовете се топят, предстои сближаване с хора, които са ви нужни и без които работата не спори и животът не е сладък. До обед на 23-и подпишете нови договори, уредете сделки, намерете нужното финансиране. Следобед увеличете самоконтрола и нищо важно не започвайте, ако някой друг може да се намеси и сложи ръка на личните ви амбиции и спестявания. В петък всяка цел е достижима. Близо сте до важен източник на сила и ресурси. Действайте. На 19-и Венера напуска вашия знак, а на 21-и след 02 ч. 06 мин. Слънцето вече ще е в Близнаци. Предстои изтрезняване, приоритетите се променят, налягат ви нови задължения и отговорности, които ще ограничат възможностите за странични връзки. Затова в съботния ден дайте всичко от себе си и вземете каквото ви е нужно. Не е време за диети, няма да напълнеете. В неделя ще ви търсят от далече, ще ви поставят неотложни задачи, с което свободното ви време през новата седмица ще се ограничи. В понеделник до обед може да получите изгодни оферти от чужбина. Следобед навлиземе в провокативен период. Черпят Константин и Елена. Работата остава на заден плен, шефовете ще са недоволни. Тази вечер е провокативна, активизира се ламята на клюката, а и каквото си пожелаете до вторник на обед ще се сбъдне и дано после не се чудите как да се отървете от него. На 22-и ви чакат проверки и рискови ситуации. Спазвайте закона. Ако се скарате с някого после дълго няма да се помирите. Не се изказвайте неподготвени, сондирайте мнение с хората, от които пряко зависите. Не правете нищо на своя глава. Вечерта на 23-и сте в най-слабата си и рискова позиция. На 24-и не влизайте в съглашателства и си пазете територията на влияние. Настройте се на самозащита. Каквото отложите за петък ще мине посред вашите правила и очаквания. Навлизащата Венера в Рак, ще ви донесе много любов и пикове в емоционалното състояние. Предприетото на 19-и ще носи щастие и късмет, ще ви свързва с подходящите хора, ще ви сближава с тези, с които времето и разстоянията са ви раздалечили. Спретнете си купон. Любовта тича към вас. Не се ограничавайте и в храната, не е време за диети от всякакъв тип. В неделния ден ще разберете нещо, за което в миналото не сте си давали сметка. Не е време за недоволство. Приемайте нещата такива каквито са и не желайте друго. На 21-и Слънцето навлиза в Близнаци, а вие навлизате в сатурнова дупка. Сънищата показват какво трябва да се приключи бързо. От обед на 21-и до обед на 22-и са възможни всякакъв тип провокации. Ще ви провокира прекалената приказливост и желанието да се похвалите. Каквото кажете ще се сбъдне, така че внимавайте какво си пожелавате. Вторник вечер е за сдобряване и опрощаване на греховете. Преместете се на ново място. До 22-и на обед пътувайте, уредете срещи с потенциални клиенти, снабдители и партньори. Важното на 23-и свършете по най-бързия начин. От обед навлизате в труден период, ще се нуждаете от подкрепа. Контролирайте се, следете знаците на съдбата и ако нещо не ви се даде значи не трябва и да го искате. 24-и е време за прошка, а на 25-и никой няма да ви прости прегрешенията. Прекрасен съботен ден. Не си спестявайте удоволствията, пътувайте, пазарувайте на едро, направете важни поръчки, свържете се с хора, с които ще работите и вършите нещо заедно в бъдеще. Организрайте и се включете в публични изяви. Диетите са противопоказни, отказите също. Позволете си повече екстри. В неделя Луната навлиза във вашия знак. Гонете далечни цели, реагирайте бързо на обаждания от чужбина, за да не пропуснете благоприятни възможности и предложения. С някакво шесто чувство се насочвате към най-перспективната посока. До обед на 21-и приключете с обещаните ангажименти. Следобед един слух ще ви донесе предимства. Навлизаме в деня на петела. Внимавайте какво приказвате и каква дума давате. Сега е момента да яхнете клюката и да я накарате да работи за личните ви интереси. Във вторник поканете на разговор тези, с които искате да стопите дистанцията. Следбед получаваме извинения, придружени с подарък, който ще говори много. На 23-и важното свършете по най-бързия начин. Отложеното за следобед или за 24-и до обед ще обслужва чужди интереси, ще ви вкарва в рискова и източваща сили и ресурси програма. От обед на 24-и мислете за подписване на нови договори, за привличане на нови клиенти и партньори. На 25-и постигате максималното. Чакайте награди. От 19-и Венера вече ви гледа в хармоничен аспект, а това ще помогне да се разберете с тези, с които временно сте се раздалечили. Любовният ви живот навлиза в нова фаза. Денят е чудесен за представителни срещи, за публични изяви и нови запознанства. И не помисляйте да спазвате диета, в този ден не се пълнее. Ще оберете овациите и в неделния ден, когато може да получите покани служещи като признание за досегашната ви работа и грижовност във връзките. Сключващите брак ще имат шансове да пробият съвместно в чужбина. Ще се появи спонсор. Ще намерите начин да направите силен ход и в понеделник. Рекламирате се за сметка на друг. Сутринта във вторник са вероятни скандали у дома или на работното място. Все за нещо ще сте закъснели. До вечерта дайте всичко от себе си, за да стопите дистанциите и да получите прошка. На 22-и Луната навлиза в Дева. До обед някой ще претендира за дадените ви предимства. Внимавайте какво си пожелавате, особено на глас. До вечерта вече намерите своето място на сила и на 23-и ще се окопаете с нов договор или обещание. От обед на 23-и до 24-и на обед тъмни сили се намесват във всеки наш избор. Каквото отложите за края на работното време на 24-и или за 25-и ще мине много по-добре, ще ви донесе пари и предимства. В този момент всеки може да намери това, което отдавна търси. Чакайте повишение. В събота се очертават конфликти между личните ви желания и семейните задължения. Венера вече ви гледа в пречупващ аспект от знака на Рака. Съветът е да не давате предимство само на публичноста, а да се заемете с нуждите на дома и семейството. В противен случай скандалите не ви мърдат. Проявете активно емоциите си, пътувайте, търсете път към тези, които обичате. Не е време за диети. В неделя положението коренно се променя. Ще бъдете търсени и желани, ще си простите взаимно, ще осъществите връзка с приятели и партньори в чужбина, а някой ще се похвали с изгодно делово или лично предложение. Интуицита ви работи на пълен капацитет. Доверете се на избора и. На 21-и следобед очаквайте разправии и надвикване у дома и на работното място. Но до обед ситуацията ще се развива изгодно за вас, ще дърпате конците и може да уловите кокала преди другите. 22-и започва със сълзи и провокации, но ще завърши с усмивки, прошка и подарък. На 23-и се явете първи на изпит или на преговори с шефа. Колкото повече отлагате, толкова повече се отдалечавате от мечтите и давате предимство на друг. Вечерта получавате негативен знак, с който трябва да се съобразите. 24-и започва с болка и разочарование, които дълго ще ви държат влага. Може да се провали пътуване и гостуване. В петък не ритайте срещу ръжена, търсете нови източници на сила и ресурси. Един чудесен съботен ден, в който може да получите и да извлечете максимума от всяка ситуация, в която попадате. Правете това, към което нещо ви влече и привлича. Отстоявайте принципна политика, защитете нечий интерес и ще си спечелите верен приятел и защитник. Пътувайте берете билки. Единственият ден в този месец, в който храната изцяло се превръща в енергия. В неделя обстановката коренно се променя, Луна и Марс сключват пречупващи аспекти с вашето Слънце. Предстоят два дни на уроци и конфликти. Ще получите и неприятни вести от чужбина, а приятните ще дойдат със закъснение. Ще бъдете пренебрегвани и заобикаляни от екстрите, на които другите се радват. Внимавайте в приказките, казаното ще се използва срещу вас. 22-и започва с празни приказки и подривна дейност, но ще завърши с нещо приятно и релаксиращо. Стегнете се и на 23-и до обед уредете важните въпроси. Следобед навлизаме в деня на прилепа, много неща ще се правят на тъмно. На 24-и не бързайте да се изказвате и давате становища. Почти в края на работното време ще направите силен ход и в петък ще продължите с настъпателната тактика. Петъчният ден дава възможност да се освободите от стари грехове. Дано не натрупате нови грехове и нови дългове. Имате повече шансове и право на избор. Ще намерете и нужното ви лекарство. Венера вече не ви гледа в опозиция. В този уикенд любовта ще е до вас, ще ви помогне да изчистите отношенията си, да си признаете греховете и приемете нечии извинения. Доставете си радост на сетивата, хапнете си наволя, прекарайте щастливи мигове с близките и децата. Очертават се пътувания, които може да променят работата и начина ви на живот след време. В неделя немерете време да се свържете с близки и познати в чужбина. Може да изскочи важна и добре платена работа, която ще ви даде стимул за работа и действие. Навлизате в период на тестови програми както от ваша страна, така и от страна на другите към вас. В понеделник до обед нито една покана не е за изпускане, а за тези получени до вторник на обед ще трябва доста да се потрудите, за да получите пари и защити и да спечелите нечие доверие. 22-и започва с провокация, контролирайте се максимално, не действйте първосигнално. Казаното и пожеланото ще се превърне в истина. До вечерта нищо ново да не се започва. Контролирайте емоциите и на 24-и до обед. Счупен домашен съд е лош знак. Важното за този ден уредете почти към края на работното време. 25-и дава старт на отдавна замислени проекти. В този ден всеки може да изкачи своя пореден връх в кариерата и личните връзки. Заложете здрава основа на всичко предприето. Не пестете усилия и материали. От 19-и Венера ще ви гледа в опозиция от знака на Рака. Внимавайте в любовта и страничните връзки. Семейните отношения са противопоставени на професионалните. Не си позволявайте връзка поместоработа. Всяко ваше отсъствие ще се следи, може да се направят разкрития, след които конфликтите няма да закъснеят. Не се препоръчват командировки. Проблемите в събота ще са повече за родените в третата декада. Ще влезете в битки за защита на територия на влияние и лични нужди. Диетите са противопоказни. Очертават се пикове в настроението и емоциите. В неделя вашето не се губи. Правите важен избир и действате вдъхновено. В понеделник ще усетите ясно и точно кое е най-добре да се направи в ситуацията и ще постъпите не така както сте го замислили. Не сдържайте емоциите, много неща ще се изяснят. 22-23-и ще бъдат най-силните ви и успешни дни за периода. Ще подпишете нови договори и ще уредите парспективна работа. Отношенията ви ще излезат от точката на замръзване, ще се помирите и сдобрите и ще намерите начин да излезете от лична криза. В тези дни може да намерите нужното лекарство или лечебно място. В сряда вечер сте на прага на болезнен избор. Не го правете. Оставете ситуацията да се изчисти до 24-и на обед. Не допускайте намеси. В петък организирайте нужните ремонти и преустройствени дейности. Може да изживеете прекрасни моменти в съботния ден. Дайте воля на сетивата и чувствата, пътувайте към приятели и близки защитете нечий интерес и очаквайте подкрепа. Отстоявайте принципна политика. Някой ви наблюдава преди да реши да ви направи изгодно предложение. Родените в първата декада може да изживеят неприятни емоции в неделния ден. Луната от Лъв е в опозиция на Марс от вашия знак. Не пътувайте, ако близките са против или ще нарушите нечия програма. В понеделник се съобразете с изискванията на колеги и шефове. Не е време за отсъствия или за предложения, които ще ви натоварят лично. От обед до вторник на обед внимавайте какво си пожелавате и кое къде оставяте. Не споделяйте свои и чужди тайни. Вторник вечер ви сблъсква с изисквания и хора, на които трудно ще устоите. Може да зарежете личните си амбиции, заради чуждите. Не гонете химери в чувствата. 23-и е ден за изтрезняване. Ако до обед не стопите ледовете след това пропастта в отношенията ще се задълбочи. Вечерта може и да си поплачете. Не е нужно винаги да се контролирате. Може би една ваша моментна слабост ще привлече тези, които се страхуват от авторитета ви. На 24-и не изпускайте предложения, подпишете нови договори и в петък продължете активната тенденция. В момента залагате основите на едно по-добро бъдеще. От събота Венера ще ви гледа в брилянтен аспект от знака на Рака. Навлизате в любовен период. Използвайте деня за приятелски и лични срещи, за уреждане на конфликти, за сдобряване и помиряване с тези, които ви липсват. Планирайте за съботната вечер купон с хубаво похапване. Колкото и да изядете няма да напълнеете. В неделя ще се събудите с особено чувство и прозрение кое как да стане. Обаждат се близки от чужбина. Очавайте предложения и покани. Ако мислите за някого той непремено ще ви потърси. Навлизаме в период на алхимични промени. В организма ни се вклюват фините енергии. В понеделник до обед поне една грижа ще отпадне, но след това до вторник на обед ще си създадете нови с непремерени приказки или изповеди пред неточните хора. Клюката върши мръсната си работа. Слънцето вече ви гледа в пречупващ аспект от Близнаците, а Луната в опозиция в дните 22-23-и. Важното за вторник свършете следобд, когото ще намерите и нужните специалисти, треньори или консултанти. На 23-и всичко ще върви наопаки. Ще тръгнете с усмивка сутринта, а ще се върнете със сълзи. 24-и определя граница в отношенията. Вземате решение за промяна, за ремонт и отделяне от родтели или от тези, които ви влияят зле. 25-и позволява да заложите нова основа на нова работа или на нова връзка. Всичко, което предприемете нека е здраво.", "date": "2018.05.19", "title": "Седмичен хороскоп за 19-25 май"}
{"url": "https://www.monitor.bg:443/bg/a/view/svetovni-ucheni-katerjat-buzludja-zaradi-chinijata-100013", "text": "Световно известни учени в различни области са проявили интерес към съдбата на най-големия паметник на тоталитарното изкуство у нас, някогашният Дом на Партията, по-известен като Чинията на връх Бузлуджа. В България за участие в конференция за съдбата на тоталитарното архитектурно наследство, която се провежда под егидата на ЮНЕСКО в рамките на европейската година на културното наследство, са немският професор Йорг Хаспел, директор на ИКОМОС - международен комитет за защита паметници на културата; историкът проф. Роберто Балцани (инициатор на програмата ATRIUM, в която участват 18 страни от Югоизточна Европа), руският политолог проф. Александър Никитин, изследователката д-р Саня Хорватинчич и ръководителят на световна компания за дизайн - швейцарецът Уве Брюкнер. В неделя те ще посетят рушащия се от 27 години стоманобетонен мастодонт, за да видят с очите си състоянието му и да предложат варианти за спасяването му и евентуалното му бъдеще използване от обществото. Проф. Хаспел вече е бил на Бузлуджа през  2015 г., още тогава той коментира, че трябва да бъдат загърбени идеологическите пристрастия и уникалната по своята архитектура сграда да бъде използвана за създаването евентуално на музей на социалистическото изкуство. По думите му: „Бузлуджа е спящ великан, който не може просто да бъде съборен и трябва деликатно да се помисли какво трябва да се направи там. Бузлуджа не трябва да се оставя само на една партия и не бива да се използва за политически цели“. Ученият предложи страната да направи постъпки пред ЮНЕСКО за вписването на монумента сред световните паметници, които са под нейна закрила.Три години по-късно вече има решение на неправителствената мрежа „Европа Ностра“ за изработването на екшън-план относно санирането на комплекса. На Бузлуджа те ще се срещнат с областния управител на Стара Загора Гергана Микова, която преди дни за пръв път от 7 години разреши представители на медиите легално да влязат в лабиринтите и да заснемат разрухата. Губернаторката, която като представител на държавата отговаря пряко за състоянието на конфискувания през 1991 г. комплекс, възнамерява това лято да пропуска вътре срещу заплащане туристи по предварително обезопасен коридор.Това ще бъде първата реална стъпка към социализацията на Чинията, за чието построяване са били похарчени над 14 млн. лв. през 70-те години на миналия ХХ в. Сред участниците в срещата е и арх. Дора Иванова, създател на фондация „Проект Бузлуджа“, която е автор на проект за превръщането на мастадонта в музей на историята на България.  ", "date": "2018.05.19", "title": "Световни учени катерят Бузлуджа заради Чинията"}
{"url": "https://www.monitor.bg:443/bg/a/view/muzejna-ekspozicija-za-istorija-na-radioto-v-bylgarija-v-su-99965", "text": "Музейната експозиция за историята на радиото в България към СУ „Св. Климент Охридски” ще бъде открита днес (19 май) от 16.00 часа в сградата на Факултета по журналистика и масова комуникация. Изложбата ще носи името нейния създател - проф. д-р Веселин Димитров, който е дългогодишен преподавател и декан на ФЖМК. Съавтор е на концепциите за две популярни радиопредавания – „България – дела и документи” и „Разговор с вас”, както и с прототипа на днешната програма „Хоризонт” на БНР с предаването „От 6 до /” – 1966 г. Димитров е създател и на Университетското радио „Алма Матер”. Събитието е част от програмата по отбелязване на 130 години Софийски университет \"Св. Климент Охридски\", 20 години от създаването на музейната експозиция и е посветено на 80-годишнината от рождението на проф. д-р Веселин Димитров.", "date": "2018.05.19", "title": "Музейна експозиция за история на радиото в България в СУ"}
{"url": "https://www.monitor.bg:443/bg/a/view/dyrzost-i-krasota-v-kan-nikol-shercinger-debutira-na-festivala-kendyl-djenyr-izleze-s-edni-gyrdi-napred-99752", "text": "Модата и филмовият фестивал Кан са като скачени съдове – не могат един без друг. През последните години звездите, които дефилират по червения килим, обръщат толкова внимание на тоалетите си, колкото и на прожекциите. 71-годишното издание на феста се превърна в поредната надпревара ала „Огледалце на стената, коя е най-красива на Земята“, а критиците безпощадно раздадоха оценки не само за представените ленти в рамките на събитието, а и за облеклата на знаменитостите. Тази година те заложиха на дръзка визия и разголена плът, а бялото се превърна в най-предпочитания от дамите цвят. Тоалетът на Никол Шерцингер в Кан даде повод на българските й фенове да се надяват на скорошна сватба с най-добрия ни тенисист – Григор Димитров. 39-годишната певица се появи на прожекцията на филма BlacKkKlansman на режисьора Спайк Лийв в дълга бяла рокля, наподобяваща булчинска. Облеклото е дело на ливанската модна къща Ashi Studio и бе съчетано с масивни пурпурни обеци. С появата си изпълнителката на Don't Hold Your Breath направи своя дебют, тъй като за първа година получава покана за престижното събитие.  Поредното доказателство, че Кендъл Дженър не би последвала примера на сестра си Ким Кардашият да сложи силикон, тъй като харесва малкия си бюст, е изборът й на тоалет за кинофорума. 22-годишната манекенка дефилира по червения килим на 71-ото издание на фестивала като привидение в бяло, а прозрачни воали напълно изложиха гърдите й на показ. Талията й бе подчертана от широк колан по средата на дългата й рокля от бранда Schiaparelli Haute Couture, а бижутата й бяха в синята гама. За трета поредна година топмоделът Бела Хадид събра погледите като дефилира почти полугола на червения килим в Кан. 21-годишната красавица се появи с дълга бяла рокля, обсипана с камъни. По традиция, цепката на тоалета й не успя да скрие бельото отдолу. По-малката от сестрите Хадид заложи на лек грим, дискретни бижута и прибрана на кок прическа. Поредната отличничка сред красавиците в дръзки тоалети на кинофорума в Кан е супермоделът Ирина Шейк. Тя се появи на премиерата на френската драма Sorry Angel в червена рокля със златни нишки на световноизвестната марка Versace. Цепките и дупките по тоалета загатнаха, че манекенката е забравила бельото си вкъщи. Критиците отбелязаха още, че от фигурата й не личи, че преди около година е станала майка. Припомняме, че Шейк и холивудската звезда Брадли Купър посрещнаха на бял свят дъщеричка миналата пролет.   Актрисата с испански корени Пенелопе Крус се открои сред армията от красавици в бяло като заложи на черен тоалет. Половинката на Хавиер Бардем обра овациите с роклята си от колекцията Haute Couture на бранда Chanel. Перфектният й избор не е изненада, тъй като звездната двойка имаше тежката задача да открие фестивала в Кан с психо-трилъра „Всички знаят“ на 8 май. Заради липсата на разголена плът, в сравнение с плеадата от присъстващи звезди, мнозина определиха Пенелопе като „кралица на бала“. Френската актриса Марион Котияр имаше повече от един повод да се разходи по червения килим на фестивала в Кан. Макар да получи одобрение за всеки един от тоалетите си, най-голямо впечатление синеоката красавица направи в бял костюм с черен колан-панделка на бранда Armani Prive. Звездата от „Съюзени“ се появи в този вид по време на протеста на 82 актриси, сред които Салма Хайек и Кейт Бланшет, срещу половата дискриминация в индустрията. Те повдигнаха тематата за неравностойното заплащане на мъже и жени за участие в дадена продукция.        ", "date": "2018.05.19", "title": "Дързост и красота в Кан: Никол Шерцингер се появи като булка"}
{"url": "https://www.monitor.bg:443/bg/a/view/slaj-za-bylgarija-s-lubov-pri-vizitite-si-u-nas-holivudskijat-as-ne-propuska-shopskata-salata-i-vino-nashe-proizvodstvo-99872", "text": "„България е мястото!“. Това казва Силвестър Сталоун в рекламен клип за страната ни през 2015 г. Мнозина българи си мечтаят да стиснат ръката на Слай и да позират с него за селфи. Холивудският ас пък изпитва особен сантимент към страната ни и през година се завръща, а когато няма шанс - хвали България повече и от нашенци. Още преди да пристане на киноцентъра в Бояна за продукциите си, екшън легендата има задочна връзка с България. От близо 10 години родната диетоложка на звездите Енджи Касабие гордо може да се нарече негова приятелка. Красавицата с ливански корени му помага да вае мускули с ястия като пълнен пуешки стек, а при пристигането си у нас той не пропуска да я поздрави лично за рождения й ден. Касабие дори успя да го убеди да се довери на български дерматолози по време на снимките на „Непобедимите 2“. Семейство зъболекари от Перник смениха негов счупен зъб, а той остана толкова доволен, че след това си направи още 24 нови при тях. Разбира се, нискокалорийната диета на Енджи не гали небцето на Сталоун така, както шопската салата и българското вино, както самият той е споделял „В България се чувствам силен. Тук срещам приятни хора и виното ви е прекрасно!“, заяви на пресконференция у нас през 2013 г. той. На фестивала „Иския Глобал” в Италия пък предупреди: След това екранният Роки Балбоа снима край летището на Пловдив, редом до други ветерани в седмото изкуство - Брус Уилис, Арнолд Шварценегер, Джейсън Стейтъм и др. Това му даде повод да промотира България на престижния фестивал в Кан като перфектната дестинация за кинопрозводство. Там актьорът бе по покана на бизнес дамата Дарина Павлова и не пропусна отново да спомене пред аудиторията, че българите са страхотни хора. Най-прясната хвалба от Силвестър Сталоун по наш адрес е за покритието на безжичния ни интернет. Холивудският ас отбеляза технологичния ни напредък с шеговито клипче в социалните мрежи от снимачния сет на хитовия сериал „Това сме ние“. казва 71-годишният актьор във видеото. Сталоун плати солидна сума за затварянето на автомагистралата „Хемус“, получи глоба за снимки в Деветашката пешера, разочарова се от изтекло пиратско копие на „Непобедимите 3“ в интернет от българи, но това не го спира да се връща за още. Очаква се през лятото Слай и компания да кацнат отново у нас за снимките на четвъртия филм под щампата на „Непобедимите“. Наскоро той съобщи в социалните мрежи, че е променил решението си да пенсионира героя си от франчайза. гласят думите му към кадър с Джейсън Стейтъм, който също се разписва с участие в поредицата. Подробности около лентата все още се пазят в тайна, но според спекулациите, Слай ще получи 20 милиона от предвидените над 100 милиона долара бюджет. Ако лятото не успеете да се доберете до екшън звездата за автограф – не се тревожете. Той ще остане за нова доза екшън и през септември. Причината – Сталоун отново ще раздава правосъдие в кожата на бившата зелена барета Джон Рамбо, в пета част от култовата поредица. Той ще се заеме и със сценария на филма, чийто продуцент е Ави Лернер. По официални данни, клапата на „Рабмо 5“ ще щракне на 1 септември, а освен в България, екипът ще разпъне снимачен сет още в Лондон и на Канарските острови. Сюжетът ще се завърти около новите премеждия на Джон Рамбо, който се бори с посттравматичен стрес, опитвайки се да води нормален живот в рачно в Аризона. Спокойното му ежедневие обаче се разклаща след като негова близка приятелка го моли за помощ, тъй като внучката й е изчезнала по време на парти в Мексико. Героят на Слай веднага се заема със случая, а гърбът му ще пази журналист, чиято сестра също е отвлечена. Двамата ще обединят сили, за да се изправят заедно срещу опасни мексикански картели, които се издържат с трафик на хора.", "date": "2018.05.19", "title": "Слай: за България с любов"}
{"url": "https://www.monitor.bg:443/bg/a/view/matematichka-stana-50-ta-carica-roza-zaminava-da-uchi-v-kralski-kolej-100011", "text": "Бъдещ спец по компютърните науки, абитуриентката от природо-математическата гимназия „Акад. Никола Обрешков“ Михаела Хаджиева стана 50-ата Царица Роза в Казанлък.  Юбилейната носителка на короната в един от най-старите конкурси за красота в България беше избрана от 49 досегашни „царици“ и техни подгласнички, които стриктно следяха за представянето на 26-те претендентки в критериите за външност, елегантност, сценично поведение и комуникативност. Крайният резултат съобщиха на тръпнещата от вълнение публика в голямата зала на ДК „Арсенал“ ексцариците от 1990,1991 и 2007 година Силвия Грозева, Мария Върбанова и Лора Георгиева. Многолюдното жури посочи за подгласнички на призьорката съученичката й от ПМГ Бианка Няголова и абитуриентката от хуманитарна гимназия „Св.св. Кирил и Методий“ Елица Славчева. 5 пътувания в чужбина предстоят на новата царица, която е родена под знака зодия „Везни“. Четири са свързани с ангажиментите й към родния град и празника на дъхавата Роза дамасцена, а петото е заради бъдещата й професионална реализация в областта на IT-науките. Оказа се, че далеч преди да вземе решение за участие в конкурса Михаела е получила съобщение, че е приета да продължи образованието си в британския Кингс Колидж. Изборът на Царица Роза в Казанлък датира от далечната 1960 г., когато с венче от рози вместо корона, титлата е дадена на Стефка Таралежкова. През десетилетията начело на журито са били актьорите Любомир Кабакчиев и Стефан Данаилов, оперетният певец Видин Даскалов, кардиологът проф. д-р Генчо Начев, легендарната треньорка по художествена гимнастика Нешка Робева, посланикът на Япония Такаши Коидзуми, оръжейникът Николай Ибушев… За пръв по повод юбилея да вземат решението са поканени досегашните царици и техните подгласнички. Хронистите на конкурса уточняват, че най-често царицата се е казвала Мария (през 1972, 1978,1979 и 1991 г.), а по  два пъти изборът падал върху Цветелина (2015 и 2017 г.), Надежда (1992 и 1994 г.) и Юлия (2003 и 2013 г.). Колкото и да е странно, сред цариците на розата няма… Роза.  Една от красавиците вече не е сред  живите, избраната през 1980-а Стоянка Николова се е споминала. 35 живеят  в България, а 13 съдбата е разпиляла по света: 5 са в Англия, 4 в САЩ и по две в Германия и Испания.", "date": "2018.05.19", "title": "Математичка стана 50-та Царица Роза, заминава да учи в кралски колеж (ГАЛЕРИЯ)"}
{"url": "https://www.monitor.bg:443/bg/a/view/traur-v-kuba-za-zaginalite-v-samoletnata-katastrofa-100012", "text": "Кубинските власти обявиха национален траур за загиналите в самолетната катастрофа край Хавана, съобщи ТАСС, позовавайки се на съобщение на Държавния съвет на карибската страна. Повече от сто души са загинали в катастрофата в Куба на Боинг-737. Боинг 737 на кубинската компанията \"Кубана де авиасион\", нает от малка мексиканска авиокомпания, се разби вчера след излитане от Хаван на път за град Олгин в източната част на Куба. Според кубински медии на борда е имало 105 души, включително пет деца, и деветчленен екипаж. Според други данни на борда е имало поне 110 души, отбелязва Асошиейтед прес. Повече от сто са загинали. Първоначално бе съобщено за четирима оцелели. Според директор на болница в Хавана в лечебното заведение са били докарани четирима пострадали. Един е починал, другите три оцелели, всичките жени, са в тежко състояние. Самолетът се разби малко след излитане от Хавана и възникна пожар, който бе потушен. Жертвите се идентифицират, каза кубинският президент Мигел Диас-Канел. Почти всички пътници на разбилия се край Хавана самолет са били кубински граждани, съобщи ТАСС, позовавайки се на кубинския вестник \"Гранма\". Според вестника на борда е имало 105 души, предимно кубинци, с изключение на петима чужденци и екипажа. Мексиканското министерство на съобщенията и транспорта каза, че екипажът - двамата пилоти и трите стюардеси, са били мексиканци. По-късно аржентинското външно министерство каза, че сред загиналите има двама аржентински граждани, предаде АП. Разбилата се машина е била взета от кубинската авиокомпания под наем от малка мексиканска авиокомпания Damojh, известна и като Глобал. Мексиканските власти съобщиха, че самолетът е бил Боинг 737-201, произведен през 1979 година, т.е. на 39 години. Засега причината за катастрофата не е ясна. Черните кутии още не са намерени, съобщи в Туитър агенция Пренса Латина. Напоследък имаше много оплаквания от кубинската авиокомпания поради закъснения и отмяна на вътрешни полети. Според фирмата това се дължи на технически проблеми със самолетите. В четвъртък първият вицепрезидент на Куба Салвадор Валдес Меса се срещна с ръководството на \"Кубана де авиасион\", за да обсъди тези оплаквания.", "date": "2018.05.19", "title": "Траур в Куба за загиналите в самолетната катастрофа"}
{"url": "https://www.monitor.bg:443/bg/a/view/marija-stefanova-bogorodica-v-kartinite-na-sypruga-si-99947", "text": "Ролите на кралица и горда аристократка й отиват. Както впрочем и на хитроумна слугиня, витална жена от народа. В своята забележителна кариера легендата Мария Стефанова е изиграла почти всичко, за което една актриса би могла да мечтае. А завръщането й в Народния театър след 25-годишно „отлъчване“ от първата ни сцена й носи номинация за награда „Аскеер“. „Моята общност току-що пак ме беше прегърнала и това признание ме изненада приятно“, не крие Мария. Наскоро тя най-сетне намира сили да излезе от затвора, който собственоръчно е изградила около себе си, преминавайки през мъчително проточилия се драматичен за нея период. При уж банален битов инцидент в навечерието на юбилейната изложба за 70-годишнината на съпруга й, художника Христо Стефанов, докато снове с пълни ръце между гостите и непрекъснато звънящия телефон, Мария се подхлъзва в антрето, понася се по мократа мозайка и се забива в рамката на вратата. Болката е убийствена, ала рентгеновите снимки не откриват финото пукване, докато в деня на самия вернисаж тазобедрената й става не рухва напълно от пренатоварване. Следват успешна операция в „Пирогов“ при магьосника д-р Тошев, бързо възстановяване, участия в Театър 199... Но когато Христо се разболява и получава страшна трибуквена диагноза, актрисата   А след месеци грижи, когато изпраща любимия човек в най-дългия му път, ставата й се оказва отново разбита, колкото и сърцето й. Втората операция вече не е така сполучлива, трябва да мине година, за да се направи трета. „Изживях и ужаса анестезиологът да ми каже, че шансовете да проходя са 50 на 50“, припомня си днес. За щастие, нейният случай попада в „добрите“ 50%, но пък кръстът поддава... Не само загубата и болежките обаче държат божествената Мария Стефанова за дълго далеч от нейния храм. „Аз никога не напуснах Народния театър, той ме напусна, но живях през всички тези години с него, защото го обичам“, признава тя. Още не е навършила 55 и е нежен стълб в репертоара, когато Васил Стефанов, директор на трупата в началото на 90-те, пенсионира първото съзвездие големи артисти: Славка Славова, Таня Масалитинова, Виолета Бахчеванова, Георги Георгиев-Гец, Черкелов... От Министерството на културата обещават да приемат потърпевшите и Славова кани Мария да присъства като човек от театъра. „Спонтанно тръгнах с тях, не смятах нито за миг, че отивам срещу Васил Стефанов. Никога не съм стояла в полусянка с камък в джоба, била съм винаги ясна като поведение“, обяснява Стефанова. Тогавашният министър Елка Константинова ги посреща дружелюбно и вдига телефона на директора, който се е оправдавал пред екипа с изисквания „отгоре“. „Ние си тръгнахме доволни, а след обяд изведнъж от дъската на входа разпределението ми за 2 главни роли за предстоящия сезон беше свалено и се появи съобщение за събрание на творческия колектив. И Стефанов като ме подбра – направи ме на нищо. Защото цялата лицемерна схема беше разобличена“, разказва Мария. Пенсионираните изхвърчат от бароковата сграда, а когато след време идва и нейният ред, е извикана да си подготви документите още на деня. В интерес на истината, голямата актриса е имала и по-рано предложение да се върне там – за спектакъла „Лунатици“, но поканата я сварва прясно оперирана. Постановката пък дава рестарт за друга низвергната дива – Виолета Гиндева. А на Мария Стефанова преди няколко месеца се обажда настоящият директор Мариус Донкин, с когото си е партнирала още в Пловдивския театър. „Не очаквах, бях пуснала кепенците, съвсем бях затворила вратата, мислех си, че съм се наиграла. Да, колебах се, бушувах сама между четири стени, не спах, вълнувах се, плаках – от радост може би. Осъзнах, че след като   бих могла и сама да го разруша. А Мариус по най-колегиалния начин прекрачи онази грозна линия, която беше телена между мен и Народния театър“, споделя Мария, която ненапразно наричат актриса на емоционалното откровение. Колелото за нея се завърта с пиесата на Едуард Олби „Три високи жени“ под режисурата на Стефан Спасов, за когото това е дебют на академичната сцена. „Той знаеше накъде ни води, а аз харесвам мъжете с характер, които са наясно какво искат“, не пести тя хубавите думи както за Спасов, така и за останалите „лица“ на героинята – Виктория Колева, младите Радина Боршош и Василена Винченцо. Тази героиня е в съзвучие с нея: изправена пред главната равносметка, в съдбовна среща със себе си. В една история за нещата, които научаваш, след като вече мислиш, че всичко си научил... „Аз съм дъщеря на учителка. Моята най-вярна приятелка от детството беше учителка също. През цялото време аз съм ученичка – умея и обичам да се уча“, отбелязва Мария и продължава: „Моята основна среща с мене самата се състоя, когато останах тук без Христо и трябваше да съумея достойно да избегна самосъжалението. Самозалъгването винаги съм успявала да преодолея, но да преодолееш самосъжалението ми се струва, че е голям човешки акт“. А в този дом е кипял живот, и то какъв, припомня си Мария. Макар като „дива актриса“ вечно да е тичала от театъра на снимки или на озвучаване в радиото, вкъщи винаги е било топло, имало е сготвено, гледала е свекър и свекърва, дъщеря й не е расла с ключ на врата. Преди това, в Пловдив, софиянката от ул. „Иван Асен“ е имала още по-прекрасен период, макар да поема натам разочарована от рокада в Народния, която осуетява назначаването й. В Града на тепетата художниците са на почит, разхождат се като князе по главната и в лицето на един от тях – Христо Стефанов, красавицата открива голямата си любов. Възрастната актриса Надя Лолова предоставя на семейството малка стая в кирпичената си къщичка на пъпа на Филибето: там е зачената дъщерята Елена. А когато Мария пак получава покана от театъра, към който винаги се е стремила, Христо нито за миг не се поколебава и отсича: „Разбира се, отиваш! Известно време ще пътуваме и ако се наложи, ще се преместя“. Така и става. „Той беше най-деликатният, най-толерантният човек, когото съм срещала. Едва по-късно разбрах каква     с тавана на мама и татко“, казва Мария. После съпругът й успява да купи сегашното жилище близо до обителта на своя приятел бай Дечко Узунов срещу Парк-хотела, а след години изгражда в двора на кооперацията и параклис за съседите от квартала, който собственоръчно изографисва. В образа на Богородица от стенописите си личат чертите на Мария... Днес дъщерята на артистичната двойка се е установила в Женева. Елена е завършила живопис при проф. Андрей Даниел в Националната художествена академия, заминава за Швейцария като специализантка, а на място, по съвет на своя ментор, записва история и философия на съвременното изкуство. Работила е малко като дизайнер на часовници, била е шеф протокол на една от най-големите тамошни галерии, има изложби и награди, но постепенно рисуването остава на втори план, издържа се основно с познанията си по изкуство. Споделя живота си с чудесен човек, австриец. „С баща й я поощрихме да замине, като смятахме, че ще се върне. Каква заблуда...“, въздиша Мария. Утеха е, че когато може, Елена си идва за уикенда, двете ходят на гроба на татко й, а в понеделник сутринта младата дама потегля с обратния полет. Часовете, прекарани на телефона и в Скайп, не се броят...", "date": "2018.05.19", "title": "Мария Стефанова – Богородица в картините на съпруга си"}
{"url": "https://www.monitor.bg:443/bg/a/view/broeni-chasove-do-svatbata-na-godinata-megan-markyl-shte-kaje-da-na-princ-har-100014", "text": "Денят настъпи – само броени часове остават до сватбата на британския принц Хари и американската актриса Меган Маркъл. Двамата ще си кажат „да“ в параклиса \"Сейнт Джордж\" на замъка Уиндзор. Размяната на обети ще бъде извършена от архиепископа на Кентърбъри Джъстин Уелби, а самата брачна церемония ще бъде ръководена от епископ Дейвид Конър, настоятел на храма в Уиндзор. Принц Чарлз, бъдещият свекър на Меган Маркъл, ще я заведе до олтара, тъй като баща ѝ се възстановява след сърдечна операция. Принц Уилям ще бъде кум на брат си Хари, а Меган Маркъл избра да няма кума. На сватбата ще има десет малки шафери, сред които племенниците на принц Хари – принц Джордж и принцеса Шарлот. Малко след сватбената церемония двамата ще се появят за първи път публично като съпруг и съпруга и ще преминат в процесия с карета по близо 3-километров участък в града. На сватбата са поканени 600 души, 2640 души ще имат възможността да наблюдават пристигането на булката и младоженеца в Уиндзор. Очаква се хиляди хора да се съберат по улиците, за да видят кралската двойка. От двореца Кенсингстън казаха, че принц Хари и годеницата му се надяват този момент да остане паметен за всички, които са се събрали в Уиндзор, за да усетят атмосферата на този специален ден. Сватбата на принц Хари и Меган Маркъл на живо можете да гледате в официалните канали на британското кралско семейство: Принц Хари, който е пети поред в наследяването на престола, и Меган Маркъл - звездата от телевизионния сериал \"Костюмари\", оповестиха годежа си през ноември 2017 година. Съпругата на 33-годишния принц Меган Маркъл е по-голяма от Хари с 3 години. През 2016 г. Маркъл се запознава с Хари чрез обща приятелка. До този момент принцът нито е гледал сериали с нейно участие, нито знае нещо за актрисата. Тя му прави прекрасно впечатление и след няколко седмици той я кани на ваканция в Ботсвана. Маркъл въобще не прилича на момичетата, с които Хари е имал романтични отношения по-рано. Тя е по-възрастна и е била женена. Тя не е блондинка, както предишните му приятелки Челси Дейви и Кресида Бонас. Нещо повече, Меган има афроамерикански корени по майчина линия. Това стана причина за многобройни нападки срещу нея в социалните мрежи. Тъй като Маркъл няма „синя кръв“, тя не може да стане принцеса. Официално ще бъде наричана Нейно кралско височество принцеса Хенри Уелска. Разходите за сватбата, включително църковната служба, поканените музиканти, цветята и приема ще бъдат платени от бюджета на кралското семейство. Средствата за охрана ще бъдат отпуснати от държавния бюджет. Според оценките на британските медии, сватбата ще струва 32 милиона паунда, от тях 30 милиона ще бъдат похарчени за осигуряване на безопасността. Охраната на реда в Уиндзор ще бъде поверена на над 3000 полицейски служители. Според оценките на икономистите предстоящата церемония може да донесе на британската икономика 500 милиона паунда за сметка на повишения интерес към това събитие от страна на британците и чуждестранните туристи.", "date": "2018.05.19", "title": "Броени часове до сватбата на годината: Меган Маркъл ще каже „да“ на принц Хар"}
{"url": "https://www.monitor.bg:443/bg/a/view/skatov-si-trygva-ot-himalaite-ne-go-pusnaha-na-everest-bez-sherp-100017", "text": "След няколко дни преговори в Тингри без успех Атанас Скатов е пристигнал на базовия лагер на връх Еверест с намерение да се опита да убеди службите на място да го пуснат да се катери сам към върха. Китайските власти не са разрешили той да тръгне без шерп, съобщава БНТ. Мерките за сигурност са засилени и те са категорични, че без шерп няма да допуснат алпинист до върха. \"Базовият лагер е напълно празен, тъй като всички алпинисти са вече по горните лагери. Цял ден правя опити да намеря шерп на място, но удрям на камък. Накрая се е намери един, който ми поиска 10 000 долара - сума, с която не разполагам. При това положение се налага да си тръгна от Тибет. Много исках да кача връх Еверест още веднъж с посвещение и този път без кислород. Познавам маршрута и съм добре аклиматизиран. Гледам го срещу мен, времето е прекрасно вече няколко дни и още няколко ще е подходящо за качване. Направих всичко, което зависеше от мен, пробвах всякакви варианти, но властите в Тибет са непреклонни\", каза българският алпинист. Днес той трябва да се отправи към Катманду и признава, че съжалява. Очаква се Скатов да прибере в България до дни. На 13 май той осъществи изкачване на връг Чо Ою като част от проекта му за изкачване на 14-те осемхилядника на планетата без консумация на животинска храна.", "date": "2018.05.19", "title": "Скатов си тръгва от Хималаите, не го пуснаха на Еверест без шерп"}
{"url": "https://www.monitor.bg:443/bg/a/view/rozoproizvoditeli-na-bunt-ministyr-porojanov-speshno-v-karlovo-100016", "text": "Протест на розопроизводители от Баня блокира пътя за Карлово при разклона за с. Войнягово. Министърът на земеделието Румен Порожанов се срещна с хората, които са недоволни от ниските изкупни цени на гюла. Там бе и кметът на Карлово Емил Кабаиванов. Поради блокадата на пътя се образуваха киллметрични опашки от чакащи коли. Около 100 човека протестираха край Баня. Порожанов призова хората да пуснат движението и им каза, че няма картел при изкупуването на гюла. Протестиращите поискаха от него съдействие за по-високи изкупни цени. От петък розоварните отказват да изкупуват гюла заради пренасищане на пазара. В момента Порожанов е на среща с кмета Кабаиванов в кабинета му в община Карлово и предстои да се срещне с розопроизводители.  В 12,30 часа е протестът на розопроизводители от село Калояново.", "date": "2018.05.19", "title": "Розопроизводители на бунт, министър Порожанов спешно в Карлово"}
