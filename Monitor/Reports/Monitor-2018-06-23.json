{"url": "https://www.monitor.bg/bg/a/view/i-v-nedelja-shte-ima-dyjd-no-s-poveche-slynce-103456", "text": "Времето в неделя ще бъде предимно слънчево с временни увеличения на облачността и на отделни места в южните и източните райони ще превали. Ще духа слаб запад-северозападен, в Източна България - източен вятър. Максимални температури между 22 и 27 градуса, в София - около 22 градуса. По планините ще има променлива облачност и на места ще превали дъжд, по-значителен в Родопите. По високите части ще духа умерен западен вятър. Максималната температура на височина 1200 м ще е около 14 градуса, на 2000 м - около 7 градуса. Над Черноморието ще бъде предимно слънчево. През деня ще има временни увеличения на облачността и на места ще превали слаб дъжд. Ще духа слаб източен вятър. Максимални температури по крайбрежието 22-24 градуса. Температурата на морската вода е 23-25 градуса. Вълнението на морето ще бъде 2-3 бала. В понеделник вятърът ще се ориентира от изток-североизток. Ще има и слънчеви часове, повече сутринта и в източните райони. След обяд на места в Западна България ще превали и прегърми. Температурите слабо ще се повишат и максималните ще са между 23 и 28 градуса. Във вторник от юг ще започнат валежи, в следобедните часове, придружени с гръмотевични бури. Има повишена вероятност в Централна и Източна България валежите да са интензивни и значителни по количество. Вятърът ще се ориентира от запад-северозапад и ще се усили. Температурите ще са по-ниски от обичайните - максималните, предимно между 21 и 26 градуса, в районите с по-интензивни и продължителни валежи ще остават под 20 градуса.", "date": "2018.06.23", "title": "И в неделя ще има дъжд, но с повече слънце"}
{"url": "https://www.monitor.bg/bg/a/view/stoichkov-izrigna-sreshtu-jivotnoto-zaradi-transfera-na-nedjalkov-103457", "text": "Легендата на българския футбол Христо Стоичков коментира трансфера на Антон Недялков от американския „Далас“ в „Лудогорец“. Името на Камата бе замесено в сделката, а това го накара да коментира ексклузивно случая по БНТ. „Добър вечер от Москва. Включвам се малко извънредно, не за да говорим за световното първенство, защото днес има хубави мачове, а по един друг повод. Днес се появиха някакви писания на някакви хора, които явно искат да бъдат известни, разни с прякори - не ги знам“, сподели Стоичков. Бившият български национал призова собственика на ЦСКА-София Гриша Ганчев също да коментира случая. „Ще кажа един път завинаги. От 6 месеца не съм разговарял с Антон Недялков, нито съм го чувал. Дори му нямам телефона и не съм длъжен да му го имам. Не знам какви са и намеренията на Кирил Домусчиев. Призовавам Гриша Ганчев да излезе и да каже дали Христо Стоичков е получавал пари от ЦСКА. Дали той е плащал от името на клуба или свои лични пари на Христо Стоичков. Чакам по най-бързия начин да стане, защото ако не стане, значи работата е гнила или на някой се плаща да говори тези неща“, завърши Камата. Минути по-късно за Гонг Стоичков допълни: \"Наистина искам лично Гриша Ганчев да заяви публично имам ли участие в тази сделка? Ако имам - къде са ми парите, в коя сметка, да покаже сметката, да каже в коя банка? Нали имам 20% собственост в отбора, тогава имам и пълното право да знам всички подробности до последната стотинка - какво и как се случва. Ще се прибера скоро в България и някой хора няма да припарят повече до стадиона, това искам да е ясно! От преди Нова година не съм чувал и виждал Антон, сега ме замесват в някакви схеми. Отново ще го повторя - лично чакам Ганчев да направи публично изявление, не чрез сайт или нещо подобно\", допълни Христо Стоичков по темата. По-рано през деня „Лудогорец“ официално обяви трансфера на българския национал и бивш футболист на ЦСКА-София Антон Недялков. По този повод лидерът на Сектор \"Г\" Росен Петров - Животното, скочи на Христо Стоичков. Петров написа, че Стоичков е заплашил Гриша Ганчев, че няма да стъпи на стадиона, ако не продаде Недялков, като според Животното Камата е прибрал 400 000 долара комисионна. Ето какво написа Петров в официалната си страници във \"Фейсбук\": \"Така, така, задайте си въпроса кой направи трансфера на Недялков в САЩ, кой поставяше ултиматум на Ганчев зимата!? Кой е в дъното на тази помия? Ех, Ицко, огромен като футболист, нула като човек и нищо, ама абсолютно нищо за ЦСКА\". Малко по-късно Росен Петров написа втори пост, който гласи: \"Ицо и само той, той натискаше Ганчев. Той го заплаши, че няма да стъпи на стадиона, ако не продадем Антон. Той взе 400 000 долара комисионна, той се е договорил с Киро Домуса\". Точно тези твърдения накара Стоичков да поиска включване от Москва, където е коментатор на световното първенство. Малко по-късно Ганчев наистина отговори на Стоичков чрез официалната страница на клуба.  \"Уважаеми г-н Стоичков, искам да Ви информирам относно розово бразилската серия, която мъчи Вашето съзнание, а именно, че Вие като акционер в най-големия Български футболен клуб по никакъв начин не сте получавали възнаграждение по простата причина, че в последните години 31-кратният шампион не е раздавал дивиденти. Бъдете сигурен, че в момента, в които се получат такива, ще бъдат разпределени справедливо спрямо участието на всеки един от акционерите в клуба. Бъдете здрав\", написа Ганчев и подписа поста си с \"Винаги ваш фен!\"  ", "date": "2018.06.23", "title": "Стоичков изригна срещу Животното заради трансфера на Недялков"}
{"url": "https://www.monitor.bg/bg/a/view/kamion-s-domati-se-razbi-v-skala-v-kresnenskoto-defile-snimki-103453", "text": "Камион, натоварен с домати, се удари в скала на главен път Е-79, двама души са пострадали. Сигналът за произшествието е подаден в 16.30 ч. Товарният камион се е движел в посока от Симитли за Кресна. Отклонява се надясно и се разбива в ската. Каросерията е паднала на пътното платно и щайгите с домати са се разпилели. Водачът и неговият спътник са транспортирани до болницата в Сандански. Движението се регулира и се осъществява само в едната лента. На място се очаква пристигането на следствена група, която да установи причините за пътния инцидент.", "date": "2018.06.23", "title": "Камион с домати се разби в скала в Кресненското дефиле (СНИМКИ)"}
{"url": "https://www.monitor.bg/bg/a/view/germanija-ocelja-sreshtu-shvecija-s-gol-v-dobavenoto-vreme-103458", "text": "Световният шампион Германия се измъкна в 95-ата минута и победи с 2:1 Швеция в среща от група F на световното първенство, играна в Сочи. Тони Кроос отбеляза в 95-ата минута, когато Маншафтът беше с човек по-малко след червен картон на Жером Боатенг в 82-ата минута. Ола Тойвонен откри резултата в 32-ата, а Марко Ройс изравни в 48-ата. При равенство със скандинавците германците щяха да имат минимални шансове за продължаване напред на мондиала. Йоги Льов направи сериозни промени в състава след поражението от Мексико. Месут Йозил и Сами Кедира отстъпиха своите места на Марко Ройс и Себастиан Руди. Тимо Вернер поведе нападението на Бундестима, подкрепян по крилата от Томас Мюлер и Юлиан Дракслер. Антонио Рюдигер замени невъзстановения Матс Хумелс. С победата Германия има 3 точки, колкото има и Швеция. Двата тима са и еднаква голова разлика - 2:2. Лидерът Мексико е с 6. В последните срещи Германия ще се изправи срещу Южна Корея, докато Швеция среща \"ацтеките\". Азиатският тим все още няма спечелена точка.", "date": "2018.06.23", "title": "Германия оцеля срещу Швеция с гол в добавеното време"}
{"url": "https://www.monitor.bg/bg/a/view/meksiko-s-ochakvana-pobeda-nad-republika-koreja-103452", "text": "Мексико не допусна изненада и надви Република Корея с 2:1 във втория си мач на Мондиал 2018 и с 6 точки на своята сметка почти сигурно си гарантира продължаването на осминафиналите. В другия двубой от група “F” по-късно днес Германия се изправя срещу Швеция. В следващата фаза първите два отбора от групата ще срещнат съперници от групата на Бразилия. Карлос Вела вкара първия гол за мексиканците от дузпа в 26-ата минута, а в 66-ата Хавиер Ернандес удвои с 50-ото си попадение за националния тим. Чак в добавеното време Хюн Мин Сон върна едното попадение. За корейците това е второ поражение след това от Швеция на старта с 0:1 и те отпадат.", "date": "2018.06.23", "title": "Мексико с очаквана победа над Република Корея"}
{"url": "https://www.monitor.bg/bg/a/view/mladen-marinov-padnalijat-dyjd-zatrudni-hvashtaneto-na-izbjagalija-zatvornik-103454", "text": "Затворникът Борис Иванов е отвлякъл възрастна жена от Летница за заложник, преди да бъде заловен. Това потвърди главният секретар на МВР Младен Маринов по повод мащабната акция, която беше проведена за задържането на избягалия затворник, предаде БТА. По-рано днес затворникът беше задържан в нива на изхода на Летница. В операцията по издирването са участвали специализираният отряд за борба с тероризма, жандармерията и целият състав на областната дирекция на МВР в Ловеч, хеликоптер и кучета, съобщи вътрешният министър Валентин Радев. В течение за хода на операцията е бил и вицепремиерът Красимир Каракачанов. Маринов обясни, че по-сериозен сигнал за избягалия затворник е получен вчера, като е конкретизирано мястото, където за последно е бил забелязан Борис Иванов. По думите на Маринов незабавно е мобилизирано насочване на силите в този район и е осъществена мащабната операция по залавянето му. В един момент служебните кучета са хванали следа, но заради влошените метеорологични условия и падналия дъжд е имало затруднения. Издирването е продължило през цялата нощ, като първоначално е било в районите на селата Александрово, Дренов и Дойренци. Малко преди обяд е получен сигнал на тел. 112 от жител на Летница, че е забелязал лицето в необитаема къща. Незабавно са били насочени повече сили към мястото. Борис Иванов е отвлякъл възрастна жена с цел да я ползва за заложник, което е наложило използването на огнестрелно оръжие за респектиране на беглеца. Няма пострадали, обясни Маринов. Иванов е оставил жената и е продължил да бяга, но след бързи действия на служителите на СОБТ е задържан в нива край Летница, без да се използва огнестрелно оръжие. Окръжният прокурор на Ловеч Валентин Вълков обясни, че Борис Иванов е имал обща присъда от 13 години за четири престъпления, сред които изнасилване и грабеж, както и бягство от затвора край Варна. По случая е образувано досъдебно производство. Борис Иванов ще бъде обвинен в бягство, но е възможно да му бъде повдигнато обвинение и за отвличане на възрастната жена от Летница. В момента той е в следствения арест в ловешкия затвор. По повод критиките на опозицията Валентин Радев каза, че тези коментари демотивират състава. Нека ни критикуват - и опозиция, и всеки един, който се счита специалист, но да внимава с критиките, защото аз усещам, че хората са демотивирани, когато има такова пресиране, заяви министърът. По този начин работим и за Колев, и за другите, но не можем да даваме подробности, когато издирваме лицата, допълни Радев.", "date": "2018.06.23", "title": "Младен Маринов: Падналият дъжд затрудни хващането на избягалия затворник"}
{"url": "https://www.monitor.bg/bg/a/view/100-000-protestiraha-v-london-za-2-g-ot-referenduma-za-brekzit-103455", "text": "Около 100 000 души излязоха днес по улиците на Лондон, за да протестират срещу излизането на Великобритания от Европейския съюз, точно две години след шокиращия резултат от референдума за Брекзит, съобщиха ДПА и Ройтерс. Протестът бе организиран от кампанията \"Народен глас\", която се бори за това британците да имат право да одобрят или да отхвърлят с вота си окончателното споразумение за Брекзит, което ще бъде договорено между Лондон и Брюксел. В него участваха проевропейски политици от целия политически спектър, включително от основната опозиционна Лейбъристка партия, \"Либерални демократи\" и някои бунтари от Консервативната партия на премиера Тереза Мей. \"Народен глас\" призова привържениците си \"да гарантираме, че ние, хората, които ще бъдем засегнати за поколения напред от водените от правителството преговори за Брекзит, ще имаме\" последната дума по сделката за Брекзит. Но външният министър Борис Джонсън, който е твърдолинеен активист за напускане на ЕС, отговори на борещия се за оставане лагер в статия за таблоида \"Сън\", че британският народ \"не желае половинчат Брекзит\". На 23 юни 2016 г. мнозинство от 52% гласува за напускане на ЕС при избирателна активност от 72% от имащите право да гласуват 46 милиона британци.", "date": "2018.06.23", "title": "100 000 протестираха в Лондон за 2 г. от референдума за Брекзит"}
{"url": "https://www.monitor.bg:443/bg/a/view/chitalishta-si-meriha-chereshite-na-unikalen-praznik-v-kustendil-snimki-103444", "text": "Читалищни дейци си мериха черешите на единствения по рода си Празник, посветен на сладкия плод в Кюстендил. Десетки бяха участниците в 11-ото издание на проявата, в която се включиха хора от всички краища на страната и чужбина. За първи път в центъра на областния град беше поставена и двуметрова торта от череши, която събираше малки и големи, за да увековечат събитието. И през тази година сред най-атрактивно украсените щандове беше този на читалището в село Драговищица. Произведената продукция от селото пък представяше лично кметът София Плачкова. „В продължение на два дни изработвахме всички тези картини и вешела от череши. Костваше ни много усилия и труд, но се вижда, че хората харесват направеното. За нашето вешело е характерно, че то е изцяло изплетено от череши, а всички плодове са набрани от масивите в село Драговищица. За никой не е тайна, че при нас плодовете са най-едри и най-хубави“, обясни още Плачкова, която е и председател на Читалище „Славчо Темкин 1911“. Сред истинска атракция се превърнаха и млади девойки, които приготвяха сладко от череши в самия център на областния град. Други пък бяха изобразили икони от плодове, пеперуди и какво ли още не. „Отново Кюстендил показва, че е овощната градина на България. Тук всеки може да опита на място от сладките плодове, да види уникално украсените щандове, да се наслади на различните сладкарски изделия, приготвени от плодовете. За мераклиите на високоградусовите напитки пък бабите са изложили и черешова ракия, която е единствена по рода си“, обявиха присъстващи на празника. По традиция тази година в проявата се включи и Института по земеделие, който представи над 70 перспективни сорта череши. „Сред интересните сортове, които сме произвели е „българска хрущялка“. Той се слави с това, че дава много едри плодове, които са много сладки и заслужава да бъде разпространен в нашата страна. Узрява през третата седмица на черешобера и дава много добра плодова продукция. Сред най-добрите ни сортове е и „мизия“, който е сравнително късен и е много устойчив на късните пролетни слани, които са характерни за Кюстендилския край“, разясни директорът на Института по земеделие проф. д-р Димитър Домозетов. По негови думи България се нарежда на 14-то място в света по засадени площи с череши и произведена продукция. „Най-много плодова продукция се получава в Азия – 48%, в Европа - 31%, в САЩ – 19 %, а наша България с нейните 9 хил. хектара получава около 48 000 тона продукция. В момента в Кюстендил засадените площи с череши са 20 000 декара, а преди години те бяха 28 000 декара. Има още, за да догоним този таван. След две години на студове и мразове най-после се радваме на богата реколта, но и тя има своите проблеми. Основните са липсата на берачи и реализация на черешите“, коментира още Домозетов. И през тази година организатори на Празника на черешата са Община Кюстендил и Института по земеделие. За всички жители и гости на града пък е предвидена богата музикална проява в рамките на три дни. Началото беше поставено от Ирина Флорин, а в събота вечерта за всички фенове ще пеят Нели Петкова и Цветелина Грахич. „Всички изпълнители ще нагостим с уникални кюстендилски череши, които едва ли някога са опитвали“, похвалиха се още организаторите. Програмата ще продължи на 24 юни (неделя) с изложба-базар на череши и черешови произведения, изложение на занаятчии и арт-работилница за деца.", "date": "2018.06.23", "title": "Читалища си мериха черешите на уникален празник в Кюстендил (СНИМКИ)"}
{"url": "https://www.monitor.bg:443/bg/a/view/volejbolistite-otstypiha-i-na-iran-v-teheran-103451", "text": "Волейболистите от националния отбор на България допуснаха 9-а загуба в Лигата на нациите, след като отстъпиха на Иран в Техеран с 1:3 (-22, -15, 23, -14) в един от  най-слабите си мачове от началото на турнира. Селекционерът Пламен Константинов направи 4 промени в стартовия състав за разлика от вчерашния двубой срещу Германия (2:3) в столицата на Иран. На мястото на посрещачите Валентин Братоев и Николай Пенчев, в игра се появиха Розалин Пенчев и Димитър Маринков. Мястото на диагонала Боян Йорданов, който носи капитанската лига в отсъствието на Виктор Йосифов, зае Николай Учиков, а Красимир Георгиев замени Алекс Грозданов. Останалите волейболисти на игрището бяха Светослав Гоцев, Георги Сеганов и либерото Владислав Иванов. Първият гейм тръгна катасторфално за българите, които изоставаха със 7 точки (3-10). След това се посъбудиха и успяха да се върнат в мача, но не и да обърнат резултата в тяхна полза, пише bgvolleyball.com. След като поведоха с 1-0 гейма, иранците натрупаха и самочувствие, a от другата страна на игрището промяна в поведението нямаше. Българският тим изоставаше все повече в резултата, като разликата набъбна до 10 точки при 22:12 в полза на Иран. Без нкакви проблеми домакините поведоха с 2-0 гейма. В третата част българите успяха да се върнат в срещата и да се доближат в резултата (2-1 гейма).  В последния гейм отново на игрището все едно беше само отборът на домакините и те се възползваха от възможностите си за втора победа в групата. Утре е последният двубой от последния уикенд в турнира, в който България ще излезе срещу Южна Корея. Срещата е от 14:30 часа и ще бъде предавана пряко по MAX Sport 1, както и на Facebook страницата на канала.", "date": "2018.06.23", "title": "Волейболистите отстъпиха и на Иран в Техеран"}
{"url": "https://www.monitor.bg:443/bg/a/view/kostadinova-otkri-denja-na-olimpieca-i-vrychi-olimpijski-medal-103442", "text": "Международният олимпийски ден и Денят на българския олимпиец бяха отбелязани в Националната спортна академия. Официалното начало на празненството беше дадено от председателя на Българския олимпийски комитет Стефка Костадинова. На церемонията тя връчи сребърния олимпийския медал на Милка Манева от олимпиадата в Лондон преди 6 години. Българката се състезава в категория до 63 кг по вдигане на тежести. На състезанието в английската столица тя се класира пета, но след направени повторни допинг тестове на класиралите се пред нея три участнички бяха открити забранени медикаменти. Кулминация на тържеството беше символично посрещане на олимпийския огън. Факелът беше носен от студенти, премина по алеите на НСА и беше предаден на председателя на БОК Стефка Костадинова.", "date": "2018.06.23", "title": "Костадинова откри Деня на олимпиеца и връчи олимпийски медал"}
{"url": "https://www.monitor.bg:443/bg/a/view/padna-skorostnijat-rekord-v-obikolkata-na-vitosha-103443", "text": "Александър Алексиев и Ивета Алексиева станаха шампиони при колоездачите в тазгодишното издание на Обиколката на Витоша, едно от най-популярните и мащабни спортни събития на Балканите, съобщава www.sofia2018.bg. 35-ото издание на проявата, известна още като Витоша 100, събра на старт 1708 велосипедисти, а 118 от тях ще се сред най-големите смелчаци, които ще опитат два пъти да обиколят планината за два дни – първо с велосипед и после пеша, като в дуатлона на 200 км ще стартират над 30 жени. Точно в 6.00 ч. сутринта тазгодишният старт на Витоша 100 бе даден от председателя на Столичния общински съвет Елен Герджиков, който е и председател на Фондация „София – Европейска столица на спорта“. Веднага след това той потегли с велосипеда по маршрута, вливайки се в колоната от хиляди колоездачи, която се източваше над 6 минути нагоре през Бояна по пътя към Златните мостове. Шефът на столичните общинари не се предаде почти до края, но техниката не издържа. Скъсан обтегач на велосипеда малко след Ярлово, на 20-ина км от финала, попречи на Елен Герджиков да финишира след 7-часов пробег. При най-бързите Александър Алексиев поведе колоната в хладната юнска утрин и премина пръв контролата на първите 31 км, но плътно до него беше Емил Стойнев. Два часа след старта заваля и това направи трасето още по-тежко. На 60-ия километър Алексиев бе увеличил преднината си, а на 75-ия км тя бе вече почти две минути. Това му позволи да финишира с комфортен аванс и с рекорд на трасето от 4.11:00 ч., почти 9 минути по-бързо от миналагодишния победител. Втори, на 5:30 минути след шампиона завърши Емил Стойнев, а бронзът бе за Лъчезар Ангелов. „Много тежко изпитание и съм щастлив, че в него съм номер 1. Това е второто ми участие след 2008 г. и втората ми победа. От Мъглиш съм, състезател на „Велораптор“, но в последните години се състезавам във Франция за „Пари Сиклист Олимпик“. Нямам загуба в планинското колоедене у нас в последните две години. Трасето тук бе много тежко, с хлъзгави участъци и трябваше да внимавам, особено при спусканията. Бе мокро, валя дъжд, често спирах и изтръсквах велосипеда, но пък хладното време бе добро дошло в изпитанието,“ каза щастливият шампион веднага след финала. При жените Ивета Алексиева наложи непосилно за останалите темпо още в началото и по средата на разстоянието вече имаше комфортна преднина от над 5 минути пред втората Ася Борисова и над 13 мин. пред третата Лили Ангелова. Авансът на лидерката се увелечиваше методично и на финала тя грабна победата с време 6.05:32, на повече от 16 минути пред сребърната Ася Борисова, бронзът бе за Лили Ангелова. Това лято сред участниците в 35-ото издание на Обиколката има представители на 24 държави, като чужденците са над 50. Общо над 2668 са участниците във всички изпитания. Още миналата година трасето бе леко удължено с няколко километра, за да може да се доближи максимално до 100-те км. Отново по маршрута бяха изградени 12 освежителни и подкрепителни пункта. Най-млад сред записалите се участници бе 9-годишният колоездач Генко Дойчинов, а най-възрастни са 76-годишните Веселин Беремлийски и Светослав Хлачев. И тази година Обиколката на Витоша е част от инициатива София2018 – Европейска столица на спорта и едно от най-важните събития в календара на инициативата. Проектът има за цел да популяризира активния начин на живот, добрите практики, програми и събития с акцент върху масовия спорт, спортът близо до дома и върху значението на физическата активност като приоритет в живота на хората от различни общности, възрасти и социални слоеве. Това лято „Софийска вода“ подпомогна наградния фонд с 6000 лв. Проявата е обявена за „състезание без боклук“, поради което участниците бяха приканени да си носят свои бутилки за вода, да не използват пластмасови чаши за еднократна употреба и да прибират отпадъците си по време и след състезанието. Тази нощ, точно в 23.59 ч., по 100-километровия маршрут ще потеглят и бегачите, плюс 118-те смелчаци-дуатлонисти. Най-добрите се очаква да обиколят Витоша за около 8 часа при мъжете и 9 ч. при жените. Награждаването на призьорите е предвидено за 16.00 ч. в неделя в старт/финалната зона пред резиденция Бояна.", "date": "2018.06.23", "title": "Падна скоростният рекорд в Обиколката на Витоша"}
{"url": "https://www.monitor.bg:443/bg/a/view/angelkova-za-plaj-perla-spazeno-e-iziskvaneto-za-50-na-50-svobodna-i-platena-zona-103448", "text": "Изискванията за 50% свободна и 50% платена зона на морски плаж Перла са спазени. Платените плажни принадлежности на ивицата са според одобрената схема от Министерството на туризма. Това каза министър Николина Ангелкова при проверка на място на плажа, в която участва и кметът на Приморско Димитър Германов. Тя уточни, че според експертите от контролното звено на министерството, нарушения няма, но допълнително ще бъде възложен и геодезически мониторинг, за да се гарантира, че площите с платени плажни принадлежности и свободна зона са според изискванията. Министърът обясни още, че ако бъдат установени някакви отклонения от изискванията, ще бъде наложена неустойка, която е в размер на 5% от концесионната цена по договор, а при повторно нарушение ще изпратим предупреждение за прекратяване на концесията. Това е втора проверка на ивицата през този сезон, уточни министър Ангелкова. При първата липсваха табели и медицински пунктове, които сега са на лице. По отношение на сигналите, че не се разрешава на туристите да плажуват на свободна зона, министърът каза, че тази година местата на двете зони са разменени спрямо миналата година, която може би причинява неудобство. Според закона обаче всеки стопанин на плажа може да променя схемата и разполагането на платени плажни принадлежности всяка година, стига тя да отговаря пропорционално на изискванията. За плаж Приморско-централен сме поискали от кмета да издаде заповеди за премахване на преместваемите обекти, които в момента са на ивицата, заяви министър Ангелкова. И уточни, че в момента не е редно на плажа да има търговски обекти и платени плажни принадлежности, а ако се стигне до премахване, ще бъдат съборени 4 обекта. Министърът информира още, че има приключила процедура за концесиониране на плажа, като в момента тече срок за обжалване. Очаква се до 2 седмици да има подписан договор, но ако евентуално обжалване забави сключването му, плажът ще бъде отдаде под наем. Успоредно с това ивицата е обявена за неохраняема, така водното спасяване за момента ще бъде осигурено от областната управа на Приморско, а почистването от кмета, обясни министър Ангелкова. Относно плаж Кабакум и сигнали за замърсени води, които се изливат на плажа министърът информира, че сме сезирали контролните органи и ще бъде направена съвместна проверка. Очакваме тя да бъде извършена най-късно до понеделник, с което ще се установи дали има замърсяване, обясни още тя. В зависимост от резултатите ще предприемем и необходимите мерки, увери министърът.", "date": "2018.06.23", "title": "Ангелкова за плаж Перла: Спазено е изискването за 50 на 50 % свободна и платена зона"}
{"url": "https://www.monitor.bg:443/bg/a/view/belgija-razbi-tunis-i-vodi-ubeditelno-v-grupata-103446", "text": "Белгия помете с 5:2 Тунис в мач от група \"G\" на Мондиал 2018. Срещата се игра на \"Откритие Арена\" в Москва. В 6-ата минута Еден Азар бе точен от дузпа, която бе отсъдена за нарушение срещу него. В 16-ата минута Ромелу Лукаку реализира второто попадение за Белгия, но само две минути по-късно Дилън Брон отбеляза гол за Тунис. В третата минута на добавеното време на първата част Лукаку направи резултата 3:1. В 51-ата минута Азар добави още едно попадение и резултатът стана 4:1. Резервата Миши Батшуай направи куп пропуски, но все пак отбеляза гол в 90-ата минута - 5:1. Крайния резултат оформи Вахби Хазри с гол в третата минута на допълнителното време. Тимът на Роберто Мартинес е лидер в класирането в групата с 6 точки, докато Тунис е с 0, но тепърва предстои да се изиграе мачът Англия - Панама. “Трите лъва” са с 3 точки, а Панама е с 0. \"Червените дяволи\" спечелиха първия си мач в групата - 3:0 срещу Панама, докато тунизийците загубиха с 1:2 от Англия.", "date": "2018.06.23", "title": "Белгия разби Тунис и води убедително в групата"}
{"url": "https://www.monitor.bg:443/bg/a/view/korab-s-230-migranti-chaka-diplomatichesko-reshenie-v-moreto-snimki-103445", "text": "Корабът \"Лайфлайн\", заплашен от конфискуване в Италия, очаква в международни води дипломатическо решение и провизии за намиращите се на борда му около 230 мигранти, съобщи наелата го германска неправителствена организация \"Лайфлайн\", цитирана от АФП. Рим изключи възможността да позволи на кораба да влезе в италианско пристанище и заяви, че иска да провери дали националността на кораба съответства на холандската му регистрация. \"Очакваме дипломатическо решение. Водят се преговори между различни страни\", които може да приемат кораба \"Лайфлайн\" и мигрантите, заяви пред АФП Аксел Щаер, представител на организацията в Германия, който отказа да съобщи подробности. Очаква се в неделя да бъдат получени хранителни припаси, лекарства и завивки от Малта, добави той. Италия обвинява организацията \"Лайфлайн\" в действия, противоречащи на международното право, защото е взела на борда си мигранти в момент, когато либийската брегова охрана е била на път да се намеси. Организацията твърди, че се е притекла на помощ на мигранти, изпаднали в затруднено положение. Те са около 230 души, включително 14 жени и 4 деца. Представителят на \"Лайфлайн\" отхвърли обвиненията на Италия, че корабът използва нелегално холандското знаме и увери, че всички документи са в ред. Представителството на Холандия в ЕС от своя страна заяви, че корабът не фигурира в холандските морски регистри. Петима мигранти загинаха днес край бреговете на Либия и близо 200 бяха спасени при опит да прекосят Средиземно море, съобщи либийската брегова охрана. При първата операция край град Гарабули са били спасени 94 мигранти, включително 9 жени и 3 деца. Петима мигранти от Судан, Нигерия, Чад и Египет са загинали при потъването на надуваемата лодка. При друга операция в същия район са били спасени 91 мигранти. Общо от сряда насам либийските сили са спасили или върнали 900 мигранти. Те са откарани в центрове за задържане, където очакват да бъдат върнати в родните си страни, отбелязва АФП.", "date": "2018.06.23", "title": "Кораб с 230 мигранти чака дипломатическо решение в морето (СНИМКИ)"}
{"url": "https://www.monitor.bg:443/bg/a/view/zaloviha-izbjagalija-zatvornik-kraj-letnica-103447", "text": "Полицията хвана избягалия затворник Борис Иванов. Той е бил заловен близо до жп прелез край Летница, съобщава Нова телевизия. За успешния изход на проведената по издирването на беглеца акция потвърди и главният секретар на МВР Младен Маринов. „Задържан е в района на землището на Летница. В момента го придвижват към ареста в Ловеч“, поясни главният комисар. Тази сутрин под полицейска блокада беше целият район между ловешките села Александрово, Дренов и Деветаки. Снощи там беше и главният секретар на МВР Младен Маринов, за да даде инструкции за издирването. Днес в операцията се включиха и служители на Специализирания отряд за борба с тероризма. Преди да бъде заловен, той се опитал да вземе жена за заложник, пише \"24 часа\". По-рано днес се появи информация, че следово куче е намерило части от дрехи на затворника в петък. 48-годишният Борис Иванов избяга в четвъртък малко след 10.00 ч. от работен обект край Ловеч - млекопреработвателна фирма, където работил заедно с други затворници. Те го подгонили след бягството му, но не успели да го задържат. Мъжът е бил на този обект от няколко дни, след като е бил преместен от затворническото общежитие. Борис Иванов изтърпява 13-годишна присъда за няколко престъпления", "date": "2018.06.23", "title": "Заловиха избягалия затворник край Летница"}
{"url": "https://www.monitor.bg:443/bg/a/view/nad-500-migranti-bjaha-spaseni-kraj-bregovete-na-ispanija-103449", "text": "Общо 569 мигранти бяха спасени тази сутрин при три операции, извършени от испанската спасителна служба край бреговете на Испания, предаде АФП, цитирайки изявление на властите. Натъпкани на 16 лодки 264 души бяха спасени в Гибралтарския проток и отведени в пристанищата Тарифа и Барбате в Андалусия. Други 176 са били спасени в Средиземно море, между Южна Испания и северната част на Мароко, а 129 - край остров Гран Канария в Атлантическия океан. Спасените мигранти, сред които непълнолетни, жени и няколко бебета, са предимно от Магреб и страните южно от Сахара, но също от Азия, уточни говорител на спасителните служби. Спасителните операции бяха извършени шест дни, след като във Валенсия пристигна кораба \"Акуариус\" със 629 мигранти, спасени край бреговете на Либия. Италия и Малта му забраниха да акостира в техни пристанища. В неделя в Брюксел ще се състои мини среща на високо равнище на ЕС, на която ще бъде обсъдена миграцията, припомня АФП.", "date": "2018.06.23", "title": "Над 500 мигранти бяха спасени край бреговете на Испания"}
{"url": "https://www.monitor.bg:443/bg/a/view/volkswagen-touareg-debutira-u-nas-sys-stil-na-lider-103428", "text": "Новият Volkswagen Тouareg дебютира зрелищно у нас с театрални постановки, които предефинираха от различни гледни точки какво означава да си лидер. Флагманът в моделната гама на германците беше представен със спектакъл в София с участието на известните актьори Ованес Торосян, Иван Бърнев, Деян Донков, танцьори, музиканти и визуални артисти. Те създадоха два паралелни свята в две отделни помещения, които в кулминацията на представлението се събраха заедно за разкриването на първите два автомобила. Новият Volkswagen Touareg е оборудван с най-модерни възможности за свързаност, както и с богато многообразие от авангардни технологии в областта на асистиращите системи, комфорта, светлините и информационните технологии. Дизайнът на третото поколение на модела се отличава с особено динамични линии. С прогресивната концепция Innovision Cockpit в новия Touareg, марката Volkswagen още днес показва как ще изглежда бъдещето на автомобилните интериори. Повсеместното свързване на асистиращите системи позволява достигането на едно качествено ново ниво на комфорта и безопасността. В сложни ситуации, като например преминаването през стеснени поради ремонт на магистрала участъци, по желание на водача автомобилът може да се справя сам. Новите системи на окачването в Touareg, като технологията за компенсиране на колебанията на каросерията с електромеханични регулируеми напречни стабилизатори, както и активното управление на всички колела, поставят по-високо летвата в сегмента на луксозните всъдеходи. Новият Volkswagen Touareg има солиден потенциал да впечатли потребителите от премиум сегмента с афинитет към дизайна и технологиите и да привлече нови клиенти към марката, тъй като е един от най-прогресивните както в технологично, така и в стилистично отношение високопроходими модели на своето време. Новият Volkswagen Touareg е нараснал на дължина до 4878 мм, на широчина достига 1984 мм, на височина – 1702 мм, а междуосието е 2894 мм. Въпреки увеличените размери, широкото използване на алуминиеви сплави е позволило да се намали теглото с 106 кг до 1995 кг в базовата версия. Първоначално за задвижването на новия Volkswagen Touareg се предлага 3,0-литров турбодизелов двигател V6 TDI с мощност 286 к.с. и с максимален въртящ момент 600 Нм. Моторът е комбиниран с 8-степенна автоматична скоростна кутия ZF. От следващата година ще се предлагат и 4,0-литров турбодизелов мотор V8 с мощност 421 к.с., както и 3,0-литров бензинов турбодвигател V6 с 340 к.с. Новият Volkswagen Touareg е оборудван серийно със система за постоянно задвижване на четирите колела 4MOTION, която разпределя въртящия момент по осите в съотношение 40:60. Механичният самоблокиращ се диференциал Torsen може да прехвърли до 70% от тягата към предната ос и до 80% върху задната ос. Като опция се предлага технология за промяна на настройките за шофиране на пясък, чакъл, сняг и тежък офроуд. Опционалното въздушно окачване позволява да се увеличи пътния просвет от 200 до 270 мм. Завиващите задни колела са подобрили маневреността на новия Touareg и сега диаметърът на завой е 10,9 м. При скорост над 120 км/ч пътният просветът се намалява автоматично до 185 мм.", "date": "2018.06.23", "title": "Volkswagen Тouareg дебютира у нас със стил на лидер"}
{"url": "https://www.monitor.bg:443/bg/a/view/opek-reshi-uvelichava-svetovnoto-proizvodstvo-na-petrol-103450", "text": "Световното производство на петрол ще бъде увеличено с един милион барела на ден до края на годината, съобщиха ДПА и АФП. Това решиха днес на среща във Виена 14-те членки на Организацията на страните износителки на петрол (ОПЕК) и още 10 държави производителки на черно злато, сред които Русия. Вчера такова решение бе одобрено единодушно и само в рамките на ОПЕК. Групата от 24 страни, която осигурява над 50% от световния износ, възнамерява да изпълни по този начин квотите за производство, които бяха приети в края на 2016 г., но на практика на бяха достигнати. Русия и Саудитска Арабия се застъпиха най-силно за тази мярка, защото се боят от \"прегряване\" на пазара заради увеличаването на търсенето и на цените. Те имаха трудната задача да уредят подкрепата на Иран, чийто производствен и износен капацитет е ограничен заради американските санкции.", "date": "2018.06.23", "title": "ОПЕК реши: Увеличава световното производство на петрол"}
{"url": "https://www.monitor.bg:443/bg/a/view/13-meseca-po-kysno-dilyr-na-koka-skluchi-sporazumenie-103436", "text": "Старозагорски дилър на кокаин сключи споразумение с наблюдаващия прокурор по дело за незаконно притежаване на наркотици 13 месеца, след като бе задържан. По силата на споразумението, потвърдено от състав на старозагорския окръжен съд в открито заседание от 18 юни,  29-годишният П.Г. се признава за виновен по повдигнатите му обвинения и се отказва от разглеждането на делото по общия ред. Наказанието от 14 месеца престой в затвора е отложено за изпълнение за срок от 3 години. В полза на държавата се конфискуват намерените в хода на акцията 3690 лв., унищожават се иззетите 1,5 г кокаин за малко под 400 лв. и електронна везна. Старозагорецът беше арестуван в момент на търговия с дрога на 23 май на улица „Георги Михайловски“. Тогава в личния  автомобил „Фолксваген“ на авера му К.В. бяха намерени пакетче с 0,4 г кока и везна.    При последвалото претърсване в дома на П. Г. полицаите намериха и иззеха газов пистолет и 20 броя боеприпаси без необходимите документи за регистрация. Съдебният състав е отменил наложената преди 13 месеца мярка за неотклонение „Парична гаранция“ в размер на 500 лв. Осъденият ще трябва да заплати 334 лв. за направените разходи до досъдебното производство. От началото на юни окръжният съд е утвърдил общо 4 споразумения с обвиняеми за незаконно притежание на наркотици, всички те са осъдени условно, постановена е и една парична глоба в размер на 2500 лв.", "date": "2018.06.23", "title": "13 месеца по-късно дилър на кока сключи споразумение"}
{"url": "https://www.monitor.bg:443/bg/a/view/protosingel-se-ojali-za-diskriminacija-spreli-sina-mu-ot-gradina-103435", "text": "Жалба срещу директора на РЗИ-Сливен до комисията за защита от дискриминацията е подал отец Евгений Янакиев, протосингел на Сливенската митрополия. Отецът и съпругата му Венелина  настояват КЗД да се произнесе по казус, по който малкият му син Николай не може да посещава детска градина заради предписание на инспекторите. Причината е в липсата на имунизация след информиран отказ от страна на родителите на Ники и сестричката му Мариам да бъдат „боцнати“, коментира адвокатът на семейството Детелинка Ангелова. Във вече входирана на 22 юни жалба семейство Янакиеви са написали: „Фактът, че Николай не посещава детска градина, го лишава от възможността за социален контакт с неговите връстници и може да окаже и лошо въздействие върху развитието на индивидуалния му характер и по-нататъшнните способности за социални контакти. Лишава го и от правото на адекватно обучение от професионални педагози, каквито възможности имат неговите връстници“. Отец Евгений допълва, че пак заради предписанията на РЗИ  двете деца не получават месечните помощи, които им се полагат според закона. Духовникът, който е сред най-активните потребители на социалните мрежи, оспорва твърдения на РЗИ, че „неваксинираните деца са изложени на риск от заболяване и поставят в риск ваксинираните поради създаване на условия за понижаване на колективния имунитет\". „Настъпването на бъдещо несигурно събитие, каквото е потенциално заболяване на който и да е член на обществото от каквато и да е болест, не е причина на гражданите да им бъде отказан информиран избор относно ваксинациите\", категоричен е първият помощник на сливенския владика Йонакий.Той напомня, че  след навършване на училищна възраст вече няма проблем за неваксинираните деца да посещават учебни заведения, заради задължителното образование. Изтъква се и фактът, че в повечето европейски страни ваксините по закон са по избор, и че правото на информирано съгласие е заложено както в български, така и в международни закони и други нормативни актове. Свещеническото семейство настоява КЗД  да образува  дело по случая, а законодателството да бъде променено така, че ваксините от задължителни да станат препоръчителни. Според адвокат Ангелова това е първа по рода си жалба за подобен род дискриминация и чрез нея се целяло предизвикването на широка обществена дискусия. Отецът и съпругата му имат общо 9 деца. Най-голямото е вече на 24 години, а най-малкото е на 4. Оженили са се, когато той е бил на 20, а тя на 19. Първото дете Георги, който вече е семеен, се е родил през 1993-а. След него дошли Михаила, Рафаила, Серафим, Вяра, Ксения, Екатерина, Мариам и Николай. Свещеникът е завършил спортно училище, профил джудо, учил е три години във великотърновския богословски факултет, там се е запознал и със съпругата си, която е завършили магистратура по богословие.", "date": "2018.06.23", "title": "Протосингел се ожали за дискриминация"}
{"url": "https://www.monitor.bg:443/bg/a/view/trymp-izbra-veteran-ot-flota-za-rykovoditel-na-borbata-s-terorizma-103434", "text": "Президентът на САЩ Доналд Тръмп избра човек с дългогодишен опит в специалните операции във военноморските сили за ръководител на борбата с тероризма, предаде Асошиейтед прес. Вчера Тръмп обяви избора си за шеф на Националния център за борба с тероризма - Джоузеф Магуайър, предава БТА. От 2013 г. Магуайър е ръководител на Фондацията на бойците от специалните сили. Последният му държавен пост е заместник-директор за стратегическото планиране в центъра за борба с тероризма и е бил член на групата по въпросите на борбата с тероризма към Съвета за национална сигурност в Белия дом. Магуайър е от Ню Йорк. Пенсионира се от флота през 2010 г. с чин вицеадмирал след 36 години в униформа. Командвал е всяко ниво в структурата на Специалните операции на ВМС. В момента изпълняващ длъжността директор на центъра за борба с тероризма е Ръсел Трейвърс.  ", "date": "2018.06.23", "title": "Тръмп избра ветеран от флота за ръководител на борбата с тероризма"}
{"url": "https://www.monitor.bg:443/bg/a/view/moleben-za-chadorodie-otslujiha-v-trojanskija-manastir-103441", "text": "Молебен за чадородие бе отслужен в Троянския манастир от Негово преосвещенство Велички епископ Сионий пред чудотворната икона на Света Богородица. Сред присъстващите бе председателят на Народното събрание Цвета Караянчева, под чийто патронаж се провежда молебенът. Инициативата е на народния представител Иван Миховски и Фондация „Искам бебе“. В Троянския манастир председателят на Народното събрание стана кръстница на двете малки сестри – Ванеса и Зорница. За да присъстват на молебена, дойдоха много граждани от цялата страна. Заедно да се помолим за повече деца на България, призоваха от Фондация „Искам бебе“.", "date": "2018.06.23", "title": "Молебен за чадородие отслужиха в Троянския манастир"}
{"url": "https://www.monitor.bg:443/bg/a/view/narkodilyr-krie-heroin-v-kaminata-si-103440", "text": "Наркодилър от Враца е спипан докато опитвал да търгува с дрога в района на гимназия в града. Ченгетата арестували 37-годишния мъж привечер в петък, съобщиха от областната дирекция на МВР. При направеното претърсване на пласьора униформените намерили в задния джоб на късите му панталони два прозрачни полиетиленови плика, съдържащи бяло прахообразно вещество с тегло 13 грама. При направения полеви наркотест то реагирало на хероин. В дясната си ръка той държал саморъчно направена цигара и един грам зелена суха листна маса - канабис. Служителите на реда обискирали и дома на дилъра. Те открили в камината му два плика, съдържащи 57 грама хероин и 153 грама канабис. Наркопласьорът е задържан в районното управление на полицията във Враца за 24 часа. По случая е образувано бързо производство.", "date": "2018.06.23", "title": "Наркодилър крие хероин в камината си"}
{"url": "https://www.monitor.bg:443/bg/a/view/rabotnik-postrada-v-baza-za-zyrno-103439", "text": "Работник пострада в база за зърно във Враца, съобщиха от областната дирекция на МВР. Трудовата злополука е станала към 16.20 часа в петък. За инцидента съобщил охранител на базата. Той разказал, че 51-годишният мъж от бойчиновското село Бели брод трябвало да опъне покривалото на ремаркето на камион „Волво“, пълен със зърно, който е собственост на фирма от село Лехчево. При слизането обаче работникът се подхлъзнал и паднал на земята. Ударил си лошо главата и изпаднал в безсъзнание. Пострадалият е откаран в болницата във Враца с травма на главата и гръдния кош. По-късно мъжът е транспортиран за лечение в болница „Софиямед“ в столицата. За случая е уведомена инспекцията по труда във Враца. Образувано е досъдебно производство.", "date": "2018.06.23", "title": "Работник пострада в база за зърно"}
{"url": "https://www.monitor.bg:443/bg/a/view/ucheni-posochiha-kolko-e-poleznata-doza-tvyrd-alkohol-na-den-103438", "text": "Учени от Кралския университет в Белфаст откриха, че хората, които пият не повече от една стандартна дажба алкохол на ден (десет грама чист алкохол), са по-малко заплашени да развият злокачествени заболявания от онези, които я превишават, съобщи Лента, като се позова на Медикъл експрес. При това всяка излишна доза твърд алкохол увеличава риска от получаване на някои видове рак. Учените са анализирали данните от изследванията на 99 654 души, участващи в продължително проучване за причините за рак на простата, на белите дробове, на дебелото черво и на яйчниците. Те са следили състоянието на изследваните в продължение на средно 8,9 години. Употребата на алкохол е била измервана с помощта на въпросник, попълван от доброволците от 1998 до 2000 г. За цялото време на изследването са регистрирани 12 763 случая на първичен рак и 9559 смъртни случая. Зависимостта между смъртността и количеството изпит алкохол представя крива във формата на буквата Джей, тоест хората, които са употребявали не повече и не по-малко от една стандартна доза алкохол на ден, са били най-малко заплашени да умрат от рак или сърдечносъдово заболяване. От друга страна, ако се разглежда само ракът, вероятността хората да се разболеят от него, расте с всяка изпита чаша. По думите на учените, в изследването им са участвали само по-възрастни хора, а в анализа не са отчетени социално-икономическите фактори, което ограничава неговата приложимост.", "date": "2018.06.23", "title": "Учени посочиха колко е полезната доза твърд алкохол на ден"}
{"url": "https://www.monitor.bg:443/bg/a/view/2-jertvi-i-6500-postradali-pri-poroi-v-kitaj-video-103433", "text": "Поройните дъждове в югозападната китайска провинция Юнан през последните няколко дни отнеха живота на двама души, а около 6500 са пострадали от стихията. Това съобщи информационният портал \"Чжунго синвънван\", цитиран от ТАСС. Медията се позовава на властите. По нейна информация най-силно пострадали са град Чжаотун и редица съседни райони. Поройните дъждове са нанесли щети на селскостопански култури на площ от около 600 хектара, разрушили са около 10 км пътища и са предизвикали около 100 свлачища в различни райони. Преките икономически щети се оценяват от властите на почти 8 милиона юана (около 1,2 млн. долара). В зоните на бедствията продължават да работят спасители, помагащи да бъдат изведени местните жители от най-пострадалите райони.  ", "date": "2018.06.23", "title": "2 жертви и 6500 пострадали при порои в Китай (ВИДЕО)"}
{"url": "https://www.monitor.bg:443/bg/a/view/aleksandrina-pendachanska-otkriva-muzikalnija-festival-varnensko-ljato-103425", "text": "Оперната прима Александрина Пендачанска ще открие 92-ото издание на Международния музикален фестивал „Варненско лято” на 24 юни от 20 часа в зала 1 на Фестивалния и конгресен център във Варна. Сред гостите на фестивала ще бъдат още диригентът Пиеро Романо, симфоничният оркестър на БНР с диригент Марк Кадин и солисти Теодосий Спасов, кавал, и Илиян Илиев, кларинет, оркестър East West със солист именитият цигулар Сергей Крилов, както и водещата българска джаз формация - Биг бендът на БНР, формацията „Драгостин Фолк Национал” и духовият квинтет „Пилекадоне“, както и варненският оркестър „Симфониета“ с диригент проф. Милко Коларов. „Безкрайно съм щастлива, че съм във Варна. За мен е огромна чест да открия този фестивал. За последен път участвах във „Варненско лято“ заедно с майка ми Валери Попова през 1996 година, заяви Пендачанска на среща с медиите в общината, на която участваха още Людмил Ангелов, артистичен съветник, диригентът Пиер Романо, Десислава Георгиева – началник отдел „Фестивали и поректи“ в Община Варна и Даниела Димова, директор на Театрално-музикален продуцентски център - Варна. Програма на фестивала, който продължава до 5 юли, включва не само обичайната класическа музика, но още джаз, фолкор и музикален театър. В модула „Академия“ от 6 до 12 юли предстои емблематичният проект на проф. Минчо Минчев „Интегрално изпълнение на Бетовеновите сонати за пиано и цигулка“. За пръв път в България в 3 концертни вечери ще се изявят 10 цигулари и 4 пианисти, които ще представят 10-те сонати за пиано и цигулка на Бетовен. \"Лаборатория Варна“ ще акцентира върху местни творци в съвместни проекти с международно утвърдени артисти. Струнен квартет „Добри Христов“, Трио „Стефан Цвайг”, с пианистката Сибила Константинова, са сред участниците в лабораторията, а големият концерт ще бъде на Балканския младежки оркестър.   От 29 юни до 9  август в модула „Опера, мюзикъл и балет на открито“ са предвидени 5 премиери – мюзикълът „Маската на Зоро“, „Пепеляшка” от Росини, „Летящият холандец“ от Вагнер, операта „Джоконда“ от Понкиели, „Тоска“ от Пучини. В балетната програма е „Лебедово езеро“ от Чайковски. Кросовър модулът „На границата с класиката“ от 10 до 12 август излиза на открито в Летния театър, в Английския двор на Археологическия музей и на самия морски бряг – на сцена „Ментол“. Специално насочени към почитателите на джаза са концертите на Хилда Казасян с Варненската филхармония и на Антони Дончев джаз квинтет с Варненския камерен оркестър, с диригент Ганчо Ганчев. А от Испания за сцената край брега ще пристигне и ансамбъл „Патакс“.", "date": "2018.06.23", "title": "Александрина Пендачанска открива фестивала „Варненско лято”"}
{"url": "https://www.monitor.bg:443/bg/a/view/prodyljava-vtorata-kandidatstudentska-sesija-na-su-103422", "text": "С устен изпит по журналистика, събеседване за специалност „Изобразително изкуство“, музикален инструмент или пеене, физика и със събеседване за специалност „Графичен дизайн“ продължава втората кандидатстудентска сесия за учебната 2018/2019 г. на Софийския университет „Св. Климент Охридски“. Устният изпит по журналистика протича под формата на събеседване на изпитните комисии с кандидат-студентите. За обективност на оценките и съпоставимост на знанията на кандидатите се задават на всички едни и същи въпроси, които се определят от изпитната комисия в деня на изпита. За оформяне на общото представяне на кандидат-студента е допустимо комисиите да задават допълнителни, изясняващи въпроси към основните теми. Предмет на оценка са обща култура и осведоменост по актуални събития; комуникативни умения; информираност и мотивация за професията. Ако кандидат-студентът представи свои авторски материали, комисиите могат да зададат въпроси, свързани с тях. До устен изпит по журналистика се допускат кандидат-студентите, получили оценка на писмения изпит по журналистика не по-ниска от добър (3.50). Конкурсният изпит за специалността „Изобразително изкуство“ се провежда под формата на изпит-събеседване, на който кандидат-студентите представят портфолио с авторски рисунки. В хода на събеседването се изясняват и интересите на кандидата по отношение на съвременния художествен живот. Кандидатът споделя своите впечатления и оценки от посетени изложби, галерии, музеи според възможностите, с които разполага, за да се запознае с тях (в София или в страната). Поощрява се също самостоятелността на подбора и преценката, а не количеството на фактите. Кандидатът представя свои творби, избрани по лична преценка в оригинал. Поощрява се умението му да изложи мотивирано и убедително идеите, намеренията и задачите, които са го ръководили при избора на един или друг проблем, тема, сюжет, жанр и т.н. при осъществяването на дадената творба. Кандидатите за специалност „Музика“ полагат изпит по музикален инструмент или пеене. Кандидатите, които се явяват с музикален инструмент могат да ползват всички видове инструменти, използващи се в симфоничния, естрадния, духовия и народен оркестър; кандидатите, които се явяват с пеене (класическо, народно, естрадно), трябва да си осигурят съпровод на пиано или друг музикален инструмент. Всички кандидати са задължени да изпълнят наизуст две музикални произведения по избор. Конкурсният изпит по физика е с продължителност 4 часа и се състои от тест и една задача върху материали по физика за средните общообразователни училища. Задачата има за цел да се провери умението на кандидатите да прилагат знанията си за решаване на конкретен физически проблем. Тестът е съставен от 20 въпроса, обхващащи всички дялове на физиката. Целта е проверка на познаването на физичните величини и закони. При провеждане на изпита се допуска използването на калкулатори. Не се разрешава ползването на електронни бележници, портативни компютри и калкулаторите към мобилните апарати. Конкурсният изпит за специалността „Графичен дизайн“ се провежда под формата на изпит-събеседване, на който кандидат-студентите представят портфолио с авторски творби. Портфолиото може да бъде в един от следните варианти: творби в оригинал; творби под формата на фотографии на хартиен носител; творби в електронен вариант (на личен лаптоп).", "date": "2018.06.23", "title": "Продължава втората кандидатстудентска сесия на СУ"}
{"url": "https://www.monitor.bg:443/bg/a/view/salah-stana-pocheten-grajdanin-na-chechenija-103423", "text": "Звездата на „Ливърпул“ Мохамед Салах вече е почетен гражданин на Чечения. Египтянинът е в столицата Грозни с националния отбор по футбол за участие на Мондиала в Русия и бе поканен да получи званието. \"Подписах указ и от тази вечер той е почетен гражданин на Чеченската република. Връчих му значка, а хиляди хора успяха да видят един от най-добрите футболисти в света и да поговорят с него\", похвали се Кадиров в социалните мрежи.", "date": "2018.06.23", "title": "Салах стана почетен гражданин на Чечения"}
{"url": "https://www.monitor.bg:443/bg/a/view/american-express-se-bori-s-plastmasata-v-okeanite-102873", "text": "Въпреки усилията да се справим с проблема с пластмасовите отпадъци, от изчистването на плаващата в океаните пластмаса за повторна употреба, до опаковките за еднократна употреба в магазините, нарастващият брой изображения на огромни плаващи острови от пластмаса, все още предстои много работа. Повечето хора, носят тънки пластмасови карти в портфейлите и портмонетата си, а когато тази кредитна или дебитна карта изтече, може да се окаже в планините от отпадъчни.  Новата карта ще бъде направена от пластмаса, събрана от океаните и крайбрежията. Понастоящем още прототипи, който през следващите 12 месеца ще бъде подложен на изпитания и усъвършенстване преди очакваното пускане на пазара. Пластмасови изделие за еднократна употреба, няма да се използват в салоните на летище Centurion до края на годината. Компанията не спира до тук. Другите екологични инициативи, които предприема, включват, захранването на всичките центрове за данни на компанията в САЩ и централата в Ню Йорк, да бъдат захранвани единствено от възобновяеми енергийни източници, както и бизнес пътуванията на всички служители да бъдат въглеродно неутрални до 2021 г.", "date": "2018.06.23", "title": "Изработват карти с отпадъци от океана"}
{"url": "https://www.monitor.bg:443/bg/a/view/ne-otkriha-izbjagalija-zatvornik-pri-akcija-v-loveshko-103437", "text": "Избягалият затворник Борис Иванов не беше открит в района между ловешките села Александрово и Дренов. Издирването на Иванов е продължило до 11 часа днес, но акацията приключи без успех, съобщи БНР. Около 200 служители на полицията и жандармерията се включиха в издирването му след като снощи е бил получен сигнал, че той се намира в района. Сигналът е подала жителка на село Александрово: \"Лаеха кучетата, излязохме и оня човек, дето по телевизора сме го видели, същият човек беше. Снощи в един и половина. Веднага се обадиха на полицията и много полицаи имаше, много, много. Насам тръгна, ама не можахме повече, ние от страх не сме излезли вече вънка. Самичък беше. Нямаше нищо на ръцете му или пък да е почукал да иска хляб или водичка, щяхме да му дадем. Какво да правим? Ние сме страхливи.\" Щателно беше претърсена слънчогледова нива, но затворникът така и не беше намерен. В село Александрово все още има засилено полицейско присъствие. Продължава претърсването на района, което по информация на \"Хоризонт\", ще продължи и в други съседни села в Ловешко. Иванов избяга в четвъртък сутринта малко след 10 часа от работен обект край Ловеч - млекопреработвателна фирма, където е работил заедно с други затворници. Те са го подгонили след бягството му, но не са успели да го задържат. Мъжът е бил на този обект от няколко дни, след като е бил преместен от затворническото общежитие. Борис Иванов изтърпява 13-годишна присъда за няколко престъпления. Мъж, обявен за общодържавно издирване, пък е бил задържан при проверки на униформените в нощни заведения и хазартни зали, съобщи bTV. Той е бил арестуван в една от игралните зали в ранните часове на деня. При проверка на личните му документи става ясно, че е обявен за издирване. „Има сформирани екипи, които ще извършват проверка на местата за подслон, игрални зали, както видяхте днес и на други места, където би могъл да се укрие. Ще бъдат проверявани влизащи и излизащи автомобили от града. Ще бъдем мобилни, за да има по-голям ефект”, заяви началникът на РУ – Сливен гл. инспектор Димитър Кикьов.", "date": "2018.06.23", "title": "Не откриха избягалия затворник при акция в Ловешко"}
{"url": "https://www.monitor.bg:443/bg/a/view/prespanskoto-ezero-lubimoto-mjasto-na-car-samuil-galeri-ja-103371", "text": "Там, на гръцкия му бряг, в малкото селце Псарадес, което до преди по-млако от 100 години носи българското си име Нивица, беше сменено официално наименованието на Македония и вече се казва Република Северна Македония. Политически акт, който би трябвало да сложи край на дългогодишните спорове между двете съседки. След като външните министри на двете страни Никос Кодзияс и Никола Димитров сложиха парафите си под зоркия поглед на премиерите Алексис Ципрас и Зоран Заев, цялата делегация прекоси с моторници водите на голямото езеро и се озова на македонска територия в село Отешево. Самото езеро се намира на границата   а стретегическото му разположение логично обуславя решението да бъде терен на политически страсти. Често го наричат Голямо Преспанско езеро, защото в непосредствена близост до него има по-малък водоизточник – между Гърция и Албания, който носи същото име. Въпреки че е второто по големина на територията на Македония след Охридското, именно Преспанското езеро захранва с вода изворите на по-големия си побратим. Посредство канали между тях, водите му се вливат в Охридското до манастира „Свети Наум“. Преспанското езеро е включено в границите на Санстефанска България през 1878 година. Поглед в историята назад във вековете показва, че е ключово място за страната ни, като остров  на Самуилова България за кратко. В Голямо Преспанско езерото са разположени два острова Голем и Мал град. Първият влиза в територията на Република Северна Македония, вторият е на албанска територия. И двата острова са изключително красиви, но не са населени в момента. Малград е известен със скалните си църкви, като най-запазената е „Света Богородица“.   Голем град е смятан за най-големия остров на територията на Македония. Местните го наричат още Змийски остров или Свети Петър. Най-близкото населено място е македонското село Конско, което се намира на 2 километра по вода от острова. Оттам може да се стигне с моторница до него, но местността още не е разработена като туристическа атракция, така че не очаквайте да ви е лесно. От друга страна за много любители на природата, това е голям плюс, защото могат да й се насладят на спокойствие. По-упоритите могат да прекосят водите на езерото и да стигнат до Голем град където бързо ще разберат, защо местните са му измислили различни имена. Голяма част от постоянните жители на острова са водни змии, но нито един вид не е отровен, единствено първоначално може да стреснат туристите, запътили се към старините, които се крият в сърцето на малкото парче суша. А там лежат древни остнаки от елинско и римско време, дори от средновековието. Именно от този период е и най-запазената църква Свети Петър с уникални стенописи от 14 век. Островът е обявен за строг природен резерват поради уникалната си флора и фауна и въпреки усилията, които трябва да се положат, за да се стигне до него 100 000 туристи на година успяват да видят красотите му. Малко Преспанско езеро крие голяма историческа важност за нас българите. Освен че е изключително красиво, то приютява във водите си остров Свети Ахил – любимото място на великия Цар Самуил. Там, в базиликата той е ръкоположен за цар и в същата тази базилика са положени тленните му останко, заедно с тези на част от храбрите му войни. На острова днес има малко селище със същото име, в което живеят 21 души, а в Средновековието е бил разположен град Преспа. Връзката на остров Свети Ахил с българската история датира от края на 7-ми век, приблизително от времето, когато Аспаруховите българи преминават Дунава и се заселват на Балканския полуостров. По това време, един от братята на кан Аспарух – кан Кубер, се заселва в земите около двете Преспански езера и там основава друга българска държава – Куберова България, населявана от българи и славяни, подобно на Аспарухова България. При княз Борис Първи земите около Малкото Преспанско езеро са в държавните граници на България. За утвърждаване на християнството в новопокръстената българска държава, той построява 7 големи епископски храма в различни краища на България, един от които е базиликата на остров Свети Ахил. По това време – краят на 9-ти век, князът изпраща в този район големият български просветител, един от учениците на братята Кирил и Методий – Климент Охридски. Близо век по-късно цар Самуил обновява основно базиликата и я превръща в патриаршеска. Той пренася от току-що превзетия от него град Лариса мощите на Свети Ахил и от тогава насетне храмът, както и самият остров носят неговото име. През 1073 година базиликата и средновековния град са разрушени от германци и викинги. Най-лесно до острова и Малко преспонаско езеро се стига от Гърция. Намира се на около 250 км от Солун. Стигайки до бреговете на езерото туристите ще се озоват пред понтонен мост с дължина 850 м, който ще ги отведе над водите до остров Свети Ахил. Съоръжението е поддържано, а по протежението му има пейки, на които може да се любувате на красивото езеро и редките птици които го обитават. Най-честите пернати посетители са кормораните, които спокойно плуват в Малкото Преспанско езеро. За да разгледате острова са нужни поне около два часа. Безспорно най-голямата забележителност са останките на базиликата Св. Ахил. В средата на 20-ти век, при археологически разкопки, са открити гробовете на цар Самуил, на сина му Гаврил-Радомир, царувал за кратко след смъртта на баща си, и на още около 300 души, погребани до базиликата. Предполага се, че това са част от ослепените Самуилови воини. На територията на тази малка суша има остнаки от още няколко църкви и манастири с добре запазени стенописи. Малкото македонско селце Отешево преживя своите 10 минути слава, но ежедневния му живот е все така равен и безинтересен. В момента там живеят една шепа хора, а до преди 50-60 години е бил малък китен балнео-курорт. От тези времена не е останало почти нищо – едва няколко изгорели хотела и запустял къмпинг. Явно Ципрас, Заев и свитите им обаче са организирали местните, които успяха да ги приемат и нахранят. Няколко от къщите в селото са пригодени и обновени за туристи. Псарадес, или Нивица, не е кой знае колко по-голямо село от Отешево, но от гръцката страна на границата. Има няма 70 жители, предимно рибари. С икономическата криза в скъпите гръцки курорти, започнал да се забелязва обаче ръст на еко-туристите, които все по-често пристигат в селцето, като отправна точка за двете езера. А местните се възползват от ситуацията, като управялват китна таверна с чудна храна и отварят вратите си за всички.", "date": "2018.06.23", "title": "Преспанското езеро – любимото място на цар Самуил (ГАЛЕРИЯ)"}
{"url": "https://www.monitor.bg:443/bg/a/view/cipras-sloji-vratovryzka-za-kraja-na-finansovata-kriza-v-stranata-103426", "text": "Гръцкият премиер Алексис Ципрас за кратко се появи с вратовръзка, за пръв път от встъпването си в длъжност, за да отбележи споразумението на Еврогрупата, с което се утвърждава краят на програмите за финансова помощ за Гърция, предадоха Франс прес и Асошиейтед прес. С виненочервена вратовръзка, бяла риза и син костюм, Ципрас произнесе реч в двореца Запейон в Атина, където беше поканил депутатите от коалицията си. В началото на първия си мандат левият политик беше заявил, че ще сложи вратовръзка чак когато Гърция реши всички проблеми с дълга. В следващите три години той получи много вратовръзки като шеговити подаръци от свои чуждестранни колеги, отбелязва АП. Също необичайно, Ципрас беше настанил на първия ред приятелката си Бети, която обикновено се появява само в компанията на други първи дами при официални посещения. В края на речта Ципрас обаче махна вратовръзката и отбеляза, че \"гръцкият народ спечели една битка, но не и войната\". Премиерът обеща да продължи да се бори и да я слага отново при всяка следваща победа.", "date": "2018.06.23", "title": "Ципрас сложи вратовръзка за края на финансовата криза в страната"}
{"url": "https://www.monitor.bg:443/bg/a/view/vlastite-ochakvat-dnes-da-namerjat-izbjagalija-zatvornik-kraj-lovech-103424", "text": "Акцията по издирването на затворника, избягал преди два дни от мандра край Ловеч тече с пълна сила. В събота сутрин в операцията се включиха и служители на Специализирания отряд за борба с тероризма, съобщи Нова телевизия. Под полицейска блокада е целият район между ловешките села Александрово, Дренов и Деветаки. Главният секретар на МВР Младен Маринов също е бил на място в късните часове в петък, за да даде инструкции за издирването. Властите вярват, че рецидивистът Борис Иванов ще бъде намерен до края на деня. Той избяга, докато беше на работа в млекопреработвателен цех. Излежава 13-годишна присъда за блудства и кражби.", "date": "2018.06.23", "title": "Властите очакват днес да намерят избягалия затворник край Ловеч"}
{"url": "https://www.monitor.bg:443/bg/a/view/gergana-borisova-svetlin-rusev-iskashe-poslednite-mu-tvorbi-da-sa-na-rupite-103392", "text": "Някои автори стават модни и се комерсиализират, което по-късно им изиграва лоша шега, казва галеристката в интервю пред \"Монитор\". - Наистина не съм си представяла, че рожденият ден на Светлин Русев може да бъде честван при нас, тъй като пространството на галерия „Арте“ е камерно, а неговите празници винаги бяха грандиозни, с много по-големи експозиции. Благодаря на наследниците на художника, които прецениха, че ние сме най-подходящото място за целта, не само защото той направи много изложби при нас през годините. Те бяха станали нещо като традиция за Коледа, когато представяше по-камерни проекти, подготвени специално за галерията. Сега показахме последните рисунки от онова, което маестрото е искал да завърши и да експонира пред СГХГ: каменна композиция от 7-8 парчета гранит, върху които да изрисува своите образи – тежко и сериозно послание за времето ни. Тази незавършена каменна композиция в момента се намира в с. Драгичево, където той работеше. Тя е изрисувана единствено и само с въглен. Подготвителните рисунки бяха в няколко варианта – имаше колаж, беше си направил и макет от стиропор, проект за покана и текст, който остана като завещание за всички нас - „Автобиографията на един 85-годишен художник“. Маестрото, доколкото зная, е имал желание след СГХГ тези камъни да бъдат поставени на Рупите. Те носят усещане за параклис: рисунките, които е започнал, са на Исус Христос, ангелите, женските образи, съпътствали цялото му творчество... Доста обобщаващи са за всичко, което сме виждали от него, както и за неговото усещане за страдалческо време на забрава. - Стотици – дъждът не ги спря. Мнозина искаха насаме, необезпокоявани да разгледат нещата и бяха изключително развълнувани. Имаше мъже и жени, които буквално със сълзи на очи гледаха изложбата и всеки носеше в себе си своя Светлин и искаше да го съпреживее отново. В двата дни след откриването беше доста по-спокойно и това беше възможно, но на хората не им стигнаха тези 3 дни... - Още от началото на нашата дейност с г-жа Антоанета Джонева работехме заедно и винаги сме се учили от него – наблюдавали сме начина, по който реди творбите, възхищавали сме се на високия му критерий. И той може би е усещал нашето отношение към него. Ние много искахме негова експозиция, това беше наша мечта. В един момент Светлин Русев прие поканата и през 2012 г. нещата се случиха повече от прекрасно. Беше вълнуващо за нас да стигнем до най-високото ниво на професионализъм в представянето на една експозиция, защото при него изложбите не са никога просто да се съберат няколко картини и да се покажат. То е мисловен, творчески процес с концепция, с цялостна стратегия. Хареса му при нас и традицията продължи, като винаги променяхме нещо – обикновено специално за него пребоядисвахме експозиционното пространство. Той казваше какъв да бъде цветът няколко дни преди реденето, макар че пазеше темата на изложбата си до последно в тайна. Светлин Русев беше много критичен и най вече – самокритичен. Наблюдавах го, свъсил вежди, и му казвах: „Маестро, пак не сте доволен...“ А той отговаряше: „Че то, ако съм доволен, значи съм свършил...“ Винаги държеше нещата да бъдат изпипани докрай. - Помагал ни е много и като идеи, и чисто физически, защото винаги се е стигало до неговата помощ при редене на трудни за експониране изложби. Спомням си как Емил Попов – емоционален, бушуващ, донесе скулптурите си, постаментите, подредихме ги заедно – беше доста трудоемко, и той си замина, но виждахме, че нещо не е точно както би трябвало да бъде. След него дойде маестрото, помолихме го да погледне какво трябва да се оправи и той каза: „Каква е тая кинкалерия, не може така!“ Два часа сме премествали наново тези тежки скулптури с негова помощ – докато не ги наместихме както трябва, не се успокои никой от нас. При него нямаше компромисен вариант. - Обикновено така се получава, но в случая на пазара няма картини на Светлин Русев, които да се предлагат в момента. Какво ще стане, тепърва ще разберем. Той винаги е бил в най-високия ценови диапазон и времето ще покаже. Предполагам, че много от колекционерите му ще си запазят творбите му и няма да ги пуснат на пазара въобще. Имали сме привилегията да работим с най-добрите. Лелеяна мечта ни е била изложбата на Крум Дамянов, постигната пак с много желание и чакане. Той винаги казваше „Аз съм монументалист, трудно мога да вляза в камерно пространство“, но се оказа, че може... Издирихме по интернет скулптора Маргарита Пуева – голяма личност, която живееше в Германия, писахме й и тя откликна на нашата покана. На 60-годишния й юбилей в „Арте“ имаше опашка от почитатели, колеги, съмишленици, колекционери... Във времето започнахме периодично да правим и нейни изложби, които минаваха със страхотен успех, но за съжаление много млада я загубихме – едва на 66. Други наши любими автори са т.нар. грандами на българската живопис – Елза Гоева (през септември за 90-годишнината й ще открием сезона с нейна изложба), Калина Тасева (тя също отбеляза своя 90-годишен юбилей при нас), Лиляна Русева (съпругата на Светлин – показахме нейни работи след кончината й), Олга Вълнарова (истинска френска дама на много високо ниво), Веса Василева. Сред любимите ни художници са и Десислава Минчева, Стоян Цанев, Милко Божков, Станислав Памукчиев, Емил Попов, Ясен Гюзелев, Иван Андонов... Всички те са имали повече от една изложба в „Арте“ и през годините най-много са ни подкрепяли. Работим и с няколко млади автори, които много харесваме – Марина Маринова, Мартиан Табаков и Мартин Трифонов. А Румен Малчев буквално е наше откритие... - Има: любовта към красивото и творческото любопитство, които движат не само нас, но и самите художници. Ние винаги сме си избирали авторите според нашите критерии, другото е компромис. Когато харесваш нещо, ти го представяш възможно най-качествено и то достига и до публиката, и до колекционерите – така се случват и при нас нещата. Устояваме вече 15 години и това доказва, че сме успешни. Има платежоспособни хора, но ценителите между тях са малко за съжаление. Изключително трудно се продава изкуство сега. Но въпреки всичко смятам, че когато нещата са на високо ниво, те рано или късно биват оценени. - Средният българин, уви, представа си няма за нещата. Много често влиза някой случаен минувач и казва: „Искам да купя подарък“. Питаме - до каква сума? И когато отговорът е „Между 100 и 200 лева“, става абсолютно невъзможно. Стойностното изкуство струва много повече. Поне що се отнася до живописта, при графиката цените са по-ниски. За съжаление много хора живеят с невярна представя за нещата или, което е още по-тъжно – с ограничени финансови възможности. Въпреки че у нас цените в сравнение със световното съвременно изкуство са несравнимо по-ниски. - Да, има тенденции, но ние не ги спазваме и не обслужваме масовия вкус. Има автори, които в един момент стават модни, интересът към тях нараства и те придобиват комерсиален характер, това после им изиграва лоша шега. Всяка галерия си има посока на представяне на изкуството, свой собствен облик – ориентирани към по-комерсиалното, към наивистичното, към модерното... Ние от „Арте“ сме се насочили предимно към съвременното изкуство на така наречените „живи класици“. За съжаление обаче с някои от тях вече се разделихме. * Гергана Борисова е родена в гр. Ямбол, зодия Стрелец * Завършила е паралелка по биология в Политехническата гимназия в родния си град, а след това ландшафтна архитектура в София * За кратко е работила по специалността, занимавала се е и с антиквариат * От 15 години е галерист, а вече и собственик на столичната галерия „Арте“ на ул. „Бузлуджа“ 31 * Омъжена е и има две деца – дъщеря на 18 и син на 13 години  ", "date": "2018.06.23", "title": " Гергана Борисова: Светлин Русев искаше последните му творби да са на Рупите"}
{"url": "https://www.monitor.bg:443/bg/a/view/seriali-s-kod-sledva-prodyljenie-103361", "text": "Краят на един сериал оставя празна дупка в сърцето на един себеуважаващ се телеманиак. Успешните поредици ни пращат в нови светове, чувстваме главните герои като първи приятели, а неудачите им могат да ни разплачат. Новината за продължение на вече приключил сериал първоначално предизвиква фурор, но често още премиерният епизод оставя горчив послевкус в гладната за коментари уста на зрителя. Причината за създаването на подобно продължение е ясна – печалба. Най-пресният пример е обявяването на чиято история се превърна в световен феномен и златна мина още с отсичането на главата на Нед Старк. Още преди да е готов последният сезон на хитовата продукция, HBO даде зелена светлина за снимките на нов сериал, който ще върне зрителите хиляди години преди битката за Железния трон. Феновете тръпнат в очакване, тъй като от сп. Variety издадоха, че ще проследим Със сценария се е заел писателят Джордж Р.Р. Мартин, отговорен за култовата поредица „Песен за огън и лед“, по която е създаден „Игра на тронове“. С новата история ще се заеме и британската сценаристка Джейн Голдман (“Домът на мис Перигрин за чудати деца”, “Х-Мен: Първа вълна” и други). Това е само едно от петте предложения за нови сериали, които гравитират между драконите на Вестерос и борбата за власт в Кралски чертог. Останалите идеи обаче още са в процес на разработка. Нова доза от въображението на Мартин, чийто чар се крие в безпощадното убийство на всеки трети герой, би ни се отразила добре. Практиката обаче ни навежда на мисълта, че многомилионната армия от фенове на „Игра на тронове“ може да остане разочарована.  който се роди като продължение на един от най-успешните ситкоми в историята - „Приятели“. От 1994 до 2004 г. Фийби, Моника, Чандлър и компания ни разсмиваха, разплакваха, а понякога и двете едновременно. Финалният епизод е гледан от 51,1 милиона души само в САЩ, като хиляди се струпаха на прочутия „Таймс Скуеър“, тръпнейки в очакване заедно да разберат дали Рос и Рейчъл ще се съберат. Още същата година стартира едноименната спин-оф комедия за безспорно най-инфантилно чаровния „приятел“ - Джоуи, който спи с плюшен пингвин, а основен закон в живота му е да не дели храна. Въпреки че в каста се включва талантливата Дриа ди Матео („Отчаяни съпруги“, „Семейство Сопрано“), като сестра на подписващия се като Кенгурчето Трибиани персонаж, „Джоуи“ търпи пълен неуспех. Играта на Мат ЛеБланк в продължението е не по-слаба от предходните години, но насила хубост не става. Ситкомът е свален от ефир през 2006 г., тъй като рейтингите му спадат драстично между първия и втория сезон. Заснети са 46 епизода, от които са излъчени само 38. Повечето продължения обаче не излизат веднага като „Джоуи“, а напомнят за класики от миналото. Така отсъствие от екрана. Новите серии стартираха миналия май, като създателят Дайвид Линч заяви, че това всъщност не са епизоди, а части. Каквато и да е концепцията обаче продуктът няма нищо общо с оригинала. Дори и да не сте губили съня си след убийство на Лора Палмър, което покосява жителите на градчето, то със сигурност сте чували легенди как дори в България улиците са се изпразвали по време на излъчването на епизодите преди четвърт век. Макар тръпката от червената стая да събра солидна аудитория за актуалните части, почитателите останаха разочаровани на много фронтове – от посредствения сценарий до повехналата хубост на екранната хотелиерската наследница Одри Хорн (Шерилин Фен). Дори свежите попълнения като любимката на Уди Алън - Аманда Сейфрид, която застана зад бара на иконичното крайпътно ресторантче Double R, не успяха да доближат „Туин Пийкс“ до това, което беше. Всъщност за който може би не сте и чували. Той е предимно прелюдия, отнасяща се за последните дни на Лора Палмър, като предоставя и няколко отговора относно отворения край на втори сезон. Лентата е касов неуспех, а популярността му остава далеч назад от тази на сериала. Това повдига въпрос защо се стигна до измъчено продължение в серии, след като филмът доказа, че историята на агент Купър трябва да приключи. Подобен е казусът със След шест сезона на екран, раздялата с Кари, Саманта, Шарлот и Миранда беше мъчителна. Освен че ставаме свидетели на страхотната актьорска игра и палав хумор, епизодите проследяват живота на четири напълно различни приятелки, в които може да се припознае всяка зрителка. Още по-мъчително от края обаче беше продължението в двата филма. Сякаш драмата на приливи и отливи около Кари и Тузара не се разгърна достатъчно в 94 епизода, че решиха да претоплят манджата с лентите. Появи се идея и за трети филм, но Ким Катрал, която скача в рокличките на нимфоманката с поразяваща уста Саманта, реши да спести мъките и се отказа да участва, с което дръпна шалтера на новия проект. За капак на всичко през 2013 г. от The CW ни запознаха с  Сериите разгръщат тийндрама, подходяща за аудитория на под 18-годишни. Главните попълнения са повече от прекрасни, като малката Кари - Ана-София Роб, и Остин Бътлър, който вече доби световна популярност след последната версия на филма „То“. „Дневниците на Кари“ обаче нямат нищо общо с култовия си оригинал, тъй като липсва и градът, и нека си го кажем – сексът. В търсене на качествен сериал преди две години се спрях на за която мнозина ме увериха, че си заслужава. И бяха прави. Оказа се, че това е любима поредица на няколко поколения, излъчвана от 2000 до 2007 г. Премеждията на майка и дъщеря - Лорелай и Рори Гилмор, внасят в живота на зрителя колорит, нужната доза драма и повод за усмивка на всеки пети кадър. Сериалът проследява тяхната история, засягайки важни теми като ценностите на семейството, приятелството, различията между поколенията и социалните класи. Последният епизод оставя чувство на празнота и новината за продължение през 2016 г. искрено зарадва зрителите. Одисеята на героите се завърна с минисериала „Момичетата Гилмор: Една година от живота“, като всеки един от 90-минутните епизоди покрива по един сезон - съответно зима, пролет, лято и есен. Оригиналът, който се характеризира с бързия си остроумен диалог с чести вметки от поп културата и политиката, бе заменен от плосък сценарий, който по-скоро сваля от пиедестала продукцията, отколкото да напомни за приповдигнатия й дух. Пореден пример за Научната фантастика „Герои“ стана тотален хит още с първия си сезон, излъчен през 2006 г., когато скорострелно се превърна в най-високо рейтинговата драма на NBC. Приключения, екшън, мистерия, любовни истории – „героите“ със свръхспособности притежаваха всичко необходимо да гъделичкат любопитството на аудиторията във всеки епизод. Краят, белязан на 77-а серия, остави много отворени вратички за продължение и чувството, че има какво още да се разкаже. Създателят Тим Кринг направи грешката да изчака пет години, за да възроди позабравените персонажи, а новите 13 епизода се оказаха фатални. Не само че половината от героите не фигурираха на екран, но липсваше и всякаква динамика, с която се характеризираше поредицата. Всички тези примери са апел за сценаристите – да не създават продължение на нещо, превърнало се в хит. Печалбата за тях е разочарование за зрителите.", "date": "2018.06.23", "title": "Сериали с код: Следва продължение"}
{"url": "https://www.monitor.bg:443/bg/a/view/katastrofa-blokira-am-trakija-v-posoka-plovdiv-burgas-103429", "text": "Катастрофа блокира движението в района на 230 километър на АМ \"Тракия\" в посока Пловдив-Бургас. Вследствие на удара движението вече около час е силно затруднено, съобщава \"Трафик\". Ударът е станал в ранните часове на деня между две леки коли.  Състоянието на шофьорите и пътниците се изяснява, а материалните щети са големи. Едната кола е буквално със смазана задница. И двата автомобила са в активна лента. На място има полиция и пожарна, периметърът е ограден с конуси. Заради ограничаването на движението в района се е образувало голямо задръстване.", "date": "2018.06.23", "title": "Катастрофа блокира АМ „Тракия“ в посока Пловдив - Бургас"}
{"url": "https://www.monitor.bg:443/bg/a/view/vladimir-zombori-aktioryt-s-koreni-v-avstroungarskata-imperija-103302", "text": "Той държи във всяка нова роля да е различен, така че зрителят да запомни по-скоро какъв е героят му, а не как изглежда актьорът зад образа. Но още преди да сте го видели в някое от неговите многобройни превъплъщения, навярно ще бъдете заинтригувани от името му и откъде тръгва чуждоземната нишка в семейната му история, довела го до сцената на Малък градски театър „Зад канала“. Прадядото на Владимир Зомбори е хърватин, роден в пределите на някогашната Австроунгарска империя. Пристига в България като придворен сладкар на княз Фердинанд, тук се запознава с бъдещата си съпруга – сръбкиня, и двамата се установяват на наша територия. По-късно и българи се изкачват по родословното дърво, но фамилията запазва необичайното си звучене. Талантливият актьор, който на 3 юли ще навърши 30, е информиран, че в Словакия има град Сомбор и когато част от неговите жители се пръснали из Европа, особено по` на запад в Унгария, началното „С“ според местните фонетични закони преминало в „З“... Напоследък неколцина познати изненадват Влади с комплимента, че по нещо им напомня за Леонардо ди Каприо. Той не намира прилика, но признава, че много уважава холивудския си колега, защото е интересен и всеки път различен в онова, което прави. Прекланя се и пред Шон Пен – „точно заради тази различна палитра, която предлага, и то – еднакво силна като актьорско присъствие, независимо в какви крайности се хвърля“. От българските асове     – пак заради неподатливостта му към клишетата, каквото е и неговото собствено професионално верую. Макар да има данни за телевизионна и театрална „мечка“, красавецът Влади Зомбори, като любопитен Рак перфекционист, не търси лесната известност. Обича да провокира себе си и често се включва в експериментални начинания. В продължение на 2 години е част от импровизационната група „ШиЗи Про“, която му осигурява друг тип актьорски тренинг, какъвто класическите репетиции с готова драматургия не могат да му дадат. Добре е човек да е на щат в елитна трупа, в която се надпреварват да работят най-изтъкнатите режисьори, както става в МГТ „Зад канала“, не отрича той. Но все пак понякога идва момент, когато в ума му започва да зрее нещо, по-лесно за осъществяване извън неговия театър. Така наред с участията му в спектаклите „Апартаментът“, „Ромул Велики“, „Приятелки мои“, „Бел Ами“, „Човекът, който искаше“ и още няколко от общинския афиш, се появяват и независими проекти, родени в „съдружие“ с приятели. Сред тях са „Игра за големи мъже“ от Саймън Блок под режисурата на Димитър Живков („Живак“), „Хоровод на любовта“ от Артур Шницлер и „Прах при прахта“ от Харолд Пинтър, поставени от Антон Угринов („Богът на касапницата“). Междувременно Влади се снима и във филма „Воевода“ на Зорница София и нашумелия сред тийнейджърите уеб сериал „Следвай ме“, в който е учител по философия В момента в МГТ „Зад канала“ актьорът репетира с гуруто на документалния театър у нас – режисьорката Неда Соколовска, нетипичен спектакъл с предизвикателно работно заглавие „Анатомия на попфолка“. Екипът вече се е срещнал с доста изпълнители и диджеи от зората на това явление, наложило се не само в музиката, а и в обществения морала, и е записал техните автентични разкази. „Засягаме деликатни, понякога страховити неща – тогава мутренските структури, които разполагат с финансови средства, могат да си позволят да „поръчват музиката“. В представлението няма да се споменават конкретни имена, то ще бъде неутрално, ще действаме безпристрастно и стерилно като хирурзи. Опитваме се да не осмиваме, да не съдим, да не вземаме страна. Няма как да избягаме от нелепите и смешни ситуации, но искаме да покажем и други неща, скрити под повърхността им“, повдига завесата Зомбори. За бъдещия спектакъл безценна помощ са оказали Радо Шишарката, Илиян Михов-Баровеца, Еми Стамболова, Таня Боева, Мис Бони... „Бяха изключително отзивчиви и позитивно настроени. Всички те са колоритни, сърцати личности и имат какво да разкажат, бидейки от години в големия шоубизнес. А тогава са играли наистина огромни пари – купували са си апартаменти буквално за една нощ. Много неща разбрах за тези изпълнители: те също като нас, актьорите, имат свой сценичен образ, но зад него са нормални хора. Повечето са с музикално образование, владеят няколко инструмента, някои в момента преподават в училища“, обяснява Владимир. Самият той освен в тясно актьорските си задачи влага енергия и ентусиазъм и в различни хуманни каузи. Наскоро се ангажира с набирането на     в УМБАЛСМ „Пирогов“. „Нищо не коства да поемаме такава чисто човешка отговорност и да си подаваме един на друг ръка“, коментира Зомбори. Инициативата тръгва от трима 11-годишни – Сияна, Ния и Борис. Едното от момиченцата е дъщеря на първа братовчедка на Влади, който е поканен за водещ на благотворителния концерт във Военния клуб, организиран от малчуганите; има задачи и по сценария. Вместо да събират пари за вход, домакините на вечерта решават да пускат посетителите с детски книжки вместо билет. И тази седмица над 100 издания ще отидат директно в „Пирогов“. Всеки от приносителите е помолен да напише някакво пожелание на титулната страница, за да стане задочната среща още по-приятна и лична за невръстните пациенти. В продължение на 6 месеца от ноември насам Зомбори преподава в младежка актьорска школа в Пловдив. Усеща, че има какво да каже на прохождащите в изкуството, че може да им помогне дори с житейския си опит. „Щастлив съм, че си създадохме едно малко общество, в което хората се обикнаха и искат да са заедно, и че в него се случват важни за тях неща, макар че те може да са маловажни за външния свят. Когато дойде моментът да покажем какво сме направили на „Капана Фест“ на 2 юни, видях, че възпитаниците ми са вече различни – преминали през нещо и станали други, с положителен знак“, доволен е техният ментор. Атмосферата по време на този курс му напомня за онази, когато той е учил в класа на проф. Атанас Атанасов в НАТФИЗ. „Професорът нямаше любимци, затова между нас съществуваше много приятна, 100% градивна вътрешна конкуренция“, припомня си той. Освен щедро сърце и актьорски талант, младият Зомбори има и други артистични дарби. Пловдивчанинът е завършил Националната гимназия за сценични и екранни изкуства в родния си град със специалност сценография и рисува прекрасно, за съжаление обаче не му остава много време за това. „А според мен     – ръката губи тренинг. Но и сега обичам понякога да правя портрети“, признава той. Отличен певец (помним го като финалист от един от сезоните на „Екс Фактор“), Влади намира и друго прелюбопитно приложение за гласа си: одобрен от американските продуценти, спечели кастинга да озвучи на български младия Хан Соло (актьора Олдън Еренрайх) в новата суперпродукция „Соло: История от Междузвездни войни“ и вече получи доста похвали за тази си изява: най-напред от колегата си Алек Алексиев и неговата малка дъщеричка... Въпреки че за последния сезон се оказва най заетият актьор в трупата – с минимум 17 представления на месец, Влади Зомбори успява да балансира личния си живот с професионалния. Има сериозна приятелка, с която са заедно повече от 2 години – пленителната актриса от Благоевградския театър Гергана Цакова. Неговата рецепта за щастие? „Човек и с малко може да бъде доволен, стига да му е хармонично в душата, да не ламти прекалено за слава, хорска любов, пари или каквото и да било друго. Вярвам, че нещата се променят за добро и съм щастлив, че живея разнообразен и пълноценен живот, заобиколен от интересни личности, които обогатяват моя свят“.  ", "date": "2018.06.23", "title": "Владимир Зомбори – актьорът с корени в Австроунгарската империя"}
{"url": "https://www.monitor.bg:443/bg/a/view/bionse-i-djej-zi-lubov-po-noti-ili-ne-syvsem-103362", "text": "„Всичко е любов“ - това име носи съвместният албум на Бионсе и Джей Зи, който излезе на пазара преди дни. Крилатата фраза обобщава връзката на най-бляскавата двойка в музикалната индустрия, но не съвсем. Кралица Би, както я наричат феновете, и нейният крал срещат не една и две спънки по пътя си. Честите слухове за раздяла обаче те тушират с баналното: „Това, което не те убива, те прави по-силен“. Всеки знае кои са Бионсе и Джей Зи, но всъщност двамата са едни от най-предпазливите относно личния си живот знаменитости. През последните години те свалиха малко гарда си в социалните мрежи, но не се знае дори кога точно са се запознали. По думи на поп дивата, това се случва през 2000 г., а рапърът и продуцент твърди, че познанството им датира от 1997 г. Факт е обаче, че искрата между тях пламва най-вероятно през 2002 г., когато влизат в ролята на Бони и Клайд в едноименната песен на Джей Зи. Бионсе се появява като половинка на рапъра, потвърждавайки спекулациите, че двамата са започнали връзка. През април 2008 г. звездната двойка вдига тайна сватба. Борбата на изпълнителите на Crazy In Love след това е да се сдобият с наследник, тъй като През 2011 г. двойката заминава за Париж, където снимат клип. Във френската столица певицата изненадващо забременява. Щастливата новина двойката съобщава в разгара на церемонията по връчването на наградите на MTV, а видеото от признанието става най-гледаният броудкаст на канала с 12, 4 милиона зрители. Новината влиза в рекордите на „Гинес“ за най-много туитове на събитие в секунда. Първородната им дъщеря Блу Айви Картър се появява на бял свят през януари 2012 г. в болница в Ню Йорк. Момиченцето все по-често привлича вниманието на папараците, най-вече със скъпите тоалети, в които я обличат гласовитите й родители. Чаровната Блу обра овациите на премиерата на „Красавицата и звяра“ в Лос Анджелис, като се разходи на червения килим с рокля за 26 хиляди долара. Година след раждането на Блу множество слухове за изневери от страна на Джей Зи се появяват в медийното пространство, някои от които се потвърждават. В списъка със замесените в любовния триъгълник влизат и протежетата на рапъра – вече световноизвестните Риана и Рита Ора. Бионсе и Джей Зи биват хванати от папараците в конфронтации на различни събития, а красавицата е посещавала адвокати за консултация за развод. Проблемите в брака им стават вдъхновение за творчеството на изпълнителите. В песента Sorry на Бионсе, мнозина от феновете й разпознаха горчивината и обидата, с която тя разказва за емоциите си след изневери на съпруга й, вплетени в текста, като Най-обсъжданият въпрос по това време пък е коя всъщност е Беки, а най-много предположения бяха за звездната стилистка Рейчъл Рой. Двамата обаче остават заедно и миналата година новината за втората бременност на Бионсе направи нов рекорд. Тя анонсира очакването на щъркела с кадър в Инстаграм миналия февруари и само за 16 часа той получи повече от 7, 5 милиона харесвания. С това изпълнителката на Lemonade би рекорда на Селена Гомес, която през 2016 г. привлече симпатиите на 6,3 милиона души със снимка, на която пие кока-кола от бутилка. Носителката на „Грами“ зарадва Джей Зи с близнаци – момиченце и момченце, които носят имената Ръми и Сър Картър. В същия месец Джей Зи отвърна на новите спекулации за изневери с цял албум - „4:44“, посветен на скандала. В едноименното парче, рапърът не само разказва своята гледна точка към моментите, в които бракът му е бил пред провал, но и се извинява за това, че е причинил унижение и страдание на близките си. гласят думите му. От песните в албума става ясно още, че Бионсе е имала повече от един спонтанен аборт, а Джей Зи се чувства виновен за това. За да потвърдят, че проблемите в брака им са минало, двамата обявиха турнето си Bey and Jay On the Run II, в чест на десетата годишнина от сватбата им. Обиколката им стартира на 6 юни и включва 48 концерта в Северна Америка и Европа. Последната дата от турнето е 4 октомври, след което Бионсе и Джей Зи ще се завърнат при трите си деца. Те поляха 10 години семеен живот с вечеря в центъра на Лос Анджелис. Звездната двойка запази целия покрив на елитния хотел NoMad за щастливото събитие. За комфорта на гласовитото семейство са се погрижили частен готвач и сервитьор. Веднага след това излезе и албумът Everyting is Love, който се разпространява само в стрийминг платформата на 48-годишния рапър – Tidal. В него семейството се изявява под името „Картърс“, каквато е фамилията им. Албумът включва девет песни, издържани в стиловете и на двамата изпълнители - соул и хип-хоп. Меломаните останаха очаровани от рапърските умения на Бионсе, които тя демонстрира в някои от парчетата. Скоро се очаква да пуснат и еротична книга в снимки, за да разкрият какво се крие под чаршафите им. По всичко личи, че когато всичко е любов – има и прошка, особено когато говорим за двойка от ранга на Бионсе и Джей Зи.", "date": "2018.06.23", "title": "Бионсе и Джей Зи: любов по ноти или не съвсем"}
{"url": "https://www.monitor.bg:443/bg/a/view/kasierka-predotvrati-obir-na-benzinostancija-v-simeonovgrad-103432", "text": "Смела касиерка предотврати грабеж на бензиностанция в Симеоновград, съобщи Нова телевизия. Златомира успяла да се пребори със 17-годишен младеж, който я заплашил и се опитал да вземе дневния оборот. На записите от охранителните камери се вижда и кратката схватка, в която младата жена влиза с нападателя. Тя успява да го избута и да подаде сигнал до фирмата, която охранява обекта и младежът е задържан. „Започнах да го бутам и да крещя, че ще извикам полиция натиснах СОТ-овете и той избяга“, разказа Златомира. Тя обясни, че е доволна, че мъжът е задържан. Шефът на Златомира я е поощрил финансово за постъпката й.", "date": "2018.06.23", "title": "Касиерка предотврати обир на бензиностанция в Симеоновград"}
{"url": "https://www.monitor.bg:443/bg/a/view/sedmichen-horoskop-za-23-29-uni-103394", "text": "Овен 21 март – 20 април  Планирайте за уикенда лични срещи и публични изяви. Застанете в светлините на прожекторите, явете се на конкурси, влезте в нова среда, привлечете нови членове в групата си по интереси и лично хоби. Чудесно е в тези дни да се започне ремонт или строителство. Някой ще положи основите и новия се семеен живот и на връзка, която ще го обезпечи в бъдеще. Енергията ви търси поле за изява, не се свивайте и не унивайте у дома независимо в какво положение се намирате. Ако в неделя вечер ви се обадят с неочаквано предложение реагирайте положително, проучете нещата и поемете в тази посока. На 25-и е важно първата ви мисил и действие да са за обгрижване на някого, за помощ дори и на случаен човек. Ден на сърцето и сърдечните работи. Ако се скарате с някого после трудно ще се сдобрите. Вечерта ще получите неочаквано предложение, което може да ви изстреля в нова орбита. 26-27-и се очертават като най-силните ви дни за периода. 26-и изисква повече бляскавост и визия, особено ако ви предстоят важни срещи. Облечете новите дрехи. В сряда участавйте в инициативите на колеги и шефове и вашите ще бъдат подкрепени. Разбирате с кого може да се обедините и с кого не. Лагерите се оформят. Не предприемайте нищо съществено в края на работното време. На 28-и очаквайте опасни конфликти, атаки и удари под кръста. В петък водете балансирана политика.   Очертава се уикенд, в който ще влезе в преразход на сили, средства и чувства. Бъдете особено внимателни. Може да развалите връзка градена с години. Изневерите ви в момента са особено опасни. Ще ви докарат до главата не само проблеми с партньора, но и със закона. Развихря се компроматна война. Като капак може да се очаква и здравословен проблем. Тези дни са неблагоприятни за аборти и гинекологични интервенции. Четири планети образуват кръст с рожденното ви Слънце. Може да попаднете в лапите на мошеници и да се предоверите на тези, към които имате някаква слабост. Телецът рядко се лъже, но в този уикенд е вероятно вие да платите сметката и да сте този, който ще „опере пешкира”. 25-и е денят на сърцето. Върви тестова програма кой кого обича и какво е склонен да направи за другия. Дава се милостиня. Раздайте ненужни дрехи. На 26-и посетете център за разкрасяване. Полезните вещества лесно се усвояват. Променете прическа и визия. На 27-и ви предстоят важни срещи, на които ще бъдете оглеждани и преценявани и сами може да избирате екип. Този ден позволява да влезете в нова среда. На 28-и земните знаци действат силово и елиминират конкуренцията. От 29-и Меркурий ще ви гледа вече в пречупващ аспект от знака на Лъва. Очертават се промени на работното място и шефски рокади, които ще ви притеснят и притиснат.   Чудесен уикенд за ремонтни и строителни дейности, за срещи с благодетели и спонсори, за участие в състезания и конкурси. Бъдете сигурни, че който трябва ще ви забележи и оцени. Имате шанс да попаднете на точното място и да срещнете потенциалните си партньори за бъдещата работа и личен живот. В понеделник преди да поискате каквото и да било от другите направете нещо за колектива, в който се иявявате. Включва се космическият канал на любовта. Родените в първата декада ще получат някои уроци, ще им се даде толкова колкото и те са отпуснали и дали на другите. 26-и е труден и рисков ден за родените във втората декада. Символ на този ден е колелото. Някой ще бъде детрониран, друг ще се възкачи и ще доминира в ситуацията. В сряда проблемите ще са повече за родените след 11 юни. Тенденцията е хората с комплекси да предават юздите и ръководството в ръцете на тези, които по някакв начин ги притискат и притесняват. С пълна сила върви компроматната игра. Добре е да се обедините с тези, които чувствате приятелски настроени, с които сте от едно тесто и вършите съвместна работа. Вечерта и у дома давате придимство на избора на партньора. На 26-и лакомията ще провали някого, но ще разберете кой точно се опитва да ви вреди. В петък всичко да се дели поравно и ще има мир. Символ на съботния ден е фонтанът от преливаща енергия, която позволява на всеки да извоюва своята лична самостоятелност, да вземе важно решение сам и да премине на нова навивка на развитие. Насрочете срещи с хора, които ще ви обгрижат и дадат добър съвет, които може да спонсорират проектите ви, да ви включат в своя екип или състав. 24-и ще бъде ден на победа за родените около 10 юли. Съдбата ще изсипе над вас рога на изобилието. Искайте повече и ще ви се даде достатъчно. Енергията Кундалини тръгва нагоре по гръбначния стълб и ни позволява да се държим изправено, да си защитаваме правата и свободите. На 25-и се включва каналът на сърцето и сърдечните работи. Преди да помислите за себе си обгрижете някого. Скандалите ще ви разболеят. На 26-и може и да закъснеете за робота, но е важно да пристигнете в добър вид. Ден за козметика и масажи. На работното място предстоят рокади, които няма да са само козметични. 27-и изисква бързо да се ориентирате в ситуацията и да влезете в този екип, който ви приляга и ви защитава. На 28-и чакайте атака по всики линии на живота и като капак здравословен проблем. Ден на огромните апетити и хищническите стремижи. Ако не захапеш ще те захапят. В петък ще премествате средства от единия джоб в другия. Ще получавате и веднага ще харчите и до вечерта може да сте на нулата.   В събота се пригответе да работите на чужда нива и за чуждия интерес. Този уикенд е добре да се посветите на близките и децата. Енергията ви ще тече към другите, затова ограничете контактите и бъдете с най-любимите ви хора. Намалете натоварването. Абортите са противопоказни. В неделя внимавайте при пътуване и спазвайте закона. Може да имате проблеми или да ви наложат глоби. Очертават се и конфликти с роднини по отношение на имотни делби. Но още в понеделник ще получите нещо дължимо, ще попаднете в перспективна среда, ще се намери кой да работи в посока на личните ви стремежи и амбиции. навлизате в силен период. До два дни вие ще определяте правилата на играта и ще доминирате в отношенията с околните. На 26-и е благоприятно да се сключат нови договори. Нещо, което не е вървяло ще потръгне, ще донесе пари и облаги и за двете страни. Връщете си нещо, което са ви отнели и даже навлизате активно в чужда територия. 27-и дава възможност да се преговаря със силни противници, които може да спечелите за съюзници. В този ден тръбачът-съдба свири сбор и събира всички под знамената на личния интерес. 28-и подклажда хищническите страсти, играе се без правила. Каквото е важно отложете за петък, когато условията ще се спазват, правилата също.   Ако отдавна търсите възможност да се срещнете с потенциални покровители и спонсори, то в този уикенд и това може да стане. Обадете се, предложете услугите и условията си на тези, с които искате да работите съвместно или да ползвате като консултанти и съветници. Родените около 10 септември ще направят силен ход в неделя или съдбата ще ги направи победители в играта на творчество и интимност. Чакайте посещение на личната ви муза. Ще ви се обаждат с чудесни делови предложения, а и сключните бракове ще се радват на долготрайност и любов. На 25-и помогнете на някой да се изправи и да тръгне редом до вас. Ако не направиш едно добро дело не се надявай на подкрепа от съдбата. Навлизате в тежък период. Ще се нуждаете от приятелско рамо, така че постарайте се повече, защитете интересите на тези, които могат да защитят вашите. На 26-и се заемете със здравето и външния си вид. Ще открите нужното ви лекарство и лечебно място. Работата не върви, но нещо друго ще се уреди. На 27-и започвате с грижи и разочарования, но до вечерта намирате своето място на сила и може да сключете изгоден договор. Не си тръгвайте рано от работа. Късметът ви е в последните работни часове. На 28-и не се бъркайте в делата на силните, освен ако не ви потърсят за съдействие. Добре ще ви платят, но и ще ви обвържат. В петък неуреденото ще се уреди, непримиримите ще се спогодят. Прекрасен уикенд и за вас. Пътувайте, уредете имотна сделка или започнете ремонтите, ако вече сте си намерили мястото и обекта. Тези дни са дадени за благоустройство на дома, за търсене на спонсори за проектите на близките и децата. По пътя може да намерете и нужните ви майстори и пециалисти за строителните дейности, с които се захващате. Енергията ви търси поле за изява, ангажирайте се с базисни проекти и не пестете, за да стане всичко здраво и функционално. В понеделник не подминавайте хора с протегната за помощ ръка. Ще бъдете подкрепени, ако сами се нуждаете от подкрепа и защита. Стореното в този ден се връща многократно. На 26-и отделете време за лечебни процедури, масаж и фризьор. Тествайте нов козметичен и лечебен продукт. Организмът ни е отворен към полезните вещества и въздействия. Тази вечер и любовта ще ви въздейства добре. Дано ви остане и време за работа. На 27-и се стегнете и свършете всичко, което е важно и не търпи отлагане. Ако получите прадложение за участие не го отклонявайте. Сключените договори ще ви помогнат да изплувате от кризата и да живеете по-добре. Има шанс да влезете в отдавна търсения екип и група по интереси. Вечерта е рискова, напрежението нараства. На 28-и битките са повсеместни. Конкуренцията нанася удар. На 29-и действате примирено, но не се предавате.   В този уикенд Луната е в Скорпион в съвпад с Юпитер. Аспектът ще ви даде предимства, ще водите в играта, ще определте правилата, ще сте на „всяка манджа мерудията”, ще намерите спонсори и ще станете такива на хора с голямо бъдеще, които ще ви направят богати. Проблемите ще дойдат от пречупващите аспекти на Венера и Марс към знака на Скорпиона. Това положение ще носи любовни драми, ще ви вкарва в примката на неравностойни отношения и на любовни триъгълници, в които може да играете един ден и ролята на тъпият ъгъл. В неделя е Еньовден, билки се берат магични заклинания се правят. 25-и е ден на благотворителноста. Правете това, за което ви помолят. Във вторник колелото на съдбата ще се завърти, ще изтегли на предна позиция тези, които в миналото са останали неразбрани и недооценени. Облечете новите дрехи и се явете на конкурси. 27-и е ден, в който всеки трябва да се ориентира към хората и работата, които ще му помогнат да спечели и да живее по-добре. Влезте в нова среда, подберете нови хора за екипа си. Вечерта носи проблеми за хората с комплекси. 28-и е ден на Крокодила, ако не нападнеш ще те нападнат. От петък Меркурий ще ви гледа в неблагоприятен аспект от знака на Лъва. Хора с власт и възможности ще се опитват да ви притискат, затова се опитайте да заемете стабилна бизнес позиция.   В собота е време за активен отдих. Енергията ни търси поле за изява. Ден за ремонти и строителни дейности. В неделя е Еньовден, време за бране на билки и правене на отвари. Може да срещнете и хора, които ще ви помогнат да решите проблем и да вземете важно решение. Не се претоварвайте, правете всичко с удоволствие. На 25-и молитвите се чуват и сбъдват. Проявете състрадание към някого и съдбата ще ви върне жеста. Не яжте груба храна и не казвайте груби думи. Луната навлиза във вашия знак. 26-и ви дава неочаквани предимства и възможност да намерите лечебно място или да излекувате проблема, който отдавна ви тревожи. Ще ви хрумнат печеливши идеи. Не бързайте да ги споделяте, а помислете каква полза може да извлечете от тях. За родените след 10 декември 27-и ще донесе чудесни оферти и предложения за взаимно изгодно сътрудничество. Такъв чудесен ден има да чакате дълго. Не отклонявайте покани. Свържете се с тези, с които искате да вървите в екип. Пред вас се отварят неподозирани възможности. Гонете се интереса. 28-и е ден на неустоимите апетити. Очертават се остри сблъсъци на интереси и позиции. Конкуренцията се развихря и в световен мащаб. Големите диктуват съдбата на малките. Отложеното за петък ще мине много по-мирно и тихо и ще осигури на участниците в срещите равни права и равен старт в живота.   В събота е време да се заемете със строителство и ремонти, с благоустройството на дома и офиса. Направете разместването, което ще осигури повече функционалност и свободно място за заниманията ви и за нуждите на децата. За неделя планирайте разходка в планината. Берете билки, Еньовден е. В този ден може да срещнете важен покровител, да привлечете спонсор, да се разберете с роднини по спорни имотни въпроси. В понеделник проявете грижовност и ангажираност към нуждите на близките. Направете жест спрямо колега или съвсем случаен човек. В този ден ще си проличат истинските хора. Включва се каналът на космическата любов и състрадание. 26-и ще донесе предимства на добре подготвените, на тези които и външно и вътрешно изглеждат добре. Явете се на прослушвания и конкурси. Облечете новите дрехи и направете крачката към новия си живот. 27-и е благодатен ден за влизане в нова среда, за среща на единомишленици и за работа в екип. Сега е момента да се провеждат конкурси и да се попълва наличния състав. Вечерата Луната навлиза във вашия знак и среща Сатурн. Родените в първата декада ще станат жертва ни личните си страсти и комплекси. В четвъртък не правите компромиси и не очаквате такива. Ден на огромните апетити, на хищническите интереси и на голямата политика. В петък всичко се постига с компромис.   За вас се очертава тежка програма в този уикенд. Не се претоварвайте, следете кръвното, не предприемайте тежки преходи в планината и не уаствайте в екстремни състезания. Този уикенд е противопоказен за аборти и гинекологични интервенции. Не се опитвайте да делите неделимото, не водете разговори по имотни и наследствени дела. В понеделник първата ви мисъл нека да бъде за благото на някой друг. Следобед и за вас ще изгрее слънцето на късмета, ще се обаждат тези, които ви дължат услуги и които в миналото сте подкрепили по един или друг начин. 26-е завърта колелото, дава възможност да влезете в нови връзки и в нова среда, да се представите в нова светлина на делови и артистични участия. 27-и е ден за приобщаване, за съвместни делови и творчески проекти с хора, на които вярвате. Подложете на тест по пригодност новите си връзки. Всичко предприето ще ви донесе ползи и възможност да попълните изтънелия бюджет. Вечерта ще ви се обаждат хора с комплекси. Очертават се опити за зарибяване. В четвъртък ограничете контактите, не си позовлвайте вмешателства и не позволявайте намеси в делата ви. Отварят се огромни апетити. Меркурий се кани да навлезе в знака на опозицията ви Лъва, а това ще стопира някои работни програми и може да изисква повече разходи. Канкуренцията действа. Прекрасен уикенд, с възможности за пътувания, приятни и делови срещи, от които ще имате много полза в бъдеще. Някой ще срещне бъдещия си партньор, покровител или ръководител и спонсор. Отваряйте си очите и в любовта. Доверете се на интуицията и няма да пропуснете ползите. В неделя е Еньовден, време за бране на билки. Тенденцията е всичко при вас да върви по правилата и да носи възможности за бъдещи печалби. В понеделник започнете деня с едно добро дело. Раздайте ненужни вещи и дрехи, включете се в спонсорски и благотворителни прояви. 26-27-и са тежки и напрегнати, изискващи повече да давате от себе си и да не претендирате за това, което получавате. Очертават се конфликти. 26-и носи повече рискове за родените във втората декада, а 27-и за тези в третата. Дистаниците с подходящите ви хора се увеличават. Вероятно е да допуснете конкурент и да платите висока цена за невниманието, предоверяването и неточната преценка. 27-и изисква да си в своя среда, да проявиш избирателност във връзките и дори с риск да обидиш някого да откажеш срещи и съвместни действия с неподходящите хора. 28-и е рисков и опасен ден, в който големите риби подгонват и изяждат по-малките. Прикрепете се като риба-прилепало към големите и ще бъдете защитени. В петък водете балансирана политика.", "date": "2018.06.23", "title": "Седмичен хороскоп за 23-29 юни"}
{"url": "https://www.monitor.bg:443/bg/a/view/spihaha-ogromno-kolichestvo-droga-v-trofei-za-svetovnoto-103421", "text": "Огромно количество наркотици, скрити във фалшиви трофеи за световното първенство по футбол, спипа полицията в Аржентина. Става дума за над 150 килограма марихуана, 20 килограма кокаин и около 1800 дози дизайнерска дрога, изключително популярна в страната. Задържани са четирима мъже и две жени. Полицията конфискува намерените в тях пушки, пистолети и 400 000 аржентински песос. Органите на реда твърдят, че престъпната група се възползвала от световното първенство по футбол и огромното търсене на сувенири, за да транспортира дрогата.", "date": "2018.06.23", "title": "Спипаха огромно количество дрога в трофеи за световното"}
{"url": "https://www.monitor.bg:443/bg/a/view/tajnite-na-severnjashkata-svatba-103420", "text": "Да кажеш заветното „да“ в народна носия, да посрещнеш над 1000 гости със същия дрескод и да изпълниш старите български обичаи в най-важния ден от живота си – това, което е отживелица за едни, е перла в съкровищницата от родни традиции за други. За трета поредна година Врачанският балкан ще даде терен на най-големият фолклорен събор в Северозапада - „Леденика“, организиран от Общината на града, начело с кмета Калин Каменов. А неговата черешка на върха на тортата е именно  автентична българска сватба. Далеч не си представяйте обаче единствено хора в носии, които ще тропнат някое и друго хорце за здравето на младото семейство. Не. Във фокус ще попаднат и някои от позабравените вече ритуали, свързани с празника. Това са бръсненето на младоженеца, забулването, сплитането и майсторенето на венче за булката. Разходете се до природната местност, разположена в непосредствена близост до пещера Леденика още утре и ще станете свидетели и на правенето на специфичната уруглица.   Това са младите Аделина и Билян. Иначе казано – бъдещото семейство Шенкови. Младоженецът е от Плевен и работи като брокер на недвижими имоти. Красивата булка пък е родена в Лом, а кариерата в сферата на графичния дизайн й я отвежда в дебрите на свободната практика. Сред критериите тази година бяха младоженците да се интересуват от фолклора и от българските обичаи, да могат да танцуват и т.н. След като предните две години оженихме двойки, които вече имат деца, сега искахме Северняшката сватба да събере едно наистина младо семейство обясни пред „Монитор“ Станислав Тунов, част от организационния екип на събитието. Ритуалното участие на Аделина и Билян в Северняшката сватба, впрочем, започна двайсетина дни по-рано. Още на 3-и юни двамата се сгодиха, отново според обичаите, пред погледите на близки и приятели в Димитракиевата къща на Етнографско-възрожденския комплекс „Св. Софроний Врачански“ в града под Околчица. По традиция ръката на булката бе поискана с пита, варена кокошка, наниз с пендари и богати дарове. Ако искате да станете част от големия ден за бъдещото семейство, все още имате шанс да го направите. Стегнете багажа и хайде към Балкана, където сватбарите ще ви посрещнат с отворени обятия. А в случай, че не сте си подготвили носиите предварително, ще можете да си наемете такива и на терен. Над 800 човека вече са потвърдили присъствието си на Северняшката сватба. На дългите редици с месали ще могат да се поберат общо 1200 гости на големия празник, но дори и да пристигнат повече ентусиасти, място за тях винаги ще бъде намерено. Аделина и Билян ще се врекат във вярност чрез ритуал, пресъздаден от представителен танцов ансамбъл „Хемус“ при Община Враца и етнографи от Етнографско-възрожденски комплекс „Св. Софроний Врачански“. Над 20 хиляди посетители ще посрещне Врачанският балкан пък за целия уикенд. Иначе казано – с близо 7000 повече от миналата година. „Имаме дори група от българи, които работят в Америка. Те ни писаха предварително с въпрос кога ще се състои съборът тази година, за да могат да планират отпуските си така, че да съвпаднат с него. Това за нас е наистина голямо признание“, казва още Тунов. Встрани от сватбата причините да посетите националният събор „Леденика“ също не са малко. Двойно повече занаятчии ще присъстват през двата дни на форума тази година. „Посрещаме хора от цяла България - Троян, Чипровци, Пловдив и др. Всички те имат майсторски свидетелства“, категорични са организаторите. И този път на терен ще пристигне Куман Жеков, който ще позволи на гостите не само да се насладят и закупят някои от най-добрите му глинени произведения, но ще им даде възможност и самите те да влязат в ролята на занаятчии. Ако пък имате време и търпение творенията ви да се изпекат, ще можете да се приберете вкъщи и с чаша ваше лично производство. Над 80 танцови и певчески групи с общо над 1500 участници от Враца, Монтана, Видин, София, Перник, Радомир, Самоков, Силистра, Тутракан, Пазарджик, Карлово, Варна и др. ще вземат участие в двата фестивални дни. В първия ден на събора, Регионален исторически музей ще представи и възстановката „Хляб от Бога“, която ще потопи посетителите във времето на възникването на първата земеделска цивилизация в Европа. Всеки посетител ще има възможност сам да участва в ритуалното стриване на жито в каменни мелници - замесване на тесто - печене на питки върху плосък камък на жарава и дегустации. Сред новостите на националния фолклорен събор в третото му издание е присъствието на туристически щанд в парка около пещера Леденика. Той ще бъде стопанисван от Регионалния исторически музей във Враца, представители на който ще дават сведения на място за туристическите забележителности и фестивали, които се състоят през цялата година, в областния град.  Екип на Природен парк „Врачански балкан“ ще събира групи за преходи по екопътеките, пресичащи Леденика. И децата ще се забавляват на воля. Кътчето, обособено специално за най-малките любители на българските традиции, ще намери мястото си около сцената на събитията и този път. За първа година обаче малчуганите ще имат възможността да майсторят. В направата на куклички, носии и венчета от цветя ще им помагат студентите по трудотерапия в местния Филиал „Проф. Д-р Иван Митев” към Медицински университет-София. Навръх Еньовден пък учениците от Средно училище „Христо Ботев“ ще направят възстановка на ритуала „Бръшленкьо“, като в задачата ще получат подкрепа от Етнографско-възрожденски комплекс в града. За доброто настроение ще се погрижат още и сурвакарите от с. Друган, както и кукерската група от с. Войнягово, които миналата година триумфираха със „Златна маска“ от Международен фестивал на маскарадните игри „Сурва“, град Перник. С оригиналните и автентични над 100 годишни костюми, съставът носи красотата и неповторимостта на местните си песни и хора, сред които и „Изтърси калец“, което се играе единствено във  Войнягово. Под звуците на тъпана и гайдата, ще танцува нестинарът Иван Георгиев, роден в Бургас. Танцува от 8 годишна възраст и е пето поколение нестинар.  Не може и без музика. Затова национален събор „Леденика“ е приготвил и богата програма от изпълнения. Сред специалните гости на двудневния празник ще бъдат внучките на Гуна Иванова - Ива и Велислава Костадинови, Илия Луков, Ивана Дякова (дъщеря на Иван Дяков – б.а.), култовата формация  формация \"Тъпани и гайди\", представителен оркестър на Българска национална гайдарска асоциация - съставляващ гайдари от съставите „Родопчани“, „Дельо Хайдутин“, оркестър „100 каба гайди“ и формация „Орфикус“, и много, много други. И двата дни ще има организиран транспорт за ентусиастите да присъстват на празника. Днес автобуси ще пътуват от Враца към пещера Леденика от 8 ч., като последният ще отпътува обратно към града минути преди полунощ. В неделя извозването ще се случва до 16,30 ч.   МИНАЛАТА ГОДИНА  Синът на Никълъс Кейдж – Уестън, бе сред специалните гости на националния фолклорен събор „Леденика“ миналата година. 27-годишният актьор посети Врачанския балкан в компанията на  своята половинка Хила, министъра на туризма Николина Ангелкова и автора на романа „Време разделно” Антон Дончев.  „Любимата ми е с 200-годишна българска забрадка на главата. Това беше едно от най-екзотичните ми приключения в България”, написа тогава Уестън в социалните мрежи под кадри от събора, от който пък си тръгна с ръчно изработени сувенири и дори специално подбрана бутилка, подарена му от кмета на Враца Калин Каменов. Кейдж-младши бе в България по повод снимките на „Код: 211“, като по проекта работи заедно с прочутия си баща. По време на престоя си у нас, Уестън успя да разгледа още Пловдив и Копривщица.", "date": "2018.06.23", "title": "Тайните на Северняшката сватба "}
{"url": "https://www.monitor.bg:443/bg/a/view/volejbolistkite-sa-na-polufinal-v-peru-103430", "text": "Волейболистките от националния отбор на България спечелиха без проблеми и втория си мач на междуконтиненталната „Чалъндж“ купа от Лигата на нациите в Перу. Момичетата на селекционера Иван Петков се наложиха категорично над Пуерто Рико с 3:0 (18, 18, 14) само за 80 минути игра, във втората си среща от група „В“ на турнира, играна тази нощ пред по-малко от 500 зрители в 6-хилядната зала \"Едуардо Дибос Колизеум\" в столицата Лима. Така българските \"лъвици\" спечелиха първото място в групата след 2 победи от 2 мача и 6 точки. Пуерториканките останаха втори с 1 победа, 1 загуба и 3 точки. Двата тима се класираха за полуфиналите на турнира. Там България ще играе срещу втория тим от група „А“ – домакините от Перу. Пуерто Рико пък ще спори с победителя от група „А“ - Колумбия. Полуфиналния мач на българките е тази нощ от 02.00 часа, а преди това ще бъде срещата между Пуерто Рико и Колумбия. Победителите ще спорят за Купата и място във Волейболната лига на нациите през следващата година, а победените ще играят за 3-о място. Най-полезна за българския тим бе Силвана Чаушева с 13 точки (1 блок, 2 аса и 43% ефективност в атака) за победата. Капитанката Христина Русева (6 блока!, 1 ас и 56% ефективност в атака) и Гергана Димитрова (2 блока, 1 ас и 30% ефективност в атака) добавиха съответно 12 и 11 точки за успеха. За Пуерто Рико Дали Сантана и Ана София Хусино завършиха с по едва 7 точки.", "date": "2018.06.23", "title": "Волейболистките са на полуфинал в Перу"}
{"url": "https://www.monitor.bg:443/bg/a/view/jylt-kod-za-valeji-v-pochti-cjala-bylgarija-dnes-103419", "text": "Жълт код за обилни валежи е обявен почти за цялата страна днес, съобщават от Националния институт по метеорология и хидрология (НИМХ) към БАН. Интензивни валежи се очакват във Видин, Монтана, Ловеч, Враца. За 23 юни жълт код е обявен за по-голямата част от страната с изключение на Добрич, Силистра, Перник, София и София-област, Кюстендил. Вчера от главна дирекция \"Пожарна безопасност\" дадоха съвети за безопасно поведение на гражданите в случай на наводнения. Днес ще е чувствително по-хладно, с преобладаващи максимални температури между 20° и 25°. С преминаването на студения атмосферен фронт, налягането ще се повиши и ще бъде по-високо от средното за месеца. Над Черноморието ще е предимно облачно, с превалявания от дъжд. Ще духа умерен и силен северозападен вятър и с него температурите ще се понижават. Максималните ще са между 20° и 23°. Температурата на морската вода е 23-25°. Вълнението на морето ще е 2-3 бала. Над планините ще е облачно. Краткотрайни валежи ще има на места, главно в масивите от Източна България и Рило-Родопската област. В крайните южни райони валежите ще са по-интензивни. След обяд над Западна Стара планина облачността ще се разкъса и намалее. Ще духа умерен и силен северозападен вятър. Максималната температура но височина 1200 метра ще е около 13°, на 2000 метра – около 7°.", "date": "2018.06.23", "title": "Жълт код за валежи в почти цяла България днес"}
