{"url": "https://www.monitor.bg/bg/a/view/7-zdravni-registyra-za-10-mln-lv-na-trupcheta-temata-183106", "text": "Седем здравни регистъра, чието създаване струва близо 10 млн. лева, се бави от години. Някои от тях стоят на трупчета повече от петилетка, показа проверка на „Монитор“. Става дума за регистъра за онкологичните заболявания, за диабета, имунизационния, за кожно-венерическите заболявания, скрининговия, за инвазивната кардиология и за лечебните заведения за болнична помощ и диализните центрове. Общо в страната трябва да бъдат разработени и внедрени, надградени или интегрирани над 120 регистъра. Всички те трябва да бъдат свързани с Националната здравна информационна система, чието изграждане струва 12 млн. лева, обясниха от здравното министерство. „Тя е гръбнакът на т. нар. електронно здравеопазване, за чието изграждане се заговори още през 2006 г.“ припомни адвокат Пламен Таушанов – председател на Българската асоциация за закрила на пациентите. Въпросната информационна система трябваше да бъде изградена първоначално през 2018 година. Заради обжалване на обществена поръчка обаче срокът бе удължен до края на 2019-а. След ново обжалване се оказва, че тя трябва да бъде готова догодина. „По проект „Доизграждане на националната здравна информационна система (НЗИС) – етап 1 и етап 2“ е сключен договор за разработване и въвеждане/внедряване на национални номенклатури, здравно-информационни стандарти, идентификация, автентикация и базова функционалност на ядрото на НЗИС“ със срок на изпълнение 15 месеца от датата на сключване на договора. Това означава, че трябва да е завършена до 8 ноември 2020 г.“, казаха от Министерството на здравеопазването. „Сключен е и договор за “Разработка и доработка на необходими регистри за изпълнението на НЗИС“, те трябва да са готови до 22 април 2020 г. Според договора за разработване на подсистема за електронни административни услуги тя трябва да бъде завършена 1 април догодина“, допълниха от здравното ведомство. „Липсата на нови и неактуализирането на съществуващите сега регистри създават трудности и на лекари, и на цялата здравна система, защото не се знае каква е заболеваемостта, как се проследява и какъв е ефектът от лечението. Когато те бъдат създадени и това стане възможно, ще спре и източването на Националната здравноосигурителна каса с медицински дейности, които се оказва, че не са били необходими“, коментира адвокат Таушанов. По думите му забавянето на регистрите блокира и пускането на електронното здравеопазване. „Създаването на новия регистър за онкозаболявания, въпреки че и сега съществува такъв, но по-стар, трябваше да стане в края на 2013-а – началото на 2014 г.“, каза директорът на сегашния онкорегистър проф. Здравка Валерианова и добави, че проблемът е в липсата на адекватна нормативна уредба за това. Към момента в страната съществува Националния раков регистър, създаден през 1952 г. Независимо че той продължава да работи данните в него не са пълни, тъй като от 15 години болниците не са задължени да подават информация към регистъра и правят това само по желание. Такава е практиката и с други стари регистри за заболявания, на чието място се изграждат нови. „Не е ясно какво ще се случи с данните в него, не е разписан и редът, по който той ще бъде предаден и как точно ще стане това, тъй като в него са личните данни на стотици хиляди хора, каза проф. Здравка Валерианова. - Към момента в него се събират около 100 променливи, включващи диагнози, стадии на откриване, лечение, преживяемост. Целта на един раков регистър е той не само да дава информация за лечението, но и да следи тенденциите на заболеваемост, за да е подготвена НЗОК за поемане на лечението на болните“, поясни тя. Работна група е направила предложения за промяна за Закона за здравето и още няколко нормативни документа, за да могат да заработят здравните регистри, съобщи пред „Монитор“ здравният министър Кирил Ананиев. „Ще ги внесем в кабинета още в сряда (днес-б.а.), за да тръгнат скоро към парламента. Ако не успеем, ще влязат в Министерския съвет в първите дни на януари догодина“, увери Ананиев. Независимо че голяма част от новите регистри са изградени, те не могат да заработят без нормативни промени, коментира директорът на Националния център по опазване на общественото здраве и анализи доц. Христо Хинков. Той даде пример с регистъра за психично болните, който заедно с още два е сред първите изградени с 300 000 евро по Норвежкия финансов механизъм. „За да стане той факт обаче, трябва да се промени сегашната формулировка за психично заболяване. Според съществуващата, ако трябва да се отчетат хората с психични проблеми, в регистъра трябва да влезе една пета от населението на страната, каза доц. Хинков, който е психиатър. - В определението сега влизат не само хора с трайни психични разстройства, но и такива, които са имали депресии или друг психичен кратковременен инцидент в живота си. 19% от българите са имали такива кратковременни неблагополучия“, поясни той и допълни, че хората с трайни психични заболявания са 1% от населението. По думите на доц. Хинков заради все още неизградената национална здравно информационна система не може да бъде задействан и регистърът за електромагнитните лъчения.", "date": "2019.12.10", "title": "7 здравни регистъра за 10 млн. лв. на трупчета (ТЕМАТА)"}
{"url": "https://www.monitor.bg/bg/a/view/bolnici-derat-s-taksi-nosilka-i-merene-na-kryvno-183105", "text": "Болници въведоха такса „носилка“ на територията на самото лечебно заведение и прибират по 7 лв. за мерене на кръвно. Други калкулират над 700 лв. на час за операционна зала. Това съобщиха от Асоциацията на здравните застрахователи. Оттам са засекли нарушения в общо 28 лечебни заведения в страната. В „Токуда“ например за операция на пациент с хидроцефалия е поискано допълнително заплащане в размер на 5440 лв. при положение, че Националната здравноосигурителна каса (НЗОК) плаща за същото 3800 лв. В исканата сума са включени 900 лв. за избор на екип, 4420 лв. за имплант, непокрит от НЗОК и 120 лв. за по-добри битови условия. От справката за разходите за лечението обаче става ясно, че то е оценено на 10 446,16 лв., като е калкулиран и \"час операционна зала\"- 892 лв., както и всяко измерване на кръвно налягане по 7лв. От справка на асоциацията, с която „Монитор“ разполага, става ясно, че масово болницата изисква доплащане за \"Пакет поискани и предоставени дейности\" в размер до 945 лв., който включва: \"осигуряване на транспортьор в рамките на различните звена на болницата, оценка на риск от падане, оценка на риск от болка, посещение на специалист за работа с пациенти и консултация, свързана със социални въпроси\". Освен този пакет почти всички пациенти заплащат \"такса битово обслужване\" – 120 лв., която включва \"висококачествено постелъчно бельо, завишени хигиенни грижи и контрол, административни услуги-оформяне и обработка на документи и консумативи за административно обслужване\". При нормално раждане, заплатено от НЗОК, доплащането от 2435 лв. включва \"900 лв. избор на екип, 600 лв. адаптация на семейството и ултразвуков скрининг на новороденото; 85 лв. такса битово обслужване, 100 лв. на ден за седиране, придружаване и реанимационни грижи за новородени деца по време на високоспециализирана дейност за компютърен томограф или ядрено-магнитен резонанс. Многопрофилната болница „Унихоспитал“ в Панагюрище пък изисквала заплащане за допълнително обслужване при приемането в размер на 10% от минималната заплата, а за пенсионери и пациенти с ТЕЛК - 5 на сто. Въпросната услуга включвала \"оказване на асистенция при прием и престой в лечебното заведение, помощ при попълване на документите за приемане и осигуряване на санитарка за дейности при приемането на пациента. Според справката на асоциацията в луксозния пакет на болница „Д-р Щерев“, освен телевизор, интернет и баня, са включени спално бельо и сигнализация за викане на санитар, каквито трябва да имат всички болници. АГ болница „Шейново\" в София пък иска по 700 лв. наем на операционна зала, когато пациентката си е избрала екип независимо че за залата, както и за дейностите по самото раждане плаща НЗОК. Болница „Надежда“ в столицата иска по 710 лв. за биопсия на гърда. От там заявяват, че тя не се поема като самостоятелна процедура от НЗОК. От касата пък твърдят, че „тази консултация и клиничният минимум от изследвания са задължителни при всички хирургични пътеки“ и те се плащат от НЗОК. В същата болница е установено, че се изисква и заплащане от пациентите за наблюдение след анестезия, става ясно още от справката. В Университетската болница \"Св. Иван Рилски\" при операция на херния по спешност са поискани от пациента 250 лв. за \"Високоспециализирано следоперативно обезболяване с РСА\". Методът се състои в това, че след операцията се запазва катетера от епидуралната анестезия и през него се вливат обезболяващи средства. От НЗОК заявяват, че това обезболяване наистина не се поема от нея, но на пациентите може да се постави за нейна сметка мускулна или венозна обезболяваща инжекция. „Запознат съм със сигнала на Асоциацията на здравните застрахователи. Ще засиля контрола и ще регламентирам по-добре протокола на контролните функции. Ще изисквам много повече от Изпълнителната агенция за медицински надзор, увери здравният министър. В проект за изменение на Закона за лечебните заведения сме предвидили мерки, с които ще регламентираме кои дейности могат да бъдат заплащани и кои не от пациентите. Това ще бъде отбелязано и с промени в Наредбата за достъпа до медицинска помощ“, каза Ананиев. Той допълни, че Министерството на здравеопазането работи много добре с прокуратурата, за да не продължават нерегламентираните плащания от болните и техните близки.", "date": "2019.12.10", "title": "Болници дерат с такси „носилка“ и „мерене на кръвно“"}
{"url": "https://www.monitor.bg/bg/a/view/promenjat-magistraturi-s-ostareli-programi-183100", "text": "Промени в остарелите и губещи магистърски програми ще бъдат финансирани със средства от национални програми. Това стана ясно от думите на просветния министър Красимир Вълчев по време на конференцията „Перспективи и предизвикателства пред педагогическото образование през 21-и век“. Причината е, че висшите училища трябва „да дават“ мотивацията и уменията на бъдещите учители за преподаване. „Поддържат се губещи специалности и магистърски програми, за да изкара някой до пенсия, това е системата, която служи на статуквото, а не на развитието“, заяви Вълчев. Според него част от учебните планове във висшите училища се поддържат до пенсионирането на даден преподавател само за да може да си събере необходимия хорариум. „Ако трябва, ще се преквалифицира този преподавател“, отсече просветният министър. Университетите трябвало да помогнат за ефективното въвеждане в училище на компетентностния подход и за реализирането на приобщаващото образование. Дейности, върху основното и средното образование се фокусират. Просветният министър отбеляза, че педагогическото образование в България не е регулирано, но отговорността трябва да бъде споделена между държавата и университетите. „Нямаме инструмент за това, но догодина ще предложим национална програма, която ще насърчава висшите училища със средства, ако направят определени промени“, обясни той. За следващата година от държавния бюджет ще бъдат заделени 10 млн. лв. за национални програми в сферата на висшето образование, но все още не е ясно каква от част от тях ще бъде насочена към обновяване на учебните планове и каква за стимулиране на определени политики. Просветният министър подчерта, че промените в учебните планове във висшите училища през следващите години са важни, за да може да се заговори и за общи дипломи между вузовете. „В следващата стратегия за висшето образование вероятно ще предложим създаването на мрежи и на споделени ресурси, както целта е да привлечем повече млади преподаватели не само в училище, но и в университетите“ каза още той.", "date": "2019.12.10", "title": "Променят магистратури с остарели програми "}
{"url": "https://www.monitor.bg/bg/a/view/panacejata-e-zdraveopazvane-183103", "text": "Електронното здравеопазване е нещо като извънземните. Всеки говори за него, но никой не го е виждал. Всъщност май го дискутираме през последните 10-15 години. Много се изписа по темата, много се и спекулираше. А имам чувството, че за нас електронното здравеопазване се превърна в нещо като панацея на всички проблеми в системата. Възложихме и много надежди. Какво обаче представлява (или по-скоро ще представлява) сигурно са наясно малцина експерти. И все още то си остава само на хартия. В същото време продължават да изтичат средства, отделните специалисти нямат връзка помежду си, а колко лесно щеше да бъде, ако д-р Иванов можеше да види с един клик в системата, че на пациента Петров е изписан антибиотик, защото е с бактериална инфекция. Или дали е постъпвал в болница. В аптеката пък фармацевтът щеше да види какъв е профилът на пациента Петров и дали предписаното му лекарство може да му навреди, защото има алергия. В регистрите щяха да видят вероятно и дали Петров си е бил ваксина против грип. Та ако бяхме достигнали до заветния момент с въвеждането на е-здравеопазването, всичко щеше да е описано по веригата. Така щеше да е много по-лесно и за д-р Иванов, но и за пациента Петров. Естествено, щяхме да се радваме на по-качествено здравеопазване. Но все още звучи като утопия. Всъщност, ако се върнем назад във времето, ще видим, че на символичната дата 14 февруари за 14-а поредна година си говорихме на тази тема. Имаше дискусии, даваха се мнения по въпроса. Какво получихме за всички тези години? Отговорът е почти нищо. Докато пациентите в други страни могат да купуват лекарства с електронна рецепта и дори да имат възможност за обмяна на информация извън граница, у нас това все още е мираж. Още през 2005 година ни бе обещано, че през 2007 година ще имаме е-здравна карта, която на практика ще съдържа досието на пациента с цялата информация за лечение и прегледи. Трябваше и до 2010 година всички услуги в системата да са достъпни чрез такава карта. Само за този период се смениха няколко министри в сектора. След това друг здравен министър обеща, че от 2012 година хората ще ползват е-рецепти. Впоследствие пък друг министър заяви, че сме изхарчили няколко милиона, и то за нищо. Е-здравеопазване още няма. И така години наред, смяна на министри и нищо. Сякаш сме в един омагьосан кръг. Дали този министър ще успее, тепърва ще видим. И тук обаче не бива да сме големи оптимисти, след като още преди година ресорното министерство заяви, че проектът е застрашен заради жалби и това блокира обществената поръчка. Бе заявено, че крайният срок е края на 2019-а. Но така и до днес. Повечето регистри са просрочени, все още няма и онкорегистър. В същото време се наливат едни пари, които се питаме как се употребяват. Та докато е-здравеопазването стане факт, на д-р Иванов никак няма да му е лесно. Нито пък на пациента Петров. И нищо между тях няма да е на един клик разстояние.", "date": "2019.12.10", "title": "Панацеята е-здравеопазване"}
{"url": "https://www.monitor.bg/bg/a/view/podivjal-rom-gyrmi-bezrazborno-i-zamerja-policai-s-kamyni-183104", "text": "Пореден екшън се е разиграл във вторник в карловското село Кърнаре. Около 14 часа в районното управление в Карлово бил подаден сигнал, че в ромската махала в селото ескалира напрежение между две фамилии, съобщи  . Родовете Чакалови и Иванови отдавна били във война. В този момент в близост до селото се намирали екипи на полицията от Карлово и екипи на жандармерията от Пловдив. Те веднага се намесили и предотвратили кървави сблъсъци. На място ченгетата са заварили 21-годишен мъж да стреля 4 пъти във въздуха със законно притежаван пистолет. Той не се подчинил на заповедта да спре и започнал да хвърля камъни по колите на полицаите. Когато е бил задържан, е обяснил, че враговете му го били подгонили, той се уплашил и затова стрелял. Мъжът е арестуван. Той ще бъде съден за хулигански прояви. Междувременно заради хулигански прояви са арестувани още четирима роми и от двете фамилии. Утре те ще застанат пред съда и ще отговарят пред закона. В района на Розионо и Кърнаре напрежението между ромски фамилии често ескалира и води до намесата на полиция, жандармерия и изключително много притеснява местните хора.", "date": "2019.12.10", "title": "Подивял ром гърми безразборно и замеря полицаи с камъни"}
{"url": "https://www.monitor.bg/bg/a/view/majki-i-deca-zaedno-vyrteli-bandata-za-droga-v-elin-pelin-obzor-183101", "text": "Момчета, родени през 1995 година въртели бандата за наркотици в Елин Пелин. Родителите им пък били запознати с дейността на децата си. Майката на единия задържан изхвърлила буркан с тревиста маса през прозореца, когато полицаите дошли на обиск в дома им. За друга майка разследването показало, че осъществявала транспортирането на наркотиците от София до Елин Пелин. Това обясниха във вторник от Специализираната прокуратура. Оперативна информация за наркогрупата е получена през февруари, когато е изготвен план, утвърден от главния секретар на МВР. „Толерирането на тази дейност от родители е крайно неприемливо. Необходима е здрава семейна среда“, заяви заместник-директорът на ГДБОП Стоян Темалкиев. Ръководителят на специализираната прокуратура Димитър Петров пък каза, че групи за разпространение на наркотици се разбиват често, но те отварят ниша, която бързо се заема от друга банда, предаде dariknews.bg. Разследващите обясниха, че складът, откъдето се зареждала бандата, е разбит по време на сделка. Там са открити и голяма част от наркотиците и фалшивите еврови банкноти. Те били с номинал от 100 евро и на пръв поглед с добро качество.  Фалшивите еврови банкноти са с номинална стойност 260 000 евро. Арестувани са четирима души, двама от които родени през 1995 г. Те са имали подкрепата на своите роднини. „И четиримата задържани нямат официална трудова дейност, всичките им доходи са от разпространението на наркотици“, заяви зам.-директорът на ГДБОП Стоян Темелакиев. Той допълни, че операцията е проведена на 7 декември. По думите му основната дейност на групата обхваща община Елин Пелин, като са били много редки продажбите на наркотици на територията на София. „Зареждането с наркотични вещества, основно амфетамини и марихуана, се е осъществявало от София от определено депо на основния член на групата. Депото е в София, в квартал „Триъгълника“, посочи ръководителят на Спецпрокуратурата Димитър Петров. По думите му началото на акцията е било дадено, когато е направена сделка пред него. Той допълни, че това депо се е използвало и като съхранителна база на неистински евро и банкноти. „Експертите ще кажат с какво качество е самата банкнота, но на пръв поглед изглеждат с добро качество. Лицето, което е получавало наркотиците в София, е извършвало т.нар разфасовка така, че да могат да се пласират на улицата“, уточни Петров, цитиран от \"Фокус\". „По случая бяха използвани активно и специални разузнавателни средства, което ни даде възможност да документираме връзките между тях и да стигнем до същината на осъществяваната престъпна дейност“, подчерта Темелакиев. Той обясни, че основните средства, които са ползвали, са мобилни приложения, докато при предната група схемата е била малко по-различна – „ползвали са телефони, като единият звъни, което означавало, че има нужда от зареждане с наркотици, а зареждачът затваря и след като зареди с дрога - връща позвъняване“. Петров допълни, че техните данни за дейността на престъпната група са от началото на тази година, но не е изключено да са действали от по-рано.", "date": "2019.12.10", "title": "Майки и деца заедно въртели бандата за дрога в Елин Пелин (ОБЗОР)"}
{"url": "https://www.monitor.bg/bg/a/view/amerikanski-grad-postavi-rekord-sys-797-sveteshti-elhi-za-koleda-183091", "text": "Американският град Шелдън в щата Вашингтон постави нов световен рекорд, след като управата запали светлинната украса едновременно на 797 коледни дръвчета. Инициативата премина под патронажа на Търговската камара на града. Организаторите по този начин изтъкнаха дърводобивното минало на региона и неговото място като предпочитана коледна дестинация. Новото постижение подобрява предишния рекорд на Гинес от 559 коледни дръвчета със запалени светлини, поставен от телевизионния канал \"Холмарк\".", "date": "2019.12.10", "title": "Американски град постави рекорд със 797 светещи елхи за Коледа"}
{"url": "https://www.monitor.bg/bg/a/view/kim-kardashijan-sydi-plastichen-hirurg-izpolzval-liceto-j-za-reklama-183076", "text": "Риалити звездата Ким Кардашиян подаде съдебен иск срещу пластичен хирург от Алабама, използвал без разрешение лицето и името й, за да рекламира набор от извършвани от него процедури. Съпругата на Кание Уест също се е подлагала на една от промотираните интервенции, наречена Vampire Facial. Признава обаче, че съжалява за това си решение, предвид че по това време е била бременна и не е могла да взима обезболяващи. В иска си Кардашиян изтъква, че д-р Чарлз Рънелс раздава рекламни брошури за процедурите, на които известната й фамилия присъства в големи букви. Дори на профилната му снимка в социални мрежи се съставлява от един негов малък кадър и фотос на Кардашиян, който е два пъти по-голям“, твърди адвокатът на известната предимно със славата си Ким. Юристът обяснява, че когато клиентката му се е свързала с въпросния лекар, той не само е отказал да преустанови използването на лицето и името й, а дори изискал тя да му плати за това.", "date": "2019.12.10", "title": "Ким Кардашиян съди пластичен хирург, използвал лицето й за реклама"}
{"url": "https://www.monitor.bg:443/bg/a/view/pravim-superkomputyr-za-1-kvadrilion-operacii-183094", "text": "Нов суперкомпютър, който да има производителност поне 1 петафлоп и да може да прави един квадрилион изчисления в секунда, ще бъде направен след година у нас. Той ще бъде 10 пъти по-мощен от първата подобна машина у нас – „Авитохол“, който работи с 400 терафлота. Това обясни директорът на Център за върхови постижения по информатика и информационни и комуникационни технологии Светозар Маргенов, след като представи дейността на учените, които работят там на президента Румен Радев. Суперкомпютърът работи от четири години и при въвеждането му в експлоатация е бил в топ 500. В момента това е най-мощната изчислителна система не само в България, но и на изток от Чехия и Австрия, посочи Маргенов. Освен че ще бъде с по-голяма производителност, новият суперкомпютър ще бъде и по-енергийно ефективен спрямо „Авитохол“. Той обаче няма да бъде значително по-скъп. Първият суперкомпютър у нас е струвал 4 млн.лв, а цената на следващия ще е между 4,5 млн. лв. и 6 млн. лв. „Това зависи от обществената поръчка, ни в никакъв случай няма новият суперкомпютър няма да бъде 10 млн. лв“, подчерта Маргенов. Той обясни още, че в част от останалите европейските страни на всеки две години се купува нова машина, тъй като на всеки четири години те трябва да се сменят. По този начин след като старият суперкомпютър е работи в рамките на две години, към него се добавя нов и те работят съвместно още две години. „Нашият суперкомпютър работи от четири години и след две вече ще е остарял“, уточни директорът на Център за върхови постижения по информатика и информационни и комуникационни технологии. Като част от националната националната научна инфраструктура основната цел на суперкомпютрите е да осигуряват изчислителен ресурс на най-високо европейско и национално ниво. Направата на краткосрочните тридневни прогнози е една от дейностите, които се случват с помощта на „Авитохол“. „Ако не се ползва суперкомпютъра, друга научна станция може да направи същите изчисления за 2 седмици. Така времето за решаване на задачата е над времето за физически процес, който трябва прогнозираме“, даде за пример Маргенов. С помощта на суперкомпютрите се правят изследванията за влиянието на климатичните промени и как различните сценарии ще повлияят на страната ни след 50 години, за да можем да бъде подготвени. При посещението си в БАН президентът пък сподели, че с лидерите на две държави се водят преговори за създаване на центрове за научни и приложни изследвания в България, с които центъра за върховни постижения може да си партнира ефективно. Председателят на Българската академия на науките акад. Юлиан Ревалски уточни за „Монитор“, че в новото звено ще могат да се правят изследвания в сферата на медицината, но не е ясно какво ще бъде финансирането му.", "date": "2019.12.10", "title": "Правим суперкомпютър за 1 квадрилион операции"}
{"url": "https://www.monitor.bg:443/bg/a/view/mvr-opasnost-ot-poledici-v-sledvashtite-24-chasa-183096", "text": "Очакват се превалявания от дъжд и снеговалеж този следобед и привечер в страната, предупреждават от Националният координационен център за безопасно движение по пътищата към МВР. Във връзка с влошените метеорологични условия – наличието на мъгла и поледиците, от Центъра са в готовност да дадат указания на екипите на Пътна полиция и да наложат временни ограничения на движението по републиканската пътна мрежа.  От МВР съветват водачите да увеличат дистанцията и да намалят скоростта, както и да включат светлините за мъгла при нужда. Важно е и автомобилът да бъде зареден с достатъчно гориво и да се спазват указанията на Пътна полиция. 2000 снегопочистващи машини ще осигуряват безопасното движение на пътя, съобщи Даниел Иваничков от дирекция \"Поддържане на републиканските пътища\" в АПИ. Предвидени са още 200 хиляди тона сол и 250 хиляди тона пясък, както и химически вещества, които да почистят заснежените и заледени участъци в страната. Очаква се най-тежка да е обстановката в Смолян, Благоевград, Пловдив, Монтана и всички планински проходи. Хората и техниката там са в изчакване и имат готовност да реагират, съобщават от АПИ. Призова гражданите да бъдат внимателни на пътя, тъй като произшествията блокират и работата на снегопочистващите машини. През изминалото денонощие са регистрирани 20 тежки пътнотранспортни произшествия на територията на страната, в които са ранени 38 лица, няма загинали, съобщават от Центъра за безопасно движение по пътищата.", "date": "2019.12.10", "title": "МВР: Опасност от поледици в следващите 24 часа (ОБНОВЕНА)"}
{"url": "https://www.monitor.bg:443/bg/a/view/smjana-na-gumite-183089", "text": "", "date": "2019.12.10", "title": "Смяна на гумите"}
{"url": "https://www.monitor.bg/bg/a/view/veselka-e-vtorijat-finalist-vyv-fermata-183048", "text": "След като се би геройски и показа изключителна сила, многодетната майка Веселка стана втората жена финалист във „Фермата“. Конярката от село Борима си извоюва правото да излезе на арената в последния сблъсък от шоуто, който ще се излъчи на живо на 14 декември. Младата жена ще влезе в тежка схватка с учителката Маргарита, която първа се класира за най-важния сблъсък. Веселка, която е само на 22, стигна до финала, след като на елиминационния дуел разгроми два пъти по-възрастната от нея филоложка Дана. По този начин тя прати не само съперничката си, но и дъщеря й Велислава вкъщи, защото двете влязоха в шоуто като един играч. В адската седмица от предаването, през която напрежението стигна кулминацията си, станаха ясни и останалите участници, които ще се борят за място на финала във вътрешните елимиации. Автомонтьорът Краси ще се изправи срещу софтуерния инженер Митко Караиванов, а военният Станислав ще атакува фитнес треньора Сами. В последния свиреп сблъсък на 14 декември двама мъже, чиито имена още не знаем, ще се изправят един срещу друг. Същото ще направят Веселка и Маргарита. Победителите - мъж и жена, ще се противопоставят в две битки, съобразени с факта, че участниците са от различни полове, а „Фермата“ 5 ще излъчи своя голям победител.", "date": "2019.12.10", "title": "Веселка е вторият финалист във „Фермата“"}
{"url": "https://www.monitor.bg/bg/a/view/vijte-koi-sa-naj-vrednite-hrani-na-novogodishnata-trapeza-183097", "text": "Диетологът Мария Дубская определи кои са петте най-вредни храни, които ще сложим на новогодишната трапеза, пише zdrave.to. На първо място в класацията Дубская поставя  . Тя е мазна и калорична. Можете да я замените с йогурт. На второ място сред вредните храни, диетоложката посочва  . В това питие се слага много захар, а мехурчетата на газировката дразнят стомашно-чревния тракт. На трето място е   и месни продукти. Според диетоложката, можем да направим празника по-приятен, ако се лишим от свинското и преработените колбаси. На четвърто място Дубская поставя популярните  , но и много други туршии. Според диетоложката, пресните зеленчуци винаги са за предпочитане пред маринованите. Петото място в негативната класация на вредни храни, които слагаме на новогодишната трапеза, е отредено за  . Практически всички те са вредни, а ако ви се яде нещо сладко, заменете сладкишите с плодове, съветва Дубская.", "date": "2019.12.10", "title": "Вижте кои са най-вредните храни на новогодишната трапеза"}
{"url": "https://www.monitor.bg:443/bg/a/view/kolednijat-bazar-v-bukuresht-privlicha-hiljadi-bylgari-183045", "text": "Коледният базар в Букурещ привлича хиляди наши сънародници от цяла Североизточна България, а и от по-далечните части на страната ни. Много българи потеглят през уикендите към румънската столица, за да се насладят на незабравимото празнично шоу, организирано за тринайсета поредна година от кметството на Букурещ. „Targul de Craciun“, както го наричат румънците, е част от международната мрежа на най-добрите коледни базари в Европа - “Christmas Markets”. Ние, българите, наистина не можем да видим наблизо толкова празнична коледна красота, събрана на едно място. Туроператорите знаят това и се надпреварват да предлагат по това време на годината еднодневни или двудневни екскурзии до румънската столица. Цените им никак не са високи и приживяването в грейналия от коледни светлини Букурещ си заслужава да се види. През уикендите да се чуе българска реч на Targul de Craciun въобще не е изненада. „Ти видя ли ей онази къщичка, предлагат ръчно изработени от румънски майстори играчки за елхата“, се чува нашенка да казва на своя сънародничка. Тук идват хора от Варна, Шумен, Габрово, Велико Търново, Разград, Търговище, а за Русе да не говорим. Някои жители на крайдунавския град всяка събота и неделя са на разходка в Букурещ, а мнозина отдавна са си направили тук резервация за новогодишната нощ. Коледният базар е разположен на Площада на Конституцията пред Палата на парламента – втората по големина административна сграда в света след Пентагона. В неделя вечерта, когато потокът от посетители е най-голям, дежурни служители насочват движението. Тогава може да се чуе разноезична реч. По информация от кметството на Букурещ всяка година коледният базар, който продължава един месец, се посещава от над 1 милион румънци и чуждестранни туристи. Навалицата в неделя вечерта обаче създава впечатление, че данните имат нужда от актуализация. В центъра на базара се намира голямата 30-метрова елха, чиито светлини са били запалени на 28 ноември, с което е поставено началото на зимните празници в Букурещ. Хората минават под небе от светещи гирлянди, а огромна сцена с два големи екрана от двете страни приковава погледа на посетителите. Най-известните изпълнители на Румъния правят концерти, състави и артисти се изявяват, участват и групи за автентичен фолклор. За децата обаче удоволствието е на друго място – в къщата на Дядо Коледа. В нея приказният старец ги посреща и ги приканва да оставят своите писма с поръчки за желаните подаръци. Малчуганите обичат и да се качват на грейналата в светлини въртележка. Над 130 къщички предлагат какво ли не – от коледна украса до различни лакомства. За любителите на хапването има оформени две зони, а греяно вино в картонена чаша може да купи от доста къщички. Струва 7 леи /2,80 лв./ и чакащите за него са най-много. Почти всеки се разхожда из базара с по чаша вино и в неделната навалица трябва много да се внимава да не се похаби някое скъпо палто. В своята къщичка Маргарета Нади продава ръчно изработена коледна украса. Прави впечатление, че част от елементите са от листа на царевица. Жената е от едно доста отдалечно от Букурещ село – Кенду, в окръг Муреш. Казва, че прави сама изделията. Чужденците, а и румънците ги харесвали и купували, затова идва от толкова далеч. Предлага камбанки, коледни венци, различни украшения за празника на прилични цени. Камбанките от листа на царевица например са 15 леи /6 лева/, а тези с керамично тяло – 25 леи /10 лева/. Заслужава си човек да се потопи в коледната атмосфера на Targul de Craciun и е обяснимо защо интересът на българите към това място е толкова голям. Истинско преживяване е и разходката по главните булеварди на Букурещ, чиято празнична украса е впечатляваща.", "date": "2019.12.10", "title": "Коледният базар в Букурещ  привлича хиляди българи"}
{"url": "https://www.monitor.bg:443/bg/a/view/ns-izbira-utre-nov-shef-na-kpkonpi-183102", "text": "Народното събрание ще избере в сряда новия шеф на КПКОНПИ. Това става ясно проектопрограмата на парламента за предстоящата седмица. Изборът е предвиден като втора точка в дневния ред. За поста се състезват двама кандидати - настоящият главен прокурор Сотир Цацаров, чийто мандат изтича през янари 2020 г., както и депутатът от \"Воля\" Симеон Найденов. Двамата бяха изслушани от ресорната комисия по корупция на 6 декември, където представиха програмите и концепциите си за управление на КПКОНПИ. Преди това обаче депутатите ще трябва да гласуват остаквата на Диана Саватева от ГЕРБ, която става зам-кмет на Бургас. Иначе в програмата на НС е включено още гласуван е на промени в ГПК, в закона за защита на потребителите, правила за избор на зам.-председатели и членове на КРС от квотата на НС.  В петък пък са предвидени и разисквания с региналният министър Петя Аврамова относно политиката на МРРБ за предотвратяване на опасността от воден режим в някои населени места, инициирани от БСП.", "date": "2019.12.10", "title": "НС избира в сряда новия шеф на КПКОНПИ"}
{"url": "https://www.monitor.bg:443/bg/a/view/10-te-naj-tipichni-frazi-za-vsjaka-zodija-183087", "text": "1. По-добре не спорете с мен. 2. Първо ще го направя, а после ще помисля. 3. Там, където останалите спират, аз натискам газта. 4. Ще бъда вечно млад. 5. Направи го като мен – и без това няма да го направиш по-добре. 6. Най-трудното е да изслушаш събеседника докрай. 7. Упорството не е порок. 8. Лесно е да се контролира ситуацията, сложно – собствените емоции. 9. Един овен е добре, два овена са много. 10. Не нападам пръв, но не дай Боже да ме засегнат. 1. Не ми е жал за парите, дето похарчих, жалко, че бих толкова път. 2. Не ми трябва чуждо, не пипай моето. 3. И най-лошият мир е по-добър от най-добрата кавга. 4. Не безпокой този, който се е установил. 5. По-добре красив диван, отколкото красива палатка. 6. Яденето е сериозно нещо. 7. Галеното теленце от две майки суче. 8. Когато си втори, икономисваш сили. 9. Не съм отмъстителен. Но съм злопаметен. 10. Дегустатор – това е истинското ми призвание. 1. Мога да променям мнението си, но това е, защото израствам. Понякога за дни. 2. Който владее ситуацията, владее информацията. 3. Един акъл е добре, два – още по-добре, особено ако принадлежат на един и същи човек 4. Когато впрегна в едно всичките си сили, нищо не може да ме спре! 5. Идеята, както и всички продукти, не бива да залежава. 6. Един телевизор - добре, два телевизора в къщата - добре, а три - още по-добре. 7. Който не е успял, той е закъснял. 8. Движа се по живота като скутер по вода – без да потъвам, ама затова пък бързо. 9. Не съм непостоянен, аз съм многостранен. 10. Обичам количеството, но за качеството не ми остава време. 1. Моят дом е моята крепост. 2. Да глезя другите е истинското ми призвание. 3. От всичко на света е най-добре да се запасиш с търпение. 4. Този, който умее да чака, постига всичко. 5. Срещай се с приятели вкъщи, а не в кафето. 6. Нищо не стопля така душата, както вида на пълна маса, заобиколена от любими хора. 7. По-добре спестявай и търпи, но нещо хубаво купи. 8. Не ме пресирай. Идвам, макар и бавно. 9. Нося навсякъде отговорностите със себе си. 10. Нима едно палто се износва за 20 години? 1. Ще ви поведа към светлата далечна шир. 2. По-добре да помагаш, отколкото да ти помагат. 3. Добри маниери - половин успех. 4. Слънцето свети за Лъвовете. 5. По-добре хубава длъжност и кабинет, отколкото добра заплата. 6. Обичам да печеля много, но и да харча много. 7. По-добре да имаш у вас роял, отколкото пиано – пък дори и да няма кой да свири на него. 8. Въпреки благия си вид, по душа съм командир. 9. Ако ще се прави нещо – да е по-голямо. 10. Защо ви е слънце, щом аз съм с вас?! 1. С труд и търпение всичко се постига. 2. Скромността краси човека, но успехът го краси повече. 3. Всеки се бори сам за себе си, но ако ме помолиш, ще ти помогна. 4. Навсякъде е нужен ред – и в мислите, и в кухнята. 5. Докажи ми логично, че сме създадени един за друг. 6. Кривият таван направо ме побърква. 7. В големите мащаби се губя. 8. Живейте си живота и ме оставете да си живея моя. 9. Във всяка Дева се крие истинска дама. (Или кавалер.) 10. Трудно решавам какво искам, но реша ли, го постигам. 1. Без партньор съм като без ръце. 2. Най-противното нещо е да се спори. 3. Побеждавай, съгласявайки се. 4. Животът трябва да се живее - наслаждавай му се. 5. Работата си е работа, но ако нямаш време за забавление, смени я. 6. Красотата ще спаси света. 7. Всичко трябва да се прави с настроение. 8. Най-трудното е да направиш избор. 9. Приятната вечер можеда компенсира и най-гадния ден. 10. И сега не знам дали съм за белите или за червените. 1. Понякога ти се налага да жилиш. 2. Всяко събитие е като дивана: в него винаги има скрити пружини. 3. Не давам усмивката си на всеки. 4. Можеш да се освободиш от всичко, но не и от собствените си страсти. 5. Ако спечелиш предаността ми, имаш я за цял живот. 6. Не всеки може да издържи погледа ми. 7. Моите страсти рядко се показват навън – като акула, която рядко излиза на повърхността. 8. Светът ще пропадне без рицари. Добре, че ме има. 9. Може да се правя, че не ми пука от отношението ти, но забелязвам всичко.  10. Приличам на кактус – моето приказно цвете се отваря само за избрани. 1. Обичам да обичам. Но повече обичам да ме обичат. 2. Аз съм душата на компанията, не го ли разбрахте?! 3. Най-прекрасната отпуска е да останеш сам със себе си. 4. Главното в проблема е неговата неочакваност. 5. Не е възможно някой да ми се сърди. 7. Угризение на съвестта? Какво е това? 8. Задълженията са за посредствените хора. 9. Глупаво е да се притесняваш предварително.  10. Имам огромен потенциал! И един ден ще го разкрия! 1. Не съм конче, нито състезателен кон. Аз съм маратонец. 2. И сам воинът е воин. 3. Не нарушавай законите – ще услужиш на някого, но ще хванат теб. 4. На мен ми трябва малко. Моето имущество е огледалото на моите успехи. 5. Животът прилича на влак, който пристига на всяка гара точно по разписание. 6. Приятно е да мислиш за далечни страни, докато си седиш вкъщи. 7. Истинският Козирог се познава като коняка – по това колко е отлежал. 8. Струва си цял живот да драпаш към върха, пък дори и само за да плюеш веднъж долу в ниското. 9. Само аз се подмладявам с годините. 10. Бавно, бавно, но като хвана – не пускам. 1. Колко скучно е да приличаш на другите! 2. Животът с мен е приключение! 3. Предразсъдъците са измислица на глупаците. 4. Бъдещето просто трябва да бъде прекрасно. 5. Трудно е да бъдеш ангел, но трябва! 6. Доброто намерение понякога е по-важно от добрите дела. 7. За да станеш новатор, трябва първо да забравиш за традициите. 8. Пари? В живота има и по-важни неща. 9. Първо приятели, после семейство... ако, разбира се, остане време. 10. Няма по добър и по-бодър от мен. 1. Да почувстваш е по-важно, отколкото да разбереш. 2. Миналото е в ума ми, бъдещето - в очите ми. 3. Редът е измислен от скучните хора. 4. Не отлагай за утре това, което може да се отложи за вдругиден. 5. Малко ли е, че съм обещал... 6. Да бързаш, докато работиш, е все едно да гълташ, без да дъвчеш. 7. Готов съм да разбера всички, само не и себе си. 8. Истинските хора се познават по състраданието, което изпитват към другите.  9. Всички знаят, че съм зает, но малко знаят с какво точно. 10. Мразя да ме притискат! Добре, че се измъквам като риба!", "date": "2019.12.10", "title": "10-те най-типични фрази за всяка зодия"}
{"url": "https://www.monitor.bg:443/bg/a/view/dimityr-penev-se-objavi-za-treniorska-smjana-v-cska-183092", "text": "Почетният президент на ЦСКА Димитър Пенев коментира треньорския пост при „червените“, като също така подчерта, че играчите на тима трябва да подобрят своето представяне. “Трябва да има промени в отбора. Но когато има промени, сигурно се губят мислите на самите футболисти за кой отбор играят. По задължение трябва да има треньорска смяна, въпреки че съм минал по тези пътеки. Но когато няма добри резултати, кой е виновният? Нещо вътрешно има - не се изпълняват указания, задачи в тренировките. Щом там не вървят работите, то се вижда и в мачовете. ЦСКА със сигурност ще има нов треньор през пролетта, а Милош Крушчич ще води отбора за последно срещу “Дунав“, съобщава агенция \"Блиц\". Ръководството на \"червените\" се е спряло на двама популярни в чужбина треньори. Ако шефовете на клуба не успеят да се разберат с един от тях, тогава ще бъде поканен българин. Любослав Пенев и Красимир Балъков са фаворити за поста, ако не дойде въпросният чужденец със солидна визитка. Относно шансовете на България да се класира за европейското първенство Димитър Пенев коментира темата в своя неподражаем стил: „Националният отбор? Ако увеличим охраната, която преди седмица беше на националната база в Бояна, и по-добрите игри, имаме право да бием Унгария. Никой не ни спира”. Треньор номер 1 на България за XX век коментира и жребия за 1/4-финалите на Купата на България, който отреди ЦСКА да бъде домакин на „Ботев“ (Враца). “Няма доволен и недоволен от жребия. По-важното е самите футболисти да подобрят играта си и отношението. Някои вече са от 2-3 години в ЦСКА. Разбрали ли са, че играят в този клуб, или не са разбрали. Когато се играе за купи - на четвъртфинали, полуфинали, всеки има амбиции. Ще бъде интересен мач, домакинството е предимство. Имаме да си връщаме на “Лудогорец“ и „Левски”, както и те на нас. Феновете сигурно ще са по-малко.“", "date": "2019.12.10", "title": "Димитър Пенев се обяви за треньорска смяна в ЦСКА"}
{"url": "https://www.monitor.bg:443/bg/a/view/nim-predstavja-topnahodkite-na-arheologicheskija-sezon-183081", "text": "На 12 декември от 16.00 ч. в Кръглата зала на Националния исторически музей ще бъде открита изложба „Древни находки. Нови открития. Археологически сезон 2019”. НИМ ще спази традицията да изпрати годината, представяйки на широката публика значимите находки на музейните археолози от настоящия сезон. През 2019 г. екипите на НИМ проведоха археологически разкопки на 16 обекта и 2 теренни обхода. Географският обхват на изследванията се разпростира през Черноморското крайбрежие, включително Витоша, Плана планина и Тракийската низина. Проучените обекти са от различен характер: селищни и надгробни могили, антични и средновековни крепости и селища. За първи път ще бъде показан най-впечатляващият предмет от гробните дарове – масивен златен пръстен. Открит в средновековната морска столица на България – Калиакра, под научното ръководство на доц. д-р Бони Петрунова, пръстенът е от известния „Калоянов тип“, но с много по-детайлна и изящна украса по халката, изображение на гълъб, надпис и монограм на императорската фамилия в Константинопол. Изключително рядка колективна монетна находка от късноантичната и средновековна крепост Балък дере до Ивайловград е сред акцентите в изложбата. 6-те монети на Алексий I Комнин (сечени през 1081 г.) са изработени от сребро и злато, извънредно което ги прави още по-ценни. На 4 от монетите са изобразени св. Димитър и император Алексий I, държащи патриаршески кръст, а на другите 2 са изобразени със знаме. Една от големите изненади през сезона за екипа под ръководството на проф. д-р Иван Христов и д-р Маргарита Попова е намирането на пласт с материали от Архаичната епоха (VII-VI в. пр. Хр.). Под подовото ниво на една от богатите византийски къщи са намерени десетки фрагменти от рисувани керамични съдове, дело на първите гръцки заселници в тази част на Черноморието. Сред редките находки са и бронзови стрели-монети, предхождащи първите гръцки монети на Аполония Понтика, както и гръцка бронзова стрела от VII в. пр. Хр. Настоящият археологически сезон бе изключително успешен, категорични са от НИМ. Открити са голям брой движими културни ценности, обхващащи почти всички археологически периоди – от късна праистория до средновековието. Изложбата с куратор д-р Петранка Неделчева ще продължи до 17 февруари 2020 г.  ", "date": "2019.12.10", "title": "НИМ представя топнаходките на археологическия сезон    "}
{"url": "https://www.monitor.bg:443/bg/a/view/karim-benzema-otiva-na-syd-zaradi-iznudvane-183095", "text": "Нападателят на “Реал” (Мадрид) Карим Бензема може да бъде изправен пред наказателно дело, след като френският апелативен съд отхвърли оспорването му срещу легитимността на разследване срещу него. През 2015-а Бензема бе обвинен, че изнудва съотборника си Матьо Валбуена със секс видео. Съдът констатира, че методите на разследване, които са използвани срещу нападателя, са в рамките на закона. В тях се твърди, че той е сключил тайно споразумение при изнудването. По онова време и двамата бяха във френския национален отбор. През юни 2015-а Валбуена, който в момента играе в “Олимпиакос”, подаде жалба, в която твърди, че е изнудван с наличието на секс касета с негово участие. Разследващите заподозряха 31-годишния Бензема като посредник между изнудвачите и Валбуена. Бензема, обвинен за \"съучастие в опит за изнудване\", оспори методите на разследване на полицейски служител, който се намеси под прикритие. Неговият правен екип твърди, че полицаят е използвал нечестни методи, представяйки се за приятел на Валбуена в телефонен разговор с един от обвиняемите. Съдът обаче реши, че не е имало грешки при разследването, като отмени становище, направено през 2017 г. Така Бензема е под реална заплаха и може да получи ефективна присъда.", "date": "2019.12.10", "title": "Карим Бензема отива на съд заради изнудване"}
{"url": "https://www.monitor.bg:443/bg/a/view/vtori-skysan-kabel-za-den-ostavi-1200-stolichani-bez-tok-183078", "text": "Скъсан кабел от 10 киловолта остави 1200 столичани без ток, съобщиха от ЧЕЗ Разпределние. Това е вторият скъсан кабел за деня като са засегнати абонати на дружеството в квартала „Дружба 1“ и гара Искър. Причина за аварията е несъобразена изкопна дейност. Поради това малко по-рано същия ден отново бе скъсан кабел и за близо 2 часа над 1000 клиенти на дружеството в идеалния център на София останаха без електрозахранване. В понеделник строителна фирма остави без електрозахранване 3300 клиенти на ЧЕЗ в столичния кв. „Лозенец“ в продължение на 40 минути.", "date": "2019.12.10", "title": "Втори скъсан кабел за ден остави 1200 столичани без ток"}
{"url": "https://www.monitor.bg:443/bg/a/view/nad-1-milion-jiteli-shte-sa-zashtiteni-ot-navodnenija-chrez-novata-sistema-za-upravlenie-na-vodite-na-iskyr-183077", "text": "Близо 1.3 млн. жители ще бъдат защитени от наводнения или недостиг на вода с изграждането на Националната система за управление на водите на река Искър в реално време. Тя ще бъде създадена по проект, който се финансира по Оперативна програма „Околна среда“ 2014-2020 г., и има за цел да намали риска от наводнения в 4 от общо 116-те района със значителен потенциален риск. Това стана ясно по време на представянето на дейностите по проекта в Община Елин Пелин. Системата ще служи, за да се предприемат адекватни мерки от всички отговорни институции при аварийни ситуации, както и за уведомяване на населението в случай на природни аномалии. Проектът е пилотен и ще обхване жителите на 8 общини по поречието на река Искър – Столична, Своге, Костинброд, Елин Пелин, Горна Малина, Сливница, Роман и Ботевград. В процеса на изпълнение може да се идентифицират и други населени места, които ще се ползват от нея, стана ясно по време на официална церемония в Елин Пелин, на която екипът от Министерството на околната среда и водите (МОСВ) даде старт на дейностите по изпълнението на проекта. Проектът „Създаване на Система за управление на водите в басейна на река Искър се финансира по Оперативна програма „Околна среда“ 2014-2020 г.“, и е на стойност 6 964 000.00 лв., от които 5 919 400.00 лв. са предоставени като безвъзмездна финансова помощ от ЕС чрез Кохезионния фонд, а 1 044 600.00 лв. – като национално съфинансиране. „Новата система е свързана с изпълнението на първите планове за управление на риска от наводнения“, обясни по време на церемонията зам.-министърът на околната среда водите Красимир Живков. Той уточни, че плановете са изготвени в изпълнение на европейската Директива за наводнения, която изисква изпълнение на мерки и действия за намаляване на опасността от настъпване на неблагоприятни последици за населението и околната среда. Тя е част от общата Стратегия за прилагане на Рамковата директива за водите и въвежда подход на дългосрочно планиране в 3 етапа – предварителна оценка и определяне на райони със значителен потенциален риск, изготвяне на карти на заплахата и планове за управление на риска. „ Системата въвежда интегриран междуведомствен инструмент за оперативно наблюдение и управление на водите в страната в реално време“, подчерта зам.-министър Живков. Бенефициент по проекта е Дирекция „Управление на водите“ в МОСВ, а асоциираните им партньори – НЕК ЕАД, „Напоителни системи“ ЕАД и „Национален институт по метеорология и хидрология“. За изпълнението му те ще си взаимодействат с Изпълнителната агенция „Проучване и поддържане на река Дунав”, областните администрации на София-град, София-област и Враца, както и с местната власт в 8-те общини, които се намират по поречието на река Искър. Срокът за приключването на проекта изтича до средата на април 2022 г.", "date": "2019.12.10", "title": "Над 1 милион жители ще са защитени от наводнения чрез новата система за управление на водите на Искър"}
{"url": "https://www.monitor.bg:443/bg/a/view/neosyshtestvenijat-muzej-na-zabravenite-hudojnici-183079", "text": "Издателство „Български бестселър - Национален музей на българската книга и полиграфия“ представя една необикновена книга за зачертаваните моменти от историята на родното изкуство. „Неосъщественият музей“ от Калин Николов е създадена по желание и със съучастието на писателя Радой Ралин. Двамата се срещат с редица наши художници, чиято младост и първи стъпки са в периода на Втората световна война или малко след нея. Задават им въпроса: „Какво мечтахте и какво се случи с вас като художнически живот?“. Така личните истории на творците разкриват социалните, културните и политическите тенденции, отразени по един или друг начин в споделените спомени. Изповедите докосват начина, по който разглеждаме феномена на културата и я преобразяват в непосредствен и обзорен човешки контекст. На фона на разказаното са допълнени факти за контактите на българските художници с модерни световни тенденции, плашещи и непостижими, забранявани и строго контролирани у нас десетилетия наред. Както и за творци, които поне правят опити да пресекат тези бариери. Естествено изкуството е зона на неизбежни конфронтации. В отрязъка време, на който е посветена книгата, особено важни са състоянията от смущаващите срещи с модерните тенденции. Драматично, възнаграждаващо и предизвикателно изживяване. Но много повече са били страховете за бягство от дръзкото и новаторското, недоверието спрямо непознатото. „Неосъщественият музей“ е рядка по рода си книга, интересна с гледните точки в нея, панорамността и богатата си фактология с конкретни примери. Калин Николов всъщност е художник, но в годините се е проявявал като автор на редица изследвания. Има и книга за художника Атанас Пацев (един от най-модерните ни живописци от втората половина на ХХ век), както и каталози с изкуствоведски изследвания. Работи в Националната галерия.  ", "date": "2019.12.10", "title": "„Неосъщественият музей“ на забравените художници"}
{"url": "https://www.monitor.bg:443/bg/a/view/kit-haringtyn-ne-moga-da-se-sboguvam-s-igra-na-tronove-183050", "text": "„Всеки път, когато се опитвам да се сбогувам с „Игра на тронове“, нещо изскача, което да ми напомни за сериала. Това е един от тези моменти.“ Така актьорът Кит Харингтън посрещна първата си номинация за „Златен глобус“. Екранният Джон Сноу ще протегне ръка към статуетката за най-добър актьор в драматичен сериал. Това е и единствената категория, в която „Игра на тронове“ има шанс за победа от отличията на Асоциацията на чуждестранната преса в Холивуд. Новината за номинацията си Харингтън получил от говорителя си. развълнуван е британският актьор. Номинацията му идва близо половин година, след като бе излъчен и последният епизод на култовата сага на HBO. По думите на Харингтън, финалът пасва перфектно на неговата идея за персонажа му. „Не исках Джон Сноу да седне на трона, но не исках и да е мъртъв“, намигна още звездата. Церемонията по връчването на наградите „Златен глобус“ ще се проведе на 5 януари, 2020 г.", "date": "2019.12.10", "title": "Кит Харингтън: Не мога да се сбогувам с „Игра на тронове“"}
{"url": "https://www.monitor.bg:443/bg/a/view/v-pernik-voda-samo-po-6-chasa-v-selata-prez-den-183080", "text": "В Перник абонатите на местното ВиК дружество ще имат вода само по 6 часа на ден от 16:00 до 22:00 часа, а по селата в района - през ден. Това стана ясно във вторник след среща в регионалното министерство, в която са взели участие и кметът на миньорския град Станислав Владимиров и областният управител Емил Костадинов. Вероятно новият график на водопадаване ще бъде въведен още от четвъртък. Петя Аврамова, министър на регионалното развитие и благоустройството уточни, че основната причина за предложението режимът да бъде едноразов е продължаващото намаляване на водата в яз. „Студена“. По думите й или седем пъти по-малък. „Освен това двуразовото пускане и спиране на водата увеличи авариите по водопроводната мрежа и те са достигнали по 14-15 на ден, което увеличава загубите на вода“, уточни министърът. Според нея с това предложение ВиК-Перник в определените часове и дни ще може да осигури нормално водоподаване. „До този момент по високите части вода изобщо не стига. Всички се обединихме и начертахме бъдещи действия, които трябва да бъдат предприети“, обяви Аврамова и добави, че продължават да се търсят алтернативни начини за водоснабдяване на града, но и все още \"Имаме варианти, по които работим\", уточни министърът. Кметът на Перник Станислав Владимиров каза, че много от обещаните от МРРБ неща не са били изпълнени. По думите му, появил се веднъж авариен екип, но все още се търсят варианти за увеличаване на обема на язовира.\"Единствената новина е, че отиваме на по-болезнен режим за перничани, но той е изключително належащ в момента\", призна Владимиров. Кметът се надява на повече и конкретни стъпки, както и новото ръководство на ВиК да има повече експертна подготовка, защото няма да има време някой да се учи по време на криза. Строителният министър Петя Аврамова обеща да се на Перник за справяне с кризисната ситуация. Относно липсата на достатъчно водоноски в кварталите, където водата въобще не идва, тя припомни, че при температури под нулата те замръзват и били безполезни. Относно причините за рязкото намаляване на водата в яя. „Студена“ през октомври и ноември, Аврамова поясни, че това се дължи на сушата. Тя припомни за голямата зависимост на язовира от снеготопенето и дъждовете и как през миналата година той е били изпускан няколко пъти, защото обемът е достигал критичните 20 млн. куб. м. На въпрос на „Монитор“ за свързване на промишлените обекти в Перник към яз. „Пчелина“, както е било преди години, зам.-министър Николай Нанков припомни как преди около десетилетие Той спомена и факта, че не строителното министерство определя количествата за водоползване. По въпроса за назначаването на нов шеф на пернишкото ВиК дружество, зам.-министърът обяви намерението да бъде назначен прокурист, който да поеме оперативното ръководство. Причината била неуреденото освобождаване от Вик-Шумен на избрания от МРРБ за директор Илиян Илиев, защото трябвало там да се прави конкурс за негов приемник.", "date": "2019.12.10", "title": "В Перник вода само по 6 часа, в селата - през ден (ОБНОВЕНА)"}
{"url": "https://www.monitor.bg:443/bg/a/view/us-demokratite-objaviha-obvinenijata-sreshtu-prezidenta-donald-trymp-183088", "text": "Демократите в Камарата на представителите на САЩ обявиха обвиненията срещу президента Доналд Тръмп - злоупотреба с власт и възпрепятстване на разследване на Конгреса, предаде Ройтерс. С това Тръмп става третият американски президент в историята, подложен на импийчмънт, отбелязва агенцията. Председателят на юридическата комисия в Камарата Джералд Надлър заяви, че оказвайки натиск върху Украйна, Тръмп е злоупотребил с властта си. Той подчерта, че никой, дори президентът на САЩ, не стои над закона. Не е лесно за нас да предприемем тези действия, но сме дали клетва да отстояваме конституцията, каза Надлър на пресконференция, огласявайки двете обвинения, посочва ДПА. Юридическата комисия ще се събере по-късно тази седмица да обсъди обвиненията. Очаква се Камарата в пълен състав да гласува обвиненията следващата седмица, отбелязва Ройтерс.", "date": "2019.12.10", "title": "US демократите обявиха обвиненията срещу президента Доналд Тръмп"}
{"url": "https://www.monitor.bg:443/bg/a/view/prokuraturata-vyv-velingrad-razsledva-incidenta-s-padnaloto-vyv-vrjalata-voda-dete-183083", "text": "Районна прокуратура-Велинград възложи предварителна проверка по постъпила жалба за  , информираха от пресцентъра на Апелативната прокуратура в Пловдив. Преписката е образувана на 9 декември 2019 г. В жалбата се посочва, че на 8 декември в гр. Велинград, кв. Каменица, област Пазарджик, в близост до необезопасен и без обозначителни табели минерален извор „Мизинка“, 12-годишното момиче, което се прибирало към дома си,  потънало с левия крак в дупка с вряла вода. В момента детето се намира в Клиниката по изгаряния в болница „Пирогов“.  По преписката е възложена предварителна проверка на РУ на МВР-Велинград с цел изясняване на причините, довели до настъпване на инцидента и уврежданията, причинени на пострадалото дете. Срокът за приключването е двумесечен. ", "date": "2019.12.10", "title": "Прокуратурата във Велинград разследва инцидента с падналото във врялата вода дете"}
{"url": "https://www.monitor.bg:443/bg/a/view/zaradi-lipsata-na-snejna-pokrivka-kylnovete-posreshtat-zimata-bez-zakalka-182998", "text": "Месец декември започна с промяна на агрометеорологичните условия изразяваща се в понижение на минималните, максималните и средните денонощни температури и образуването на първата трайна снежна покривка в земеделските райони на страната. През дните от началото на месеца продължи започналото през последните дни на ноември понижение на температурите и бяха регистрирани повсеместни валежи, на много места в западните и централни райони на страната валя сняг и се образува снежна покривка. Средните денонощни температури на въздуха бързо се понижиха и останаха по-ниски от 5°С. Най-високи средноденонощни температури бяха измерени по Черноморието - Бургас 4.2°С, Варна 4°С, Шабла 3.2°С, а най-ниски в Елхово -2.4°С, София -1.1°С и Благоевград -0.9°С. Въпреки това, на много места в Северозападна, централна Северна и Източна България беше по-топло с 0.5-1.0°С, в сравнение с климатичната норма за този период от годината. В резултат на валежите от сняг на 3 и 4 декември се образува снежна покривка в Предбалкана, Търново и Лудогорието и в южните райони на страната. Дебелината є в земеделските райони достигна 7-8 cm в Кърджали и Хасково. В Северозападна България, Сандански и по Черноморието снежна покривка не се образува. Към 6 декември само в София, Хасково и Кърджали все още се отчета снежна покривка с дебелина между 2 и 4 cm. По-ниските от нормата температури в тази част на страната ще осигурят нейното задържане и бавно топене. В края на месец ноември настъпи трайният преход през 10°С, а в началото на декември и трайният преход на температурите под 5°С, с което се прекрати активната вегетация на зимните житни култури. Във всички райони на страната абсолютните минимални температури бяха с отрицателен знак от -1°С в Бургас до -8.4°С в Шумен. Тези температури, в условията на тънка или отсъствие на снежна покривка имат отрицателно въздействие върху късно засетите и неукрепнали растения от зимна пшеница и ечемик, във фаза листообразуване. Бързият и рязък преход на температурите оказва неблагоприятно въздействие и върху процеса на закаляване на тези култури, които навлизат в зимата незакалени. През първата половина на първото десетневие на декември сумата на валежите в повечето райони на страната беше 5-10 l/m2. Във В. Търново, Хасково и Кърджали 15 l/m2, а в Русе 22 l/m2 и Пловдив 30 l/m2. Тези валежи имат значение за започналия процес на есенно-зимно влагонатрупване. През периода 09-15.12.2019 г. се прогнозира динамично време. В понеделник вятърът отново ще се ориентира от югозапад и в източната половина от страната и в районите, разположени в близост до северните склонове на планините, ще се усили. Минималните температури ще са предимно между минус 2 и 3°С, а максималните между 9 и 14°С. Във вторник ще завали дъжд. От северозапад, с усилване на вятъра, ще нахлува студен въздух и с понижението на температурите, дъждът във високите котловинни полета на Западна България и в Предбалкана ще преминава в сняг. В сряда вятърът ще се обърне от североизток. Ще продължи да вали, в по-голямата част от страната - дъжд, в Предбалкана и високите котловинни полета – сняг. По-съществени ще са валежите на места в Централна България. В четвъртък и петък вятърът ще отслабне, ще остане предимно облачно, на места в равнините и мъгливо. Ще има и слаби превалявания, предимно от дъжд, на повече места в петък. Минималните температури ще бъдат предимно между 0 и 5°С, а максималните между 5 и 10°С. През почивните дни облачността ще бъде променлива, по-често значителна. По-голяма е вероятността за превалявания в неделя. Минималните температури ще са около нулата.", "date": "2019.12.10", "title": "Заради липсата на снежна покривка кълновете посрещат зимата без закалка "}
{"url": "https://www.monitor.bg:443/bg/a/view/arsenal-specheli-za-pyrvi-pyt-ot-oktomvri-183093", "text": "В “Арсенал” отново има повод за усмивки. \"Артилеристите\" спечелиха лондонското дерби срещу “Уест Хем” с 3:1, а това бе първата им победа във Висшата лига от над 2 месеца. Последният успех на “Арсенал” в първенството бе на 6 октомври, след което последваха седем поредни разочароващи мача. Като прибавим и двубоите от останалите турнири, то серията без победа бе 9 мача. Тази ужасна серия бе прекъсната след обрат в рамките само на 9 минути. Анджело Огбона откри за „Уест Хем“ в 38-ата минута с глава. Всичко обаче се преобърна след час игра. “Арсенал“ постепенно вдигна оборотите и се добра до гол, вдъхновил тима и за пълен обрат. Вкара го 18-годишният бразилец Габриел Мартинели с първото си попадение във Висшата лига. Само пет минути по-късно “Арсенал” вече бе напред в резултата, а герой този път стана рекордната покупка на клуба Николас Пепе. В 69-ата минута, звездата Пиер-Емерик Обамеянг реши всичко с трети гол в полза на “Арсенал”. Така \"артилеристите\" отново усетиха вкуса на победата, с което се изкачиха на 9-о място в таблицата. “Уест Хем” пък е 16-и, само на точка над опасната зона.", "date": "2019.12.10", "title": "„Арсенал“ спечели за първи път от октомври"}
{"url": "https://www.monitor.bg:443/bg/a/view/elektricheski-bojler-sruti-kyshta-v-shumen-183074", "text": "Взрив на електрически бойлер срути в по-голямата й част едноетажна къща в кв. Тракия в Шумен. Никой не е пострадал, по време на инцидента в къщата не е имало никой от обитателите на адреса. Според очевидци от близките блокове и офиси експлозията е станала в 14:10. В случая за експлозия и взрив трябва да се говори по-скоро условно, тъй като взривно вещество няма, а бойлерът се е разкъсал от повишено налягане под влияние на водни пари и с унищожителна мощност е имал ефекта на бомба. \"Чу се силен тътен, сетих се за 10 декември в Хитрино, пак така звъняха стъклата, вибрираха предметите по бюрото ми, преградната стена.\" - коментира жена, чиито офис е на две преки от улица \"Гео Милев\", където станала аварията. В близките къщи помислили, че някъде е гръмнала газова бутилка. На място веднага били изпратени екипи на пожарната и полицията. По ирония на съдбата дежурният екип, дошъл при руините при номер 10 се оказал същият, който поел първия огън и при аварията в Хитрино. Огън на \"Гео Милев\" 10 обаче нямало. Огнеборците не открили никого под развалините, а първоначалнят оглед на щетите и наличните уреди насочил вниманието им към бойлера за загряване на битова вода. Той се оказал вероятният причинител на експлозията. Предната вечер в няколко района на Шумен нямаше вода, възможно е стопаните на къщата да са точили от бойлера. После полупразен е започнал да нагрява, термостатът не е изключил, предпазният клапан за прекомерно налягане не е задействал, водата е завряла, парата е образувала високо налягане и бойлерът се е пръснал, предполагат сервизни техници. По конструкция електрическите бойлери работят с две температури - едната е тази, която се задава с \"врътката\" от потребителя. Втората е зададена в предпазното термореле, което е длъжно ако водата загрее до 94 градуса да изключи и дори да блокира. В случая на \"Гео Милев\" 10 това не е станало. Материалните щети са сериозни, тепърва оглед трябва да покаже дали части от къщата може да са годни за обитаване. Щети има нанесени и на съседни сгради. Най-сериозно са пострадали съседите на номер 8.", "date": "2019.12.10", "title": "Електрически бойлер срути къща в Шумен"}
{"url": "https://www.monitor.bg:443/bg/a/view/pnevmonija-prichinila-smyrtta-na-sedmoklasnichkata-183084", "text": "Пневмония, която се е развила мълниеносно е най-вероятната причина за смъртта на седмокласничката от училище „Христо Ботев” във Враца. 13-годишната Нели почина в междучасие в класната си стая в понеделник сутринта. Данните от аутопсията на момичето водят до заключението, че именно тежко белодробно страдание, което се е развило много бързо, е довело до леталния изход, съобщиха от окръжната прокуратура във Враца. Извършена е т.н. бяла аутопсия, която дава само предположения за смъртта на детето. Предстои да се направят хистологични и вирусологични изследвания, за да се уточни какво е довело до състоянието на белите дробове. От съдебна медицина са категорични, че Нели не е ползвала никакви упойващи вещества. Нямала е и вродени заболявания. Стомахчето и било абсолютно празно, което изключва хипотезата за хранително отравяне. През междучасието момичето ходило в заведение за закуски близо до училището, но само придружавало своя съученичка. Нели не си е купила и не е хапнала нищо. Приятелите й разказват, че е водила много здравословен начин на живот, спортувала е и не е боледувала. Онзи ден е била на мач на „Ботев” Враца и си купила шалче на любимия отбор. Била е с компания и на ледената пързалка, където демонстрирала уменията си. В училището е обявен двудневен траур. Със съучениците на Нели, които още са в шок от загубата й, работят психолози.", "date": "2019.12.10", "title": "Пневмония причинила смъртта на седмокласничката"}
{"url": "https://www.monitor.bg:443/bg/a/view/ustanoviha-zavishenie-na-fosfora-vyv-vodite-na-reka-sazlijka-183065", "text": "Завишени нива на фосфор /0,199 мг/ лв при норма от 0,075 мг/л/ са установени във водите на река Сазлийка, преминаваща през старозагорското село Ракитница, където на 24 ноември бяха открити големи количества измрели риби от различни видове. Заключението е на специалистите от Басейнова дирекция „Източнобеломорски район“ възоснова анализа на взетите от представители на РИОСВ-Стара Загора проби от различни места в региона. Завишението на фосфор се наблюдавало единствено под мястото, където е заустена тръба с изтичащи води от регионалното депо за отпадъци в землището на село Ракитница.Пак там са отчетени и минимални  завишения по стандартния показател за нитратен и общ азот.В пробата, взета преди точката на заустването не са констатирани превишения за разлика от  третата точка на около 3,5 км по надолу по течението на реката в близост до село Арнаутито, където също са били открити измрели риби. Констатациите са изпратени до началника на РИОСВ-Стара Загора с писмо от 10 декември т.г. При проверката по повод подадения сигнал за отровената риба специалистите от старозагорската екоинспекция заявиха ,че не са открили по поречието на река следи от заустени отпадъчни води, тръбата била суха, но имало следи от камиони в близост и локви с червеникъв цвят.По думите им моментните показатели в момента на проверката били в норма. Регионалното депо е изградено в землището на село Ракитница след няколкогодишни протести на местните жители, то се стопанисва от избран с конкурс  през 2017 г. оператор в лицето на консорциум „РСУО- Стара Загора“ , който включва  „Комуналефект сервиз“ ЕООД и „Ес Ер Технолоджис“ ООД. Стойността на обществената поръчка е била 17, 1 млн лв  без ДДС, победителят е предложил оферта с 1 млн лв по-ниска от първоначалната. В конкурса са участвали 4 сдружения.В депото се събират отпадъците от общините Стара Загора , Казанлък, Гълъбово, Гурково, Братя Даскалови, Мъглиж, Николаево, Опан, Твърдица, Чирпан, Павел баня и Раднево.", "date": "2019.12.10", "title": "Установиха завишение на фосфора във водите на река Сазлийка"}
{"url": "https://www.monitor.bg:443/bg/a/view/do-2g-zatvor-i-do-5-bona-globa-za-gorene-na-otpadyci-183070", "text": "До 2 години лишаване от свобода и от 2 до 5 бона глоба за горене на големи количества отпадъчни масла, всякакви разновидности на нефтопродукти, каучук, пластмаса и друга изкуствена материя. Това предвиждат промените в НК, внесени в парламента от ГЕРБ. В момента е инкриминирано изгарянето на отпадъци, но само при много тежки случаи, когато деянието доведе до тежки телесни повреди или дори смърт. Председателката на Комисия по правни въпроси в НС Анна Александрова, заяви, причината била, че фините прахови частици са често над нормата и това водело до заболявания на горните дихателни пътища, а децата били особено уязвима група. В мотивите към законопроекта се казва още, че целта му е подобряване на качеството на атмосферния въздух на територията на страната, недопускане превишаването на нормите за фини прахови частици и намаляване на здравния риск за гражданите. Колегата й Красимир Ципов уточни, че \"Това е допълнение на съществуващите текстове на Наказателния кодекс, за които се налагат и по-тежки наказания за юридически лица, които управляват неправомерно отпадъци“, каза той. По думите му ставало дума за деяние, за което ще се стигне до санкции, когато се образува наказателно производство, докаже се това престъпно деяние, внесе се обвинителен акт в съда и съдът постанови съответното наказание. Кметът на София Йорданка Фандъкова благодари на депутатите от ГЕРБ за това, че приели предложението й да се създадат по- сериозни механизми за да се ограничи замърсяването. \"Надявам се всички да подкрепят това предложение, защото и в момента за замърсяването са виновни горенето на отпадъци“, каза тя и добави, че за последния уикенд били направили 21 проверки в инспектората и били наложени 3 акта, заради горенето на отпадъци на открито. По думите й от 1ви декември до вчерашния ден са направени общо 345 проверки, 49 сакнции и проверките продължавали. „Само с актове и санкции няма как да се справим с този проблем\", изтъкна тя. Кметицата каза още, че е започнал е проектът за безплатната подмяна на отоплителните инсталации с по- екологични, като по думите й заявления били подали над 6 000 домакинства. Председателят на Народното събрание Цвета Караянчева допусна възможността още преди коледната ваканция парламентът да разгледа предложението горенето на отпадъци да бъде криминализирано. Пред журналисти тя допълни, че правилникът на НС допуска такава възможност. Освен това, според нея, предвид мръсния въздух в градовете, трябва да се вземе отношение в тази посока. Целият законопроект и мотивите към него  .", "date": "2019.12.10", "title": "ГЕРБ предлага: До 2 г. затвор и до 5 бона глоба за горене на отпадъци"}
{"url": "https://www.monitor.bg:443/bg/a/view/petima-nashi-sportisti-hvanati-s-doping-prez-2019-godina-183071", "text": "Петима български спортисти са наказани заради употреба на допинг през 2019 година. Това става ясно от обновения списък с ефективни санкции за нарушение на антидопинговите правила на българския Антидопингов център. Най-известното име от тях е на националния състезател по борба свободен стил в категория до 97 килограма Николай Щерев, който е хванат с GW1516 (кардарин) в извънсъстезателен тест в началото на юли. Субстанцията се използва за подобряване на издръжливостта и намаляване на мазнините. 32-годишният борец, който е син на легендата на българската борба Симеон Щерев, е наказан за 4 години до 04.07.2023 година. Националката по бокс и кикбокс Горяна Стоева е дала положителна проба за \"кленбутерол\" на подготвителен лагер в Белмекен през февруари и е лишена от права за 3 години и 9 месеца до 19.05.2023 година. Състезателят по канадска борба Аспарух Тотев е заловен с \"метандиенон\" и е санкциониран за четири години до 10.07.2023 година. За по четири години са наказани още и борецът Георги Ванчев и състезателят по спортна стрелба Сабин Чаушев, които са дали положителни проби в състезателни условия. Ванчев, който през януари спечели титлата в категория до 125 килограма на държавния шампионат по свободна борба за мъже в Сливен, е лишен от права до 14.02.2023 година заради употреба на \"кленбутерол\". Чаушев пък е наказан до 25.06.2023 година заради използване на \"хидрохлоротиазид\" и \"небиволол\". 1. От месец юни състезателят е изключен от националния отбор и не е част от клубния си тим \"Левски\". 2. В момента той не се подготвя с националния отбор по свободна борба на Белмекен, както бе тиражирано. Ако е на високопланинската база, то присъствието му там е в качеството на частно посещение. Неговият баща Симеон Щерев, е част от треньорския щаб на женския национален отбор на Русия, който сега е на лагер на Белмекен. 3. Щерев даде положителна проба за забранения препарат кардарин, който повишава издръжливостта и горенето на мазнини, при внезапна проверка от нашия Антидопингов център. Той бе наказан за 4 години със спиране на състезателните права, което на практика сложи край на състезателната му кариера. 4. Последното състезание на Щерев, който се бореше в категория до 97 кг на свободния стил, бе европейското в Букурещ през април, на което отпадна още на старта. Той е носител на златния пояс \"Дан Колов\" от 2011 година. Върна се на тепиха в началото на миналия сезон след тригодишна пауза. А за да влезе в категорията се наложи да свали 60 кг. В състезателната си кариера обаче не успя да стигне до медал от световно и европейско първенство. От Българската федерация по борба изразиха своята категоричност в борбата с допинга и нетърпимост към използването на забранени стимуланти.", "date": "2019.12.10", "title": "Петима наши спортисти хванати с допинг през 2019 година"}
{"url": "https://www.monitor.bg:443/bg/a/view/povtoren-palej-unishtoji-avtopark-na-semejstvo-kalajdjii-183067", "text": "Втори по ред умишлен палеж унищожи нови два автомобила на препитаваща се с калайджийство фамилия от старозагорското село Братя Кунчеви. Сигналът за горящи микробус „Ситроен“ и лека кола „Опел комбо“ е бил поданен от 38-годишен местен жител  призори на 9 декември, до пристигането на огнеборците пламъците били потушени от семейството на 38-годишният Димитър Данчев. Возилата се водели на 32-годишната му съпруга, огънят е унищожил предницата на бусчето и задните врати на „Опел“-а. При направения оглед са установени следи от умишлен палеж. Първият инцидент стана  към 04,41 часа на 24 ноември, тогава бяха унищожени „Опел Астра“, „Апеул комбо“ и микробус „Мерцедес“, притежания на по-големия брат, 40-годишния Петко Данчев. Според близки на калайджиите огнената вендета била поръчана от жител на близкото село Дълбоки, с когото фамилията водела от доста време финансови спорове. По двата случая са образувани досъдебни производства по член 330 от НК за умишлен палеж, до момента няма установени извършители и поръчители.", "date": "2019.12.10", "title": "Повторен палеж унищожи автопарк на семейство калайджии"}
{"url": "https://www.monitor.bg:443/bg/a/view/ti-si-na-25-zashto-ne-si-jenena-183073", "text": "Здравейте, скъпи блондинкофили! Днес ще разсъждаваме върху житейските избори на една жена в периода, в който ЕГН-то и липсата на бръчки издават, че е между 20- и 30-годишна. Ние сме прясно завършили университет и прясно навършили 24 (тук да се уточни, че Преси е с точно 104 дни по-млада, най-вече защото Гери не обича това да й се напомня). До преди да хвърлим абсолвентските шапки във въздуха приятелите ни, колегите и роднините до девето коляно размахваха поучително пръст при изричането на следното предупреждение: „Малки сте още за сериозни гаджета!“. И дежурните съвети, че сега ни е времето да учим, да градим кариера и прочие, защото по „онова време“ жените нямали такъв шанс за професионално развитие. Видиш ли обаче три листа на календара по-късно започнаха да валят въпроси за сериозен партньор, жилище, сватба, бебе... Момент! Вече дори не взимаме стипендии от университета, така че нямаме откъде да заделяме за собствен дом и... памперси. Не сме спестили и докато получавахме такива, но пък сме си ги изкарали с безсънни нощи на учене и е напълно логично парите да отидат за поливането на изпитите. Били ли сте в Банско? Там броиш 7 лв. за кебапче покрай студентския празник – ядеш и ревеш. Та, да се върнем на темата. Дават ни се за пример съученички, които вече имат три бебета и развод зад гърба си. А ние, горките, още не сме допринесли с нито един наследник към родословното дърво. Е, да, ама съученичките живеят при мама и тате и, ако изобщо имат диплома за висше образование, тя е от някой треторазреден университет (нали знаете – от онези, в които получаваш 6, защото си преписал правилно името на дисциплината и имаш по-малко от три грешки при изписването на името си, но за това ще говорим друг път). „На 25 си, вече си стара мома“ (или магарица, зависи дали го чувате от устата на майка си или баба си) е новата клетва по семейните сбирки. Ъмм... Не е, защото искам да умра сама със 110 котки, които ще изядат лицето ми като издъхна и никой няма да намери трупа ми две седмици?! Не сме допринесли за разрастването на списъка с послушни деца на семейния дядо Коледа, защото – представете си, не си представяме, че е честно с получаването на дипломата да ни се издава официално „разрешително“, дори „задължително“ да влезем в родилното. Пък ние тепърва се учим как да се перем сами (да живеят обществените перални в Студентски град!). Кому е нужно да подлагаме и едно невинно и все още не причинило никаква вреда на никого бебе на изпитанието да стане свидетел на първите ни самостоятелни стъпки в живота!? Когато ще си играем на ези-тура, за да решим дали днес ще си позволим пюрета или памперси. Чудно е и друго. Не е ли важно и какъв и кой ще е таткото, с когото – ако досега сме слушали чинно съветите дори не сме се запознали? А и студентската любов, повярвайте ни, невинаги води до щастлив финал. Особено когато гаджето, наравно с нетърпеливите родители, баби, дядовци и лели, отмерва и последните секунди до заветното завършване, за да се впусне в семейния живот. И започваме да се питаме - „За това ли учихме?“ Не беше ли, за да се развием професионално? Е как да стане това, драги родители и критици на житейските ни избори, като последните пет години сме дриблирали между лекции, упражнения и работа, а веднага след това поемаме на спринт към майчинството? Горко им и на работодателите ни, но и за това ще си говорим някой друг път. Не си мислете, че само защото доброволно влизаме в графата на вече „старите моми“, сме против свиването на семейно гнездо. Съвсем не. Но ако може, само ако може, пропуснете следващия път коментара за биологичния ни часовник. Може до преди няколко месеца да сме били малки за гаджета, но все пак знаем как да отмерваме времето сами.", "date": "2019.12.10", "title": "Ти си на 25, защо не си женена? "}
{"url": "https://www.monitor.bg:443/bg/a/view/sa-sht-ni-vyrna-osyden-predi-15-godini-nelegalen-oryjejnik-183066", "text": "Осъден и с влязла в сила преди 15  години ефективна присъда за нелегално преработване на газови пистолети „Байкал“ в бойни казанлъчанин влезе зад решетките след приключването на проточила се процедура за екстрадация в САЩ, където  оръжейникът се укривал. 47-годишният в момента Цветомир Симеонов Симеонов е застанал пред Темида  през 2002 година след като на 20 декември 2001-а бил спипан да преработва газовите „Байкал“, калибър 9х18 мм в бойни в комбина с ортака си Румен Йоргов. В хода на спецакцията тогава в мазето на казанлъчанина на улица „Райко Даскалов“ 42 били намерени 4 газови пушкала, които били законно закупени на 18 декември от местен оръжеен магазин. Конфискувани са били и пакети с бяло и жълто вещество, за които по-късно се установява, че се използвали за оксидация. На мястото на газовата тръба Симеонов и Йоргов поставяли цев и затвор за „Макаров“, според експертите така сглобените пистолети имали  нужда само от малки настройки, след което могли  да се използват за стрелба срещу живи мишени. Установено било , че е правен опит да бъдат заличени серийните номера. Според показанията на търговеца двойката била закупила общо 25 пистолета „Байкал“. Симеонов се явил само на първото съдебно заседание , след което потънал в неизвестност. На финала на делото в негово отсъствие била прочетена ефективна присъда от 5 години затвор при първоначален лек режим на изтърпяване, която в последствие набъбнала на  7 години и 6 месеца  поради високата обществена опасност на деянието.  Аверът му Йоргов се разминал с 3-годишна условна присъда при петгодишен отлагателен срок. В хода на издирването от МВР установили че казанлъчанинът е преминал нелегално границата и след известни митарства в Западна Европа  през Холандия, ползвайки личните документи на брат си  се установил за постоянно в САЩ, където регистрирал фирма за транспортни превози. Бягството е било осъществено през февруари 2003 година. На 27 август 2008 година тогавашният главен прокурор Борис Велчев е подписал молба до държавния департамент на САЩ за екстрадацията  на оръжейника, а на 3 ноември 2010-а е била издадена европейска заповед за задържане, а през март 2015-а от Интерпол-Вашингтон  са съобщили, че  според американския Департамент по вътрешна сигурност Симеонов има статут, даващ му право легално да пребивава на територията на САЩ. Адресът на беглеца бил подаден от сънародник, който  твърдял че казанлъчанинът живее необезпокоявано със съпругата си в чикагското предградие Дес Плейнс.  След продължителна кореспонденция чрез отдел „Международен“ при ВКП, включително и множество неформални разговори и справки между Департамента на правосъдие в САЩ и Районна прокуратура –Казанлък, американските съдебни власти са допуснали  екстрадицията, това е станало в чикагския федерален съд под председателството на съдия Шийла Финиган.По време на делото защитата на българина поддържала тезата, че Симеонов е бил принуден да извършва преоборудването на газовите пистолети в бойни след заплахи да бъде убит от Румен Йоргов. Броени дни преди да изтече абсолютния давностен срок за привеждане на наказанието за изпълнение /22 декември н.т./ Симеонов е бил доставен с редовен самолетен полет на летище София /на 3 декември/ и от 6 декември вече е в килията. От казанлъшката районна прокуратура коментират, че  казусът „Цветомир Симеонов“ е сред доказателствата за ефективността на взаимоотношения между родните магистрати и американския държавен департамент.", "date": "2019.12.10", "title": "САЩ ни върна осъден преди 15 години нелегален оръжейник"}
{"url": "https://www.monitor.bg:443/bg/a/view/dve-sedmici-predi-koleda-hvanaha-opasni-sveteshti-girljandi-183069", "text": "Опасни светещи гирлянди с неизвестен производител и търговец, пуснал ги на пазара хванаха инспекторите от ДАМТН за първите 10 дни на провежданата от Държавна агенция за метрологичен и технически надзор (ДАМТН) кампания „Безопасна Коледа 2019“. Досега са проверени 587 продукта в над 300 търговски обекта. Сред тях са 232 различни вида електрически светлинни гирлянди. За 88 от тях е установено, че не отговарят на изискванията, защото при 25 няма инструкции за употреба на български език. При други 32 са открити видими несъответствия с изискванията за безопасност. При гирляндите обаче, в сравнение с предишните две години, не са открити продукти на пазара без задължителна маркировка за съответствие CE. От проверените 103 пиротехнически изделия от различни категории, при 40 от тях са установени несъответствия. 11 изделия са били без СЕ маркировка за съответствие; 9 са били без наименование и адрес на икономическия оператор, пуснал продукта на пазара; 20 изделия са били без инструкции за употреба на български език и без предупредителни текстове на български език. включително и електрически изделия и скуишита. При 92 играчки са установени несъответствия на нормативните изисквания. 15 играчки са били без СЕ маркировка за съответствие. 32 са били с инструкции за употреба, които не съответстват по обем и съдържание на изготвените от производителите. При 45 играчки липсва обявено наименование и адрес на отговорния икономическия оператор. Анализът на резултатите от проверките за първите 10 дни на кампанията „Безопасна Коледа 2019“ показва, че както и при проведените коледни кампании през 2016, 2017 и 2018 г. се запазва тенденцията на пазара да се продават играчки без инструкция за употреба или с несъответстваща по обем и съдържание на изготвената от производителя; без наименование и адрес на отговорния икономическия оператор. Броят на откритите играчки без наличието на задължителна маркировка за съответствие значително е намалял, спрямо данните от 2018 г. Също така не са открити играчки, които да не отговарят на съществените изисквания за безопасност (видими несъответствия). При анализа се установи още, че независимо от превежданите през последните години кампании за проверка безопасността на пиротехнически изделия, през 2019 г. продукти. Те са без инструкция или с непълни и/или липсващи предупредителни текстове, свързани с безопасната им употреба. За констатираните несъответствия на проверените по време на кампанията “Безопасна Коледа“ светлинни гирлянди, играчки и пиротехнически изделия, ДАМТН ще предприеме всички законосъобразни действия към отговорните икономически оператори.", "date": "2019.12.10", "title": "Две седмици преди Коледа хванаха опасни светещи гирлянди"}
{"url": "https://www.monitor.bg:443/bg/a/view/shest-stanaha-jertvite-na-vulkana-v-nova-zelandija-183075", "text": "Броят на жертвите след вчерашното изригване на вулкан на новозеландския остров Уайт достигна шест души, предаде Асошиейтед прес. Предполага се, че освен шестте потвърдени жертви са загинали още осем души, които са затрупани под вулканичната пепел на остров Уайт, твърди агенцията. Експерти предупредиха, че е възможно днес да има още едно, по-малко изригване.  Изригването ще има сериозни последици за туризма в новозеландския град Уакатане, използван като база от туристите, които посещават остров Уайт, припомня Асошиейтед прес.", "date": "2019.12.10", "title": "Шест станаха жертвите на вулкана в Нова Зеландия "}
{"url": "https://www.monitor.bg:443/bg/a/view/the-weeknd-oglavi-klasacijata-na-bilbord-za-singli-183046", "text": "Певецът с канадски корени Уикенд оглави за четвърти път в кариерата си класацията Хот 100 на \"Билборд\" за сингли, съобщи сайтът на изданието. Изпълнителят си осигури първенството, след като се изкачи от 32-ра позиция до върха с парчето Heartless. На второ място се нарежда рапърът Пост Малоун, който през изминалите две седмици заемаше челната позиция в чарта със сингъла Circles. Две коледни класики се завръщат в Топ 10 - All I Want for Christmas Is You от 1994 г. на Марая Кери и Rockin' Around the Christmas Tree от 1960 г. на Бренда Лий. Парчетата заемат съответно трето и осмо място. Челната петица в класацията Хот 100 на \"Билборд\" се допълва от певеца Луис Капалди с баладата Someone You Loved и група Maroon 5 със сингъла Memories.", "date": "2019.12.10", "title": "The Weeknd оглави класацията на \"Билборд\" за сингли "}
{"url": "https://www.monitor.bg:443/bg/a/view/prokuraturata-gebrev-ne-e-troven-zaradi-dunarit-183056", "text": "Оръжейният търговец Емилиян Гебрев, който в последните години е използван като пионка от банкера-беглец Цветан Василев, не е тровен заради русенския завод „Дунарит“. Това става категорично ясно от прессъобщение на прокуратурата, в което държавното обвинение дава пълна хронология на разследването по т.нар отравяне на Гебрев, сина му Христо и търговския директор на ЕМКО. Оттам съобщиха, че публикуват информацията по заповед на главния прокурор Сотир Цацаров От хронологията става ясно, че разследващите са изискали пълна информация за търговската дейност на фирмата ЕМКО ООД, собственост на Емилиян Гебрев, чрез която по-късно той се опита да влезе в завода „Дунарит“. В периода около отравянето на Гебрев обаче “от страна на Емилиян Гебрев не са били предприемани действия, свързани с придобиване на предприятието „Дунарит“, поради което твърденията в тази насока и соченето на такива действия като повод за покушението са лишени от основание”, категорични са от прокуратурата. Проверени са и всички сделки на ЕМКО за периода 2014 г. – 2015 г. Една от версиите, по които се работи, е че Сделката е с Министерство на отбраната и за Министерство на вътрешните работи – Национална гвардия на Украйна и е осъществена през декември 2014 г., януари 2015 г. и март 2015 г. От прокуратурата припомнят и хронологията на инцидента, както и разследването му до момента, като Гебрев е приет по спешност във ВМА на 28 април 2015 г. след вечеря с бизнес партньори в ресторант на хотел в София. Спасен е само благодарение на предприетите действия от страна на лекарите. На 29.04.2015 г., със същите симптоми в болница е приет и директорът „Производствена дейност“ в ЕМКО ООД, а на 4 май 2015 г., във ВМА, огтново по спешност, е приет и синът на Емилиян Гебрев. И за тримата първоначалните съмнения са за инсулт, като след проведени изследвания и токсикологични анализи на кръвта, се провежда лечение на остро отравяне в резултат на фосфороорганични съединения. Още на 01.05.2015 г. е образувано досъдебно производство от Софийска градска прокуратура, за опит за убийство. Разследването е възложено на СДВР. Извършени са претърсвания и изземване на веществени доказателства от коли, офиси и жилища, разпитани са множество свидетели, назначени са съдебно – медицински експертизи, както и 13 бр. токсикохимични експертизи. Основната версия, по която се работи към този момент, е опит за отравяне чрез храна. В отработено кафе от кафемашина в дома на Емилиян Гебрев, както и в по дрехи на неговия син са открити следи от хлорпирифос (инсектицид, който е силно токсичен и се ползва срещу вредители по земеделските култури). Следи от такова вещество са открити и в консумирана по време на вечерята на 28 април салата, но те са в минимално количество и се дължат на доказана агрохимическа обработка на селскостопански продукти. Според съдебните медици, диагнозата на тримата най-общо може да бъде определена като „остра интоксикация с фосфороорганични съединения“. На 04.06.2016 г. досъдебното производство е спряно, поради неразкриване на извършителя на престъпленията. На 11.10.2018 г. Емилиян Гебрев изпраща писмо до главния прокурор Сотир Цацаров, в което заявява, че отровата, използвана срещу него, е от семейството на „Новичок“, като прави паралел със случая „Скрипал“. В резултат на това писмо на 15 октомври СГП възобновява разследването, а на 19.10.2018 г. между главния прокурор Сотир Цацаров, министърът на вътрешните работи Младен Маринов и председателят на ДАНС Димитър Георгиев е подписано споразумение за създаване на специализирано звено за подпомагане на разследването по конкретното дело. То е възложено на екип от прокурори, разследващи полицаи, други полицейски служители от състава на СДВР и агенти на ДАНС. В хода на работата, след координация с партньорски служби и Посолството на Великобритания, са осъществени Установено е също, че още през юни 2015 г., Гебрев е възложил на частни начала, чрез ВМА, токсикологично изследване на проби от кръв и урина, на финландската лаборатория VERIFIN. Заключението от това изследване е придобито от разследващите органи за първи път на 23.10.2018 г.. То потвърждава, че в изпратените проби има следи от две съединения, съдържащи фосфор. До финландските власти е изпратена и Европейска заповед за разследване, с цел придобиване на допълнителна информация. Извършени са множество разпити на свидетели, назначени са нови експертизи, по линия на международния обмен са получени данни за самоличността на лицата, участвали според воденото във Великобритания разследване в покушението срещу Сергей и Юлия Скрипал. От направените сравнения в базите данни на МВР и ДАНС е установено, че един от тях – като втората визита е с влизане на 24.04.2015 г. (през летище Бургас) и излизане на 28.04.2015 г. (през летище София). Установени са лицата, също граждани на Руската федерация, които са придружавали Федотов при неговите посещения у нас, както и другите такива руски граждани, пътували в България с тях. Установени са и значителна част от техните маршрути, а също, че някои от тези лица са ползвали за настаняване столичен хотел, находящ се непосредствено до сградата, в която през 2015 г. се е помещавал офиса на ЕМКО ООД, с изрично настояване за конкретна стая, осигуряваща пряко наблюдение на входа на подземния паркинг на сградата. От особено значение за хода на разследването е открит и иззет видеозапис от охранителни камери на въпросния паркинг. Назначената у нас видеотехническа експертиза в НИК – МВР не е в състояние да получи образ, годен за идентификация, поради което е изпратена молба за правна помощ до САЩ и нова видеотехническа експертиза е възложена на лаборатория на ФБР, уточниха от прокуратурата. До британските власти са изпратени две Европейски заповеди за разследване, като с първата се изискват всички данни за руснаците от случая „Скрипал“, а с втората се иска сравнение на установените от доклада на VERIFIN химически съединения с веществото, установено и определено в британското разследване като „Новичок“. До настоящия момент, изпълнение на Европейските заповеди за разследване няма. От прокуратурата подчертават също, че досъдебното производство в СГП за отравянето на Гебрев и още двама няма общ повод и действия по разследването с това, водено в Специализираната прокуратура срещу Емилиян Гебрев и други лица. По тези дела Гебрев се сдоби с две обвинения – източване на „Дунарит“ и пране на пари в полза на Цветан Василев и руските му високопоставени покровители, с ред които и Константин Малофеев. От държавното обвинение са категорични, че не са основателни и твърденията, че на Гебрев не се предоставяла информация за хода на досъдебното производство. „Правата му, включително и това за запознаване с материалите по делото, са визирани в НПК и това е редът за осъществяването им. Разследването по досъдебното производство продължава, като от особено значение са резултатите от видеотехническата експертиза, възложена на ФБР, както и от двете Европейски заповеди за разследване, изпратени до Великобритания”, завършват от прокуратурата. От прокуратурата съобщиха още, че в поредно писмо на Емилиян Гебрев до главния прокурор от 6 декември се прави искане българските власти да се обърнат към Организацията за забрана на химическото оръжие /ОЗХО/ и да поискат техническа помощ от нея за установяване на действителния състав на веществото, причинило острото отравяне на него, сина му и техническия директор на фирмата. Съгласно законодателството, органът, който у нас осъществява международното сътрудничество с ОЗХО, е Междуведомствената комисия за експортен контрол и неразпространение на оръжията за масово унищожение към министъра на икономиката. На 21.02.2019 г., наблюдаващите прокурори по досъдебното производство са отправили официално искане до тази комисия за контакт с ОЗХО, за да бъде възложено изследване на организацията или на нейни експерти на вида и състава на веществото, причинило отравянето на Гебрев, сина му и търговският директор на ЕМКО. Заявена е готовност за предоставяне на пълен достъп до материалите по делото и поемане на всички разходи. След размяна на кореспонденция с Министъра на икономиката и Министъра на външните работи, на 12.06.2019 г. прокуратурата е уведомена, че „ОЗХО има готовност да окаже техническа помощ на Република България, в това число и да направи оценка на химическото вещество, причинило отравянето, ако такава бъде поискана официално. Изрично е подчертано, че тази помощ следва да бъде поискана от българското правителство по официален път, т. е. чрез вербална нота от МВнР. Според изпратеното до главния прокурор Сотир Цацаров уведомление обаче „представителите на ОЗХО изрично са се позовали на двустранното споразумение за привилегиите и имунитетите на ОЗХО, с което са дали сигнал, че организацията няма да предостави свои експерти за ангажиране на целите на наказателно производство.", "date": "2019.12.10", "title": "Прокуратурата: Гебрев не е тровен заради „Дунарит“"}
{"url": "https://www.monitor.bg:443/bg/a/view/angel-s-posrebreni-krile-otide-pri-mlad-spasitel-183068", "text": "Голямата награда на конкурса „Добрият Самарянин“, която се връчва в Стара Загора за девети пореден път тази година отиде при 21-годишния Теодор Тодоров от село Мъдрец, община Гълъбово , който с риск за живота си спаси поразен от волтова дъга баща на 6-годишно момиченце, водач на лек автомобил, който катастрофирал тежко в близост до дома му. Статуетката на Добрия самарянин, изработена от художника Иван Костов бе връчена на официална церемония в голямата за на оперния театър в Града на липите от организаторите на проявата, сдружение „Самаряни“, които припомниха че сред носителите й през годините са осем достойни мъже и жени, които са направили добро за хора, които дори не са познавали . Пръв неин носител през 2011 година стана Стефан Иванов, който с риск за живота си спаси пътници от горящ автобус по автомагистрала „Тракия“. Тази година на пощата на „Самаряни“ са постъпили 6 предложения : приемното семейство на Тони и Иван Николови; Теодор Тодоров; неформалната група „Брат за Брата“; добротворецът от Албания Лео Кадели , създател на платформата „Приятели, помагайте!“; екипът на дома за медико-социални грижи за деца , огнеборците и хората, които спасиха при пожар в съседство живота на 40 невръстни и болни деца и Валентина Андрейчева, помогнала на изпаднало в риск от насилие на улицата момиче.Част от номинациите са направени от кореспондентския екип на телевизия  BtV Дарина Колева и Светослав Стоянов. Наградата на публиката, гласувала в Интернет отиде при групата „Брат за Брата“, участваща в различни трудни ситуации и подпомогнала семейство с изгоряло при стихиен пожар дом. За пореден път бе връчена и награда на старозагорския омбудсман, тя беше за спасителите на децата от ДМСГД и съветниците Николай Диков и Николай Овчаров, включили се като доброволци в огнеборски екип. Специално участие в церемонията взе формация „Overground Brass Band“, която на 12 декември ще представи съвместно с Akaga Brass“проекта си „Покажи ми музиката“, в който за пръв у нас с жестомимичен превод  ще се даде възможност на хора със слухови увреждания да се докоснат до съвременната българска музика.", "date": "2019.12.10", "title": "\"Ангел с посребрени криле\" отиде при млад спасител"}
{"url": "https://www.monitor.bg:443/bg/a/view/evroekspert-regulacijata-na-dannite-shte-vyrne-kontrola-vyrhu-tjah-183053", "text": "Нужно да се въведат регулации и права за данните, които да върнат контрола върху суверенитета им, заяви генералният секретар на европейската организация по киберсигурност Луиджи Ребуфи, който беше почетен гост на кръглата маса на тема \"Публично-частно партньорство в сферата на киберсигурността: Инвестиционни политики\". Той посочи, че най-добрият начин за справяне с проблемите, които усилената дигитализация поставя пред нас, е партньорството на публичния и частния сектор. Ребуфи допълни, че това взаимодействие се гради на доверие и позволява диалог, в който се посочат заплахите за сигурността на представителите частния сектор и се дискутират методите за преодоляването им. Експертът заяви, че на Европейско ниво се обсъждат редица законодателни инициативи, чиято главна цел е да се установи кой ще бъде отговорен в случай на криза и изтичане на ценна информация. По време на дискусията вицепремиерът Марияна Николова постави акцент върху киберетиката като ключова за опазването на киберсигурността. Важно да сме етични във взаимодействието между държавата, бизнеса и гражданите в информационното пространство, заяви Николова Тя съобщи, че предстои да бъде сформиран Съветът по Киберсигурност, чието първо заседание ще е в началото на 2020 г. Негов национален координатор и секретар ще бъде Явор Колев – директор на „Киберпрестъпления“ в ГДБОП. В дебатите ще бъде включена и киберетиката, която според експертите е ключова за сигурността. „Киберсигурността зависи не само от регулациите, но и от нашето поведение. Kиберетиката в информационното общество е много важна за нас. Тя ще залегне и в нормативната база в публичния сектор като Кодекса за поведението на служителите в държавната администрация“, допълни Николова. Тя също така уточни, че е нужна платформа за киберсигурност в ЕС, поради зачестилите инциденти.", "date": "2019.12.10", "title": "Евроексперт: Регулацията на данните ще върне контрола върху тях"}
{"url": "https://www.monitor.bg:443/bg/a/view/federacijata-po-pluvane-izkluchitelno-uspeshna-godina-183064", "text": "Една от най-успешните години за българското плуване изпращат националите ни в този спорт след европейското първенство за мъже и жени в Глазгоу, Шотландия. \"Имаме много силни резултати, а и два А норматива. Готови сме за 2020 година\", похвали се президентът на федерацията ни по плуване Георги Аврамчев. Той се надява, че поне още двама-трима от младите ни таланти ще покрие норматив А за участие на олимпийските игри в Токио. Националният селекционер Кристиян Минковски подчерта, че на европейското българите са направили 14 национални рекорда. \"Изключително доволен съм от всички състезатели. Оптимист съм за следващата година. Ние винаги на първо място искаме плувците ни да реализират потенциала, който имат\", коментира още Минковски. Най-младият ни спортист с квота за Олимпиадата, 16-годишният Йосиф Миладинов сподели, че приема постижението си само като първа стъпка за него в плуването, а европейското е било ценен опит за конкуренцията, с която занапред ще се сблъсква при мъжете. Детайлите по подготовката му до Игрите все още се уточняват, като от федерацията разкриха, че са отправили покана към личния треньор на Миладинов за съвместни лагери в България. Други двама от обещаващите ни плувци - Йордан Янчев и Калоян Левтеров също отчетоха годината като успешна и споделиха впечатленията си, че се приближават до конкурентите си.", "date": "2019.12.10", "title": "Федерацията по плуване: Изключително успешна година"}
{"url": "https://www.monitor.bg:443/bg/a/view/djado-koleda-pristigna-v-dobrich-s-elena-rudolf-ot-laplandija-183058", "text": "Северният елен Рудолф се превърна в истинска атракция за жителите на Добрич, теглейки шейната на Дядо Коледа в центъра на града. Рудолф е внесен от Лапландия преди 3 години и се отглежда в подножието на Националната обсерватория „Рожен“, край село Момчиловци, в стопанството на фермера Драгни Георгиев. Еленът е докаран тайно в Центъра за защита на природата и животните в Добрич в събота, с лицензиран транспорт и ще остане да радва малчуганите до събота, 14 декември. Укриван е в стаичката на муфлоните до понеделник вечерта, когато заедно с Дядо Коледа дефилираха на площад „Свобода“, където кметът Йордан Йорданов и белобрадият старец запалиха светлините на Коледната елха. За четвърта поредна година жителите на Добрич се радват на живо коледно дръвче, високо 12 метра и украсено с 4000 лампички, коледни украшения и сребърни гирлянди. Рудолф е единственият северен елен не само в България, а и на Балканския полуостров, каза директорът на зоопарка Християн Христов. За късмет на добричлии, Рудолф в момента е с разкошни рога, дълги около 1 метър. Те скоро ще паднат, тъй като всяка зима този вид елени сменя рогата си. Сега Рудолф се шири в загражденията на кенгурата, храни се с мъхове и лишеи, с люцерна. При интерес от големи групи ще бъде изведен на открита територия за снимки, обещават от зоокъта.    ", "date": "2019.12.10", "title": "Дядо Коледа пристигна в Добрич с елена Рудолф от Лапландия"}
{"url": "https://www.monitor.bg:443/bg/a/view/turski-hotelieri-skochiha-sreshtu-danyka-za-prestoj-183059", "text": "Въвеждането на данък за престой в турски хотели ще бъде неприятна изненада за туристи, които вече са предплатили почивките си за Турция за 2020 г. Това заяви ръководителят на Федерацията на турските хотелиери Осман Айък, цитиран от световните агенции. Той посочи, че събирането на данъка от туристи, които вече са платили почивките си, може да бъде проблемно за туроператорите. Гостите ни са платили за почивки за 2020 г. още преди решението за въвеждането на данъците за престой в хотели. Това ще се превърне в истинска неприятна изненада за тях. По закон ще трябва да налагаме този данък на клиентите ни, посочи Айък. На 7 декември въпросният вече бе обнародван и предвижда допълнителен данък от 2% за престой в хотели на територията на страната. Първоначално - от 1 април до края на 2020 г., данъкът ще бъде в размер на 1%. Хотелиерите ще трябва да го маркират в сметките на клиентите за престоя им в хотел. Данъкът ще бъде налаган за престой в хотели, мотели, апартаменти, къщи за гости и къмпинги. Законът важи и за посещения в развлекателни паркове, аквапаркове, ресторанти към хотели и др. Данъкът няма да бъде налаган за престой в студентски общежития, пансиони и почивни станции за учащи.", "date": "2019.12.10", "title": "Турски хотелиери скочиха срещу данъка за престой"}
{"url": "https://www.monitor.bg:443/bg/a/view/otcepiha-carigradsko-sled-katastrofa-na-benzinostancija-183062", "text": "Катастрофа с автомобил стана на бензиностанция OMV на столичния булевард \"Цариградско шосе\". Инцидентът е настъпил в 14.00 ч. По първоначална информация има изтичане на газ в района на обекта, което не може да бъде спряно преди пристигането на специализирани екипи. Движението в посока \"Младост\" от Четвърти километър до Окръжна болница беше спряно пристигналите на мястото полицаи. В района бяха изпратени пожарни автомобили. Заради инцидента са се образували и задръствания. На мястото на произшествието са изпратени цистерна и маркуч, които да източат газта. Няма опасност за населението, а чакащите на спирките в близост до мястото са транспортирани с автобуси, информира директорът на дирекция „Аварийна безопасност“ към Столична община Красимир Димитров. Няма пострадали при инцидента, съобщават от главна дирекция \"Пожарна безопасност и защита на населението\". Временно движението се осъществява в локалното платно. \"Движението по булевард \"Цариградско шосе\" в посока изход временно е спряно в участъка от 4-ти километър до бул. \"Брюксел\". Причината е пътно-транспортно произшествие при бензиностанцията до Окръжна болница\", съобщи междувременно във Фейсбук и кметът Йорданка Фандъкова. От Центъра за градска мобилност обясниха, че маршрута на тролейбусите 5 и 8 беше за кратко сменен, но в момента движението е възстановено. Всички автобуси 1, 3, 5, 6, 76, 84,1 84, 204, 213 и 604 се движат по локалното шосе в посока \"Младост\".", "date": "2019.12.10", "title": "Отцепиха „Цариградско“ след катастрофа на бензиностанция (ОБНОВЕНА)"}
{"url": "https://www.monitor.bg:443/bg/a/view/goshtavame-lara-fabian-bez-gluten-i-laktoza-183047", "text": "Личен готвач ще се грижи за супер специалното меню на белгийската звезда Лара Фабиан по време на визитата й у нас за големия й концерт в зала Арена Армеец на 16 декември. Датата е част от световното турне на певицата „50“. За шоуто си тя пристига с голям екип, а добрата си форма дължи на строг режим. Затова пътува и с готвач, които стриктно следи в ястията й да няма глутен и лактоза. На масата й ще бъдат сложени органична и био храни, и ще бъде осигурено висококачествено френско шампанско. Звездата стартира турнето си „50“ по-рано през годината и то ще продължи и през 2020 г. По време на обиколката, Лара Фабиан подарява на своите фенове незабравими емоции с най-обичаните си хитове като Je T’aime, Je suis Malade и Adagio, както и песни от новия 14 албум Papillon. С над 20 милиона продадени албума по света, изпълнителката е най-успешната белгийска певица на всички времена. Тя е носителка на редица отличия, сред които два пъти Световна музикална награда за най-продаван бенелюкски изпълнител, награда Felix за Най-добър женски изпълнител, френската награда Victoires de la Musique и други. Все още има налични билети за концерта на Lara Fabian в София на 16 декември в мрежата на Eventim.", "date": "2019.12.10", "title": "Гощаваме Лара Фабиан без глутен и лактоза"}
{"url": "https://www.monitor.bg:443/bg/a/view/sybirat-pari-za-izgrajdane-na-hram-vyrhu-razrushen-cyrkoven-kompleks-183060", "text": "Църковното настоятелство при храм „Св. Пантелеймон“ в чирпанското село Стоян Заимово набира средства за построяване на параклис в местността Голямата черква, на около 1 км на северозапад от селото, върху мястото на разрушен църковен комплекс – вероятно манастир, от Средновековието, съобщава . Предвижда се първоначално да се направи интердисциплинарно проучване на терена и въз основа на получените резултатите да се проектира новия храм, който да бъде възможно най-близък до някогашния. Голямата черква придобива популярност след множество случки и видения на местни жители, които много скоро стават публично достояние. Те са и причината за създаването на инициативния комитет по възстановяването на светинята. Една от най-интересните истории за мястото е тази, разказана от покойния вече Иван Желев. Тя е записана преди няколко години от журналиста от Чирпан Златка Колева, понастоящем член на инициативния комитет. Ето и самия разказ, който съдържа сведения за историята на Голямата черква: „През 1999 г. отидох си на село Стоян Заимово. Там една жена с името Стойка Вътева имаше същото видение. Много пъти като си ида на село тя ми говори, че е ходила на местността Голямата черква, там виждала човешка кръв, трупове на мъже, жени и малки деца. Тя ми говори да отидем двамата, дано аз открия нещо чрез моето видение. На 17 юли, беше ден петък, двамата тръгнахме, обаче дойдоха и други жени. Имаше и малки деца. Щом наближихме мястото, Стойка се спря, бутна ме по рамото и каза: Виждаш ли нещо? В този момент аз виждам човек изправен, като че ли пастир. Като стигнахме до него, този човек ми продума: „Аз стоя тук, посрещам и изпращам своите гости, обаче съм невидим за тях.“ Аз го попитах защо мястото се казва Голямата черква? Той ми каза: „През 1208 г. горе, на Градището се започна да се строи наблюдателна отбранителна зона, тя се работи доста години. В района имаше малък параклис, той носеше името „Възнесение Господне“. Тъй като на това място не допущаха да ходят странични хора да ходят на черква аз, Пантелеймон, се явих на човек, който беше избран от Бога, имаше видение, те бяха трима души братя, той бе средният. Аз му казах да направят голяма църква долу, на определено място. През 1212 г., месец март започнаха да строят голям Божи дом, като манастир, той се обитаваше от мъже, които обслужваха хората, които идваха като вярващи хора в Бога. Те дохождаха болни – духовно и телесно, отиваха си здрави. Църквата получи голяма благодат Божия и помага на хората чрез Светия Дух. Черквата работи 305 г. В един съботен ден, чер за тях, бяха се събрали много хора – мъже, жени, малки деца. Дойдоха турски хайдуци, нападнаха църквата и избиха много невинни хора, мъже, жени и малки деца. Имаше 8 човека монаси, те се затвориха в църквата, турците разбиха вратата и тогаз, когато ми каза това нещастие аз като на телевизор виждам младо момче монах вдигнало ръце нагоре и се моли за пощада, обаче и тях избиха. Аз се обърнах към св. Пантелеймон и го попитах с какво мога да помогна аз на хората да повярват на това. Той ми каза: Направи паметна плоча с Христовия кръст, сложи образа на Христос, Божията майка и на мен, Пантелеймон. Ние заедно ще посрещаме и изпращаме своите гости богомолци. Ще им помагаме от каквато и да е нужда имат. Дотук беше нашият разговор със св. Пантелеймон…“ Преди години мястото е посетено от научни работници. Те регистрират основи на християнски храм и други сгради, а също пръснати из целия терен строителни материали и керамика. Скоро след полагане на кръста, започват и разкопки. Археолозите установяват, че тук действително е имало манастир от XII век, а кръстът е положен в олтара на черквата. Обектът е обявен за паметник на културата, но отново потъва в забвение, забравен от институциите. Освен Голяма черква в района на с. Стоян Заимово се знаят и други черковища: Гергьовска черква, Медна черква, Брайкова черква, Свети Илия. Всичко това навежда на мисълта, че тук някога е съществувал не само един манастир, а цял комплекс от манастири и църкви. За параклиса, който се планира да бъде издигнат в местността Голямата черква, Община Чирпан е дала терен. Вече се изготвят разрешенията за строеж. За градежа са необходими 30 000 лева, от които до момента са събрани около 10 000. Кампанията се прави и поради това, че в района няма нито един действащ храм.", "date": "2019.12.10", "title": "Събират пари за изграждане на храм върху разрушен църковен комплекс"}
{"url": "https://www.monitor.bg:443/bg/a/view/vlado-iliev-grabna-sporten-ikar-za-2019-godina-183057", "text": "Биатлонистът Владимир Илиев спечели \"Спортен Икар\" за 2019 година. Голямата награда на фондация \"Български спорт\" Илиев заслужи със сребърният медал в старта на 20 км от световното първенство в Йостерзунд, Швеция - изключително постижение за българския биатлон. Националът има и шесто място на европейското първенство в Мински, Беларус. Звездата ни в леката атлетика Ивет Лалова пък грабна приза в категория \"Шампионско дълголетие\". Лалова си осигури олимпийска квота за Игрите в Токио, а на световното първенство в Доха, Катар участва във финала на 200 м. Управителният съвет и журито на фондация \"Български спорт\" обявиха и останалите отличени за 2019 година. В избора се включиха освен спортни специалисти и журналисти, и популярни личности от изкуството и културата като Йорданка Христова, Марин Янев и Люси Дяковска. \"Мисля, че така получаваме баланс при определянето на наградите\", коментира олимпийската ни шампионка Здравка Йорданова. Церемонията по награждаването пък ще се проведе на 17 декември от 11:00 часа в Националната художествена галерия. В категория \"Млад и проспериращ спортист\" наградените са 17-годишната състезателка по модерен петобой Светла Згурова, която е световна и европейска шампионка за девойки и 16-годишният плувец Йосиф Миладинов, който е трети в света при юношите и взе олимпийска квота за Токио. Специален приз на фондация \"Български спорт\" получават европейския шампион и бронзов медалист от световното по вдигане на тежести Божидар Андреев, еврошампионката на гюле в зала Радослава Мавродиева, бронзовият медалист от световното по бокс Радослав Панталеев и световният вицешампион на 500 м едноместно кану Ангел Кодинов. Състезателката по ловна стрелба Селин Али е избрана в категория \"Пробив в световния спорт\", а в за \"Достойно представяне\" наградените са петкратната световна шампионка по самбо Мария Оряшкова, световната вицешампионка по борба Тайбе Юсеин и световния шампион в леката атлетика Християн Стоянов. В категория \"Впечатляващо представяне\" призьор е носителката на Световната купа на сабя за жени до 20 г. Йоана Илиева. Наградата на \"Феърплей\" е за лекоатлета Момчил Караилиев за това, че помогна на конкурента си Борис Линков на републиканското първенство, а за \"Висок спортен дух\" отличените за 2019 г. са 11-годишният Калоян Кичуков, спасил 6-годишно момче от Русия и 92-годишният плувец Танчо Тенев, спечелил общо 7 медала от световното мастърс първенство в Южна Корея. Специален приз е присъден на Българската федерация по баскетбол, която чества 100-годишен юбилей, а отбор на годината е националният тим по баскетбол за жени до 20 г., воден от треньора Таня Гатева, който спечели еврошампионата в дивизия Б и се класира в елитната група.", "date": "2019.12.10", "title": "Владо Илиев грабна \"Спортен Икар\" за 2019 година"}
{"url": "https://www.monitor.bg:443/bg/a/view/berluskoni-zatvarjal-ustite-na-gyrlite-si-s-vili-za-800-hil-evro-183051", "text": "Силвио Берлускони бил предоставил на хубавиците Барбара Гуера и Алесандра Сорчинели за ползване до живот и безплатно две негови вили, всяка от които му струвала по 800 хил. евро. Двете знойни дами били активни участнички в прочулите се преди десетина години секс-купони „бунга – бунга“ на експремиера и той бил буквално принуден да им направи страхотния подарък. Ами пищните гърли го заплашвали да се разприказват за неговите секс-оргии докато бил начело на правителството на Италия на т.нар. процес „Руби №1“ в Милано. На него Берлускони бе подсъдим за секс с малолетната навремето мароканска проститутка Карима Ал Махруг, известна повече с прякора Руби, както и за злоупотреба със служебното си положение при измъкването й от арест. През юни 2013 г. трибуналът в Милано му даде за двете деяния седем години затвор, но по-късно четирикратният премиер бе напълно оправдан от третата, последна инстанция в италианското правораздаване. За направения от Силвио подарък на Барбара Гуера и Алесандра Сорчинели разказа вчера пред магистратите в Милано архитектът и приятел на бившия министър-председател - Иво Мария Редаели. Той бе разпитан в рамките на съдебното дирене „Руби №3“, където 83-годишният Берлускони и още 28 души – сексбомби от някогашния му „харем“, както и негови съмишленици, са подсъдими за корумпиране на свидетели и рекет по време на първия процес, известен с прякора на мароканската проститутка. Според обвинението само и само за да отърве решетките, експремиерът бил запушил устите на куп свидетели и свидетелки с милиони евро с цел те да не свидетелстват срещу него. В същото време той бил станал и жертва на рекет, тъй като мнозинството най-вече измежду фаворитките му го заплашвали непрекъснато, че ще „пропеят“ пред магистратите, ако не ги обсипе с много пари. Сред тях според архитекта Редаели били възнаградените с баровски вили Барбара и Алесандра, като преди да получи своята, първата девойка заплашвала, Силвио, че щяла да извади компрометиращо го видео, което да занули репутацията му на сваляч и секс-атлет.", "date": "2019.12.10", "title": "Берлускони затварял устите на гърлите си с вили за... 800 хил. евро!"}
{"url": "https://www.monitor.bg:443/bg/a/view/otlagat-koncerta-na-bet-hart-v-sofija-poradi-zaboljavane-183044", "text": "Концертът на Бет Харт, който трябваше да се състои тази вечер в столичната зала „Арена Армеец“, се отлага. Певицата е на български терен, но е с тежък грип и не е в състояние да излезе на сцената и да пее, казаха организаторите от \"БГ саунд стейдж\". В момента се договаря първата възможна дата за 2020 година, която ще бъде обявена съвсем скоро. Билети за нея ще важат без презаверка. Те могат и да бъдат върнати, но след като бъде обявена новата дата. Харт поднася своите извинения на българската публика и се надява скоро да се срещне с нея.", "date": "2019.12.10", "title": "Отлагат концерта на Бет Харт в София поради заболяване "}
{"url": "https://www.monitor.bg:443/bg/a/view/policai-dali-na-djus-uyrls-lekarstvo-sreshtu-predozirane-predi-smyrtta-mu-183034", "text": "Рапърът Джус Уърлд, който трагично почина на летище Мидуей в Чикаго, е получил лекарство срещу предозиране на опиоиди малко преди кончината му. Това се е случило, докато органите на реда са претърсвали частния му самолет. След като полицаите видели, че певецът е неадекватен, те му връчили антидота Наркан, каквато е практиката в подобни случаи. Приятелката на Уърлд казала, че той пие опиоидното болкоуспокояващо Перкоцет. Двамата са чакали самолета му на летището Мидуей, след като имало сигнал, че в него има оръжие и наркотици. Припомняме, че  , като по-късно днес се очаква да бъде направена аутопсия. В момента се води разследване по случая.", "date": "2019.12.10", "title": "Полицаи дали на Джус Уърлс лекарство срещу предозиране преди смъртта му"}
{"url": "https://www.monitor.bg:443/bg/a/view/pochina-vokalistkata-na-roxette-183055", "text": "Вокалистката на Roxette Мари Фредриксон е починала на 61-годишна след дълго боледуване, това съобщи семейството й в официално съобщение. Харизматичната шведка, която създаде култовото дуо заедно с Пер Гесле през 1986 г, е изгубила борбата за живота си в понеделник сутрин. „С голямо прискърбие съобщаваме, че един от най-големите ни и обичани артисти си отиде. Мари Фредриксон е починала сутринта на 9 декември като следствие от предишно заболяване“, написаха близките й. Те допълват, че тяхната съпруга и майка ще бъде погребана в тесен кръг само с най-близките членове на семейството. Мари и съпругът й Микаел имат две деца – 26-годишна дъщеря Инез Джозефин и син Оскар на 23. Мари се пребори с тежката диагноза рак на мозъка през 2002 г., която й беше поставена след като припадна в дома си. Като част от Roxette тя зарадва й българските меломани с уникален концерт на стадион „Георги Аспарухов“ през 2011 г. , а през 2015-та отпразнуваха 30 години на сцена в „Арена Армеец“.", "date": "2019.12.10", "title": "Почина вокалистката на Roxette"}
{"url": "https://www.monitor.bg:443/bg/a/view/potvyrdiha-uslovna-prisyda-na-kmeta-na-obshtina-septemvri-183037", "text": "Пловдивският Апелативен съд потвърди решението на Окръжния съд в Пазарджик, с което на 2 години и 6 месеца условно бе осъден кметът на община Септември Марин Рачев. Наказанието е с изпитателен срок от 4 години. Присъдата бе постановена за укриване на данъци през периода 14 февруари 2005- 5 април 2007 г., когато в качеството си на едноличен търговец и при условията на продължаващо престъпление, Рачев е избегнал плащането на данъци в особено големи размери- 118 923 лв. Информацията, подадена в данъчните декларации, е невярна, категорични са апелативните магистрати от града под тепетата. Настоящият кмет на Септември ще трябва и да заплати в полза на бюджета на съдебната власт по сметка на Пловдивския апелативен съд 4604 лв. и 24 ст. държавна такса върху уважения размер на гражданския иск. Решението не е окончателно и подлежи на обжалване или протест пред Върховния касационен съд. В края на септември Комисията за противодействие на корупцията и за отнемане на незаконно придобитото имущество внесе иск за отнемане на 9 млн. 300 х.лв. от Рачев. Въпреки съдебното преследване той бе избран за втори мандат за кмет на общината в Септември.", "date": "2019.12.10", "title": "Потвърдиха условна присъда на кмета на община Септември"}
{"url": "https://www.monitor.bg:443/bg/a/view/nov-sluchaj-na-a-ch-s-v-oblast-dobrich-183061", "text": "Нов случай на Африканска чума при свинете е регистриран на територията на област Добрич, стана ясно след заседанието на Областната епизоотична комисия. Става въпрос за диво прасе, отстреляно от ловна дружинка на село Дончево. Животните били две, само едното е с положителна проба. Обявена е 200 кв. км инфектирана зона в района на с. Дончево, община Добричка. Тя е разпределена на три зони – А, Б и В, като в зона А е забранен ловът и само служители на горските и ловни стопанства и сдружения извършват претърсвания два пъти седмично през първия месец, каза директорът на ОДБХ Добрич д-р Анелия Андонова, като отбеляза, че те се правят без кучета, а другите две зони – Б и В, са повишени мерките за биосигурност. „Отмяна на мерките и инфектираната зона става 6 месеца след регистрирани последен случай. Целта на повишената биосигурност е запазването на индустриалните ферми“ – припомни д-р Андонова.   Председателят на ловно-рибарско сдружение „ЛРД – Добрич“ Илия Михайлов гарантира, че ловците стриктно следят за спазване на мерките за биосигурност и съвместно със служители на Горско стопанство извършват претърсвания в района.", "date": "2019.12.10", "title": "Нов случай на свинска чума в област Добрич"}
{"url": "https://www.monitor.bg:443/bg/a/view/dve-ot-tri-stoki-vyv-verigite-sa-bylgarski-183054", "text": "Две от три стоки или 67% от предлаганите стоки в големите търговски вериги са български. Това показват данни от анкетата на Сдружението за модерна търговия. Родните производителите, които зареждат магазините наброяват около 200. Най-голям е делът на българските марки при месните продукти - 76%, а след тя се нарежда хлябът с 73 на сто. Млечните продукти заемат 64%, а за плодовете и зеленчуците остават 57 на сто. Въпреки че са с най-нисък дял, плодовете са били най-купувани от големите вериги през последната година. Повече от 111 хил. тона са изкупени от българските производители - в тях влизат над 15 хил. т ябълки, почти 28 000 тона картофи, 27 хил, тона дини и пъпеши и над 10 000 тона домати. Малко над 40% са вносните продукти в категория „Плодове и зеленчуци“, а причината е географското положение на страната и невъзможността тук да бъдат отглеждани банани, ананаси, мандарини, портокали, манго. Интересното е, че в някои от веригитевече може да бъде открито киви с произход България, а доскоро този плод беше само вносен. Към края на ноември 2019 г. производството на ябълки у нас е малко над 50 000 тона, а четирите най-големи търговски вериги са продали около 30% от тях или 15 000 тона. Същото се отнася и за картофите. Произведени са 147 хил. тона, сочат данни на Министерството на земеделието, храните и горите. Резултатите от анкетата показват още, че 20% от продажбите са реализирани от най-големите 4 търговски вериги. 38 на сто от продуктите от собствените марки на веригите се произвеждат от някой от близо 200 български производители, с които работят. Категорията „Месо и месни продукти“ е първенец с 63.5%, а „Хляб и хлебни изделия“ е след него с 56%.", "date": "2019.12.10", "title": "Две от три стоки във веригите са български"}
{"url": "https://www.monitor.bg:443/bg/a/view/kasi-gushna-momichence-183043", "text": "Певицата Каси гушна първата си рожба. Тя е дарила с дъщеричка съпруга си - персоналният треньор Алекс Файн. Според сайта TMZ родителите, които все още не са потвърдили радостната вест, са избрали името Франки за първата си рожба. 33-годишната звезда каза заветното „да“ на Файн през септември, само месец след като оповести годежа си с него. Припомняме, че Каси обяви новината, че е в очакване на наследник, скоро след като се раздели с Шон \"Диди\" Кумс след страстна 11-годишна връзка. Изпълнителката на Me & U обяви публично през декември миналата година, че в живота й има нов мъж. В медийното пространство се завъртяха слухове, че Каси е имала афера с доста по-младия Файн и заради това е изоставила Диди.", "date": "2019.12.10", "title": "Каси гушна момиченце"}
{"url": "https://www.monitor.bg:443/bg/a/view/ministyr-ananiev-otkri-renovirana-onkoklinika-za-1-4-mln-leva-183063", "text": "Напълно обновената и реновирана Клиника по медицинска онкология в Специализираната ракова болница откри здравният министър Кирил Ананиев. На събитието присъства и председателят на здравната комисия в парламента д-р Даниела Дариткова. „Преди години двата тази част на сградата, на два етажа, беше производствена база на Националния център по трансфузионна хематология, но днес, с помощта на средства от Министерството на здравеопазването в размер на 1,4 млн. лева, болницата има обновена клиника, отговаряща на всички европейски изисквания“, каза министър Ананиев. „Предстои обновяването и на Клиниката по нуклеарна медицина, в която ще има и високотехнологична техника, с която разполага само нашата болница“ съобщи директорът на лечебното заведение д-р Стефан Константинов. След завършването й се предвижда в нея да бъде инсталиран най-модерният ПЕТ КТ скенер в Югоизточна Европа. Апаратурата трябва да започне да обслужва пациенти през първата половина на 2020 година. Очаква се така клиниката да се превърне в една от най-модерните в страната, отговаряща на всички условия за европейско лечение и безопасност на пациентите, заявиха от лечебното заведение. Министър Ананиев посочи, че просрочените дългове на болницата към август 2017 г. са били 8 млн. лв., а към момента задълженията й възлизат на 1,8 млн. лева. По думите на директора д-р Константинов болницата ще завърши тази година без просрочени задължения. През лечебното заведение всяка година преминават 13 хиляди болни, като само през реновираната клиника - по 700 на месец, каза проф. Галина Куртева, началник на Клиниката по медицинска онкология. Университетската специализирана болница за активно лечение на онкологични заболявания СБАЛО е най-голямото и престижно специализирано заведение за лечение на онкологични заболявания в страната, което осигурява болнично медицинско обслужване на повече от 13 000 души годишно, обясниха от там. На нейна територия се намира най-големият лъчетерапевтичен комплекс в България, изграден в периода 2010-2016 г. с помощта на европейско финансиране. Болницата предлага комплексно лечение на пациентите си съобразно най-добрите световни практики. В лечебното заведение се извършва хирургична дейност, медикаментозно лечение и лъчелечение.", "date": "2019.12.10", "title": "Министър Ананиев откри реновирана онкоклиника за 1,4 млн. лева"}
{"url": "https://www.monitor.bg:443/bg/a/view/borisov-se-sreshtna-s-amerikanski-energijni-eksperti-video-183049", "text": "Премиерът Бойко Борисов се срещна с американски енергийни експерти, които са на визита у нас в продължение на няколко дни. \"Най-важното е, че президентът Тръмп разбра, окуражи ни, че като членове на НАТО сме изключително лоялни и добри партньори за пример. Второ - че Балкански поток и интерконекторът с Гърция не се бият, а се подпомагат за истинската диверсификация на целия регион. И трето - че ядрената енергетика не трябва да живее под някакви догми, особено когато говорим за зелени енергии, чистота на въздуха, качество на живот“. Това заявил министър-председателят Бойко Борисов на срещата си с експерти от Държавния департамент и от Държавния департамент по енергетика на САЩ , съобщиха от пресцентъра на кабинета.  На разговора присъстваха също вицепремиерът Томислав Дончев и министърът на енергетиката Теменужка Петкова. Делегацията от енергийни експерти от САЩ пристигна у нас в изпълнение на договореностите, постигнати в рамките на срещата на премиера Борисов с американския президент Доналд Тръмп на 25 ноември 2019 г. във Вашингтон „Никак не е розово бъдещето за въглищните централи, особено сега, когато ЕК приема плана за „Зелена Европа“. Така че „Белене“ и „Козлодуй“ стават две изключително важни площадки не само за диверсификацията, но и за енергийния ни баланс за бъдещето след 10 години“, подчерта министър-председателят. Премиерът добави, че тезите си по въпроса е защитил пред цялото ръководство на САЩ по време на официалното си посещение в Белия дом - пред президента Тръмп, пред вицепрезидента Пенс и пред държавния секретар Помпео. В рамките на срещата министър-председателят Борисов изтъкна още, че и за диверсификация на енергийните източници и маршрути, включително посредством внос на втечнен природен газ при изгодни за страната ни условия. „Ядрената енергетика би могла да бъде добра основа за развитие на партньорството между двете държави“, отбеляза министър-председателят пред американските експерти. Премиерът Борисов акцентира, че за България ядрената енергетика играе важна роля за гарантиране на националната, регионалната и европейската енергийна сигурност. Заместник-помощник държавният секретар в Бюрото по международна сигурност и неразпространение към Държавния департамент на САЩ Ан Гензър акцентира върху много добрата среща, която премиерът Борисов е провел с президента Тръмп. Моят началник Кристофър Форд, с когото се срещнахте, също има много добри впечатления“, добави Гензър. В хода на вчерашния ден енергийните експерти от САЩ посетиха площадката на АЕЦ “Белене”. Целта на посещението им у нас е да се запознаят с детайли от работата на енергийните предприятия в България. Министърът на енергетиката Теменужка Петкова представи на делегацията в понеделник техническите параметри на проекта АЕЦ „Белене“ и подчерта опита на страната ни в сферата на ядрената енергетика с успешното управление на атомната електроцентрала “Козлодуй” при най-високи стандарти на безопасност. По време на срещата с премиера Борисов бе изтъкнато, че енергийният сектор дава широко поле за сътрудничество между България и САЩ. В разговора бе поставен акцент върху успешното партньорство между двете страни, което води до резултат в напредъка по диверсификация на енергийните ресурси. През настоящата година страната ни за първи път реализира доставки на втечнен природен газ с произход САЩ. Отбелязан бе и напредъкът по изграждането на интерконектора Гърция-България като енергийна инфраструктура от стратегическо значение за сигурността на доставките в Югоизточна Европа.", "date": "2019.12.10", "title": "Борисов се срещна с американски енергийни експерти (ВИДЕО)"}
{"url": "https://www.monitor.bg:443/bg/a/view/zastudjavaneto-shte-dovede-do-pokoj-za-posevite-182999", "text": "Настъпилото застудяване в началото на декември с превалявания от сняг и отрицателни минимални температури доведе до затихване и прекратяване на вегетационните процеси при есенните посеви на много места в полските райони на страната. Повишението на температурите в края на първата седмица от месеца ще стопи образувалата се тънка снежна покривка в полските райони на страната.  И през следващия седемдневен период агрометеорологичните условия ще бъдат с повишена динамика.    В началото на периода се прогнозират наднормени температури и средноденонощни стойности, близки до биологичния минимум, необходим за възобновяване на вегетацията при зимните житни култури. Очакваното застудяване в началото на второто десетдневие на декември ще възпрепятства вегетационните процеси при есенните посеви и в по-голямата част от полските райони културите ще запазят състояние на относителен покой. Изключения ще има в крайните южни райони и по Черноморието, където при зимните житни култури и рапицата ще протича забавена вегетация, която няма да доведе до промяна във фенологичните фази на културите. При пшеницата преобладава фаза трети лист. Във фаза братене, в която растенията успешно зимуват, са посевите в Източна България.    Най-изостанали в развитието си, във фаза поникване и начало на листообразуване, са зимните житни култури в западните райони, във високите полета и на места в Горнотракийската низина (Кнежа, Николаево, Кюстендил, Казанлък, Пазарджик). При рапицата само част от посевите са във фаза розетка (7 – 8 листа), подходящата фаза за зимуване. В края на първото десетдневие в южните райони условията ще позволяват извършване на предзимни сеитби на някои студоустойчиви зеленчукови култури (грах, моркови, спанак и магданоз). Продукцията от засетите в края на есента моркови се реколтира месец по-рано в сравнение с тази от пролетната сеитба. Подходящи за отглеждане на моркови са леките, структурни и пропускливи почви (наносни, глинесто-песъкливи, структурни черноземи). На по-големи площи се препоръчва редова сеитба през 10-12 cм, на дълбочина 1,5-2 см.", "date": "2019.12.10", "title": "Застудяването ще доведе до покой за посевите  "}
{"url": "https://www.monitor.bg:443/bg/a/view/bylgarija-pomaga-na-severna-makedonija-da-izgotvi-budjet-183041", "text": "Министерството на финансите у нас ще помогне на Северна Македония при разработването и въвеждането на закон за бюджета, съобщи ведомството днес. Подкрепата се осъществява по „Подобряване на бюджетното планиране, изпълнението и вътрешния контрол“ като неговата цел е да се подобри управлението на публичните разходи на бившата югорепублика. Той предвижда в следващите 3 години институции от Нидерландия, Хърватия, Латвия и България да съдействат на западната ни съседка за подобряване на системите за вътрешен финансов контрол. Бюджетът на проекта, осигуряван от Европейската комисия (ЕК), е в размер на 3,7 млн. евро. Настоящият проект е вторият, с който от българска страна се оказва съдействие на балканска държава, в частност на властите в Република Северна Македония. Първият е изпълняван от Сметната палата.", "date": "2019.12.10", "title": "България помага на Северна Македония да изготви бюджет"}
{"url": "https://www.monitor.bg:443/bg/a/view/rekordno-prehvyrljane-na-pari-ot-vtorija-stylb-kym-noi-prez-2018-a-183031", "text": "Възможността за избор за промяна на осигуряването e възможна от средата на 2015 година. Броят на лицата, подали заявление за промяна на осигуряването и прехвърляне на натрупаните в индивидуалната им партида в универсален пенсионен фонд средства във фонд „Пенсии“ на държавното обществено осигуряване, варира. През 2015 г. заявление са подали 2908 лица, през 2016 пък са били 6665, близо 4000 лица са подалите заявления за промяна на осигуряването през 2017, а броят им е бил силно увеличен през 2018 г. - 16 749 лица, за текущата година пък хората, желаещи да променят осигуряването си във фонд „Пенсии“, е малко над 8000 души, заявиха от Националния осигурителен институт за „Монитор“.  Прехвърляне на осигуряването от универсален пенсионен фонд във фонд „Пенсии“ на НОИ става с подаване на заявление по образец в офис на НАП по местоживеене. Образец на заявлението може да се намери в сайта на агенцията. Допусната е и възможност за лицата, на които до 31.12.2018 г. остават по-малко от 5 години до възрастта им по чл. 68, ал. 1 от КСО, да упражнят правото на избор по чл. 4б от КСО и еднократно в срок до 31 декември 2018 г., което е и вероятна причина за увеличението на желаещите да променят осигуряването си през изминалата година. Това се отнася преди всичко за жените, родени през 1960 и 1961 години, които получават втори и последен шанс да се откажат от осигуряване в УПФ и да прехвърлят пенсионното си осигуряване във фонд „Пенсии“ на НОИ, ако желаят да направят това. Документът трябва да се представи в НАП лично или от друго лице, разполагащо с изрично нотариално заверено пълномощно, както и по интернет с квалифициран електронен подпис на осигуреното лице. Вноските започват да се превеждат във фонд „Пенсии“ на НОИ от първо число на месеца, следващ месеца, в който е подадено заявлението. НАП има ангажимент да уведоми частния фонд и НОИ за избора на осигуреното лице, което пък има възможност отново да направи промяна след изтичането на 1 година от последния му избор. ", "date": "2019.12.10", "title": "Рекордно прехвърляне на пари от втория стълб към НОИ през 2018-а"}
{"url": "https://www.monitor.bg:443/bg/a/view/8-ot-10-mladeji-ne-znajat-kyde-im-e-vtorata-pensija-temata-183035", "text": "Над 80 на сто от осигуряващите се, които за пръв път започват работа, не знаят къде отиват парите им за втора пенсия, защото не избират сами  универсалния фонд за осигуряване на старините си. От близо 100 000 души едва 17 800 са направили сами своя избор. Това показват данни на Комисията за финансов надзор (КФН) за дейността на пенсионните дружества към края на 2018 г.  Липсата на заинтересованост и финансова култура на новите работещи води до висок дял на служебното разпределение, принос има и ниската информираност. Служебното разпределение на пенсионен фонд се прави от страна на Националната агенция за приходите (НАП), която получава и разпределя пенсионните вноски. През 2017 г. от общо 99 326 новоосигуряващи се  на пенсионно-осигурителен фонд, в който да се управляват вноските им за т.нар. втора пенсия, а само 17 800 са направили сами своя избор.  Така малко над 82% от всички лица, които за пръв път са започнали работа, са получили служебно разпределение. Този дял е рекордно висок, откакто регулаторът обобщава такива данни. През последните 4 години делът на хората, които не са избрали самостоятелно своя пенсионен фонд, прогресивно се увеличава. През 2014 г. по-малко от половината новоосигуряващи се са били служебно разпределени – става дума за 42%, докато днес е близо двойно по-голям. Към тази мярка се пристъпва, когато лицето, което е започнало работа, не е подало заявление за вписване в срок три месеца след възникването на задължение за осигуряване – тоест към момента, в който започва работа по договор. Освен поради изтичане на тримесечния срок служебно разпределение може да бъде назначено и когато лицата са подали заявления за участие в повече от един фонд или когато то не е попълнено коректно.  създадена от НАП, която взема предвид доходността и броя осигурени лица в пенсионните фондове. Пенсионното осигуряване в частен фонд е задължително, но изборът в кое от лицензираните дружества да става това си остава личен. Затова и на всяко тримесечие има движение на лични партиди от едно в друго дружество. В масовите универсални фондове, където са осигурени близо 3,7 млн. работещи българи, традиционно са и най-големият брой прехвърляния. Причините за това най-често са търсене на по-голяма доходност или по-ниски такси, които също са ключови за крайния резултат. Последните данни на КФН показват, че за деветмесечието  а одобрение на това са получили около 153 хил. лица. Сравнено със същия период на 2018 г. ръстът е с 19 на сто повече. До края на третото тримесечие на миналата година 144 хил. са поискали промяна на осигуряването си в друг фонд, а одобрение са получили 129 хил. лица. Останалите са получили отказ от самите дружества, като най-честите причини са несъвпадане на имената и ЕГН, името на фонда и други подобни. Общият размер на прехвърлените средства през деветмесечието т.г. от един в друг съответен фонд е 519,4 млн. лв., като най-голяма е сумата по универсалните фондове – 467,4 млн. лв., 49,2 млн. лв. в професионалните и 2,7 млн. лв. в доброволните фондове. Най-много пари във фондовете от втория стълб имат 50-54-годишните мъже – 4428 лева средно по партида, в пред пенсионната възраст мъжете имат по-малко натрупани пари, средно по 4242 лева, а жените със 100 лева по-малко. Общата сума, която фондовете за допълнително пенсионно осигуряване управляват, е повече от 12 млрд. лв. към края на третото тримесечие, по данни на финансовия регулатор.", "date": "2019.12.10", "title": "8 от 10 младежи не знаят къде им е втората пенсия (ТЕМАТА)"}
{"url": "https://www.monitor.bg:443/bg/a/view/sinyt-na-legendata-simeon-shterev-hvanat-s-doping-183033", "text": "Националът в свободната борба Николай Щерев е дал положителна допинг проба и е наказан за 4 години. Това се вижда от обновения списък на санкционираните спортисти на родния Антидопингов център, пише „Меридиан Мач“ в днешния си брой. Николай Щерев, който е син на легендарния треньор Симеон Щерев, се състезава в категория до 97 кг на свободната борба. Той е дал положителната проба при внезапен контрол извън състезание. Забраненият препарат е GW 1516 (С4). Най-вероятно става въпрос за кардарин - препарат, който драстично повишава издръжливостта и горенето на мазнини. Санкцията на Щерев, който е гадже на звездата ни в художествената гимнастика Катрин Тасева, изтича на 04.07.2023 г. Николай не участва на световното първенство в Нур-Султан, Казахстан. За последно звездата се бори на европейското в Букурещ през април.", "date": "2019.12.10", "title": "Синът на легендата Симеон Щерев хванат с допинг"}
{"url": "https://www.monitor.bg:443/bg/a/view/kostadinova-nuleva-tolerantnost-za-dopinga-no-i-zashtita-na-korektnite-sportisti-183030", "text": "Председателят на Българския олимпийски комитет и прима на световната лека атлетика Стефка Костадинова коментира изявлението на на WADA за 4-годишното наказание на Русия: \"Винаги съм била за твърдо и безкомпромисно спазване принципите на феърплея, честната игра и коректността в спорта, които са изцяло в духа на олимпийските идеали. Нищо не може да оправдае липсата на равнопоставеност и използването на забранени практики и медикаменти от състезателите. Затова изцяло подкрепям нулевата толерантност към употребата на допинг, подкрепям и нетърпимостта към прикриването и манипулирането на резултатите от тестове. Санкциите и рестрикциите обаче не бива да влияят на тези, които са били коректни в подготовката и участието си досега. Моята позиция по случая остава непроменена: още преди олимпиадата в Рио де Жанейро 2016 казах, че прегрешилите и некоректните следва да понесат санкции. Но нека тези, които са били коректни, които са се подготвяли и състезавали според правилата да бъдат допуснати до участие на най-големите форуми. Защото е много тежко да лишиш един спортист от права, когато е невинен, да го спреш за върховното състезание, за което се е подготвял в продължение на четири години. Както и да го лишиш от това да се състезава за родния флаг и да чуе родния химн при победа. Затова и след решението на Световната антидопингова агенция (WADA) преди олимпиадата в Рио президентът на МОК Томас Бах предостави на всяка федерация правото да реши дали да допусне руски спортисти до своя турнир в рамките на олимпиадата. Както е известно, в леката атлетика наложиха вето за всички, но в повечето спортове имаше руски представители. Сега очаквам да се повтори същото - МОК да остави всеки спорт поотделно да прецени дали и кои руснаци да допусне до участие в Токио догодина\", каза Костадинова пред сайта на БОК.", "date": "2019.12.10", "title": "Костадинова: Нулева толерантност за допинга, но и защита на коректните спортисти"}
{"url": "https://www.monitor.bg:443/bg/a/view/novi-12-sluchaja-na-bolni-ot-morbili-registrirani-v-pazardjishko-183032", "text": "Нови 12 случая на заболели от морбили са били регистрирани в област Пазарджик през изминалия месец ноември. Това информират от областната държавна болница, като цитират началника на Инфекциозно отделение д-р Мария Пишмишева. Девет от заболелите са от село Виноградец, а трима от община Панагюрище.Те са основно деца на различна възраст. Най-малкият пациент е бебе на 9 месеца, а най-голямото дете е на 17 години. Заболели са и двама възрастни- на 32 и 33 г. Еднакво засегнатите са и двата пола, уточни д-р Пишмишева. Всички болни вече са в подобрено здравословно състояние и са изписани от Инфекциозно отделение. Морбили е тежко инфекциозно заболяване с висок контагиозен индекс – почти всеки неболедувал или неимунизиран при контакт с вируса се разболява, предупреждават специалистите. Основният застрашен контингент са най-малките деца – на възраст до 13 месеца, когато е първата имунизация срещу заболяването.", "date": "2019.12.10", "title": "Нови 12 случая на болни от морбили регистрирани в Пазарджишко"}
{"url": "https://www.monitor.bg:443/bg/a/view/ugovarjat-macha-na-kubrat-s-djoshua-do-mesec-183042", "text": "До 11 декември т.г. се очаква да пристигне писмото за мача догодина за световната титла на IBF между Антъни Джошуа и претендента Кубрат Пулев. Това съобщи на пресконференция в Пловдив адвокатът на Кобрата - Джон Уърт. Екипът на Пулев ще има 30 дни за преговори, които, ако се провалят, ще се отиде на търг. „Ако успеем да направим мача, това ще е страхотно”, заяви известният в боксовите среди зад Океана юрист. Новината потвърди и мениджърът на Кубрат Пулев Ивайло Гоцев, който каза, че това е прекрасна новина за Кубрат Пулев. „2020-а ще бъде нашата година. Братя Пулеви, ние сме заедно”, каза Гоцев. По повод предстоящата съботна боксова вечер в \"Колодрума\" той уточни, че това няма да бъде просто една гала вечер. „Това ще бъде уникален спектакъл, който ще бъде зареден с много силна енергия и емоции. Може би сълзи, може и с усмивки, но ще има всичко за всеки. Не я пропускайте. Ние имаме тотално 10 мача. Не сме забравили и женския бокс, който набира голяма скорост напоследък”, каза мениджърът на братята Пулеви. Така той представи останалите участници в боксовата гала вечер, сред които родената в София Джоана Нуамеруе, за която заяви, че дори, когато някой го препъвал, тя го зареждала и че се радвал да види лицето й всеки ден. „Внимавай, жена ти е тука, стига”, пошегува се Кубрат Пулев на тези му думи, за което предизвика усмивки у семейство Гоцеви. Друг от участниците в гала вечерта е младата пловдивска надежда в бокса Пенчо Цветков, от когото се очаквал нокаут. Атрактивен боксьор е и двукратният шампион на Украйна Игор Шевадзутский. Гала вечерта ще завърши с мача между Тервел Пулев и Дешон Уебстър. „Срещата и цялата гала вечер мисля, че ще бъдат достатъчно интересни и ще предизвикат нужния интерес. Моят противник каза, че ще покаже неговия талант. И аз ще покажа своя. Какво значи дали съм готов за нокаут!? Мачът е по-важно да бъде спечелен, а не как ще бъде спечелен. Пресният пример е Антъни Джошуа – човекът излезе, взе си поуките от първия мач и вече е актуален световен шампион. Моята цел е да победя”, каза Тервел Пулев. Ако все пак мачът му завърши с нокаут, това ще е 14-ият подред нокаут този сезон, уточни боксьорът специално за Агенция Монитор. „Надявам се да се получат хубави боеве, сигурен съм в това. Ще се радвам и друг път да има боксови гали в Пловдив и да стане традиция и за града, и за България. Ще се постараем да го направим. Имате прекрасна зала, която малко трябва да се промени, за да стане още по-перфектна. И в бъдеще ще се постараем да направим мачове в Пловдив, които да носят радост”, каза Кубрат Пулев. По думите му боксовата гала вечер няма да е интересна само за хората, които разбират от бокс, но и за всички останали. „Ще бъде едно много хубаво шоу. Един вид културно събитие, което много отдавна не е правено в Пловдив и на което аз не съм присъствал никога, когато бях сред аматьорите. Надявам се всички да се насладят на тази грандиозна вечер и се надявам момчето отляво да победи”, заяви още Кубрат Пулев, като визира брат си Тервел, който бе от страната на сърцето му.", "date": "2019.12.10", "title": "Уговарят мача на Кубрат с Джошуа до месец"}
{"url": "https://www.monitor.bg:443/bg/a/view/arestuvaha-ngapet-za-seksualen-tormoz-v-brazilija-183039", "text": "Френският волейболен национал Ървин Нгапет отново влезе в скандалните хроники. Играчът на руския гранд „Зенит“ (Казан), който не е един път е имал проблеми с правосъдието, бе арестуван в Бразилия… Нгапет беше задържан от бразилската полиция по обвинение в сексуален тормоз. Според бразилския портал Globo Esporte, на парти с други участници след края на световното клубно първенство в Бетим, 28-годишният волейболист ударил 29-годишна жена по дупето. Според пресслужбата на полицията Нгапет потвърдил инцидента, но отбелязал, че е объркал жената с приятеля си… Ървин заявил още, че в родината му подобно пляскане е често срещано между приятели, така че не смята, че това е обида. Френският национал се извинил на жената, но тя не приела обясненията му и се обърнала към полицията. Нгапет беше арестуван и днес ще бъде съден. Нгапет не можа да отпътува с клуба си „Зенит“ от Бразилия и е възможно де пропусне мача от Шампионската лига срещу белгийския „Маасейк“. Очаква се днес французинът да излети от Бразилия и все пак да стигне навреме за следващия мач на Цветан Соколов и съотборниците му на най-престижния клубен турнир в Европа. От „Зенит“ все още се въздържат от официален коментар на случилото се с Нгапет. Ръководството на тима от Казан иска първо да говори с Нгапет и след това да реши как да реагира на случилото се.", "date": "2019.12.10", "title": "Арестуваха Нгапет за сексуален тормоз в Бразилия"}
{"url": "https://www.monitor.bg:443/bg/a/view/prihodite-ot-noshtuvki-prez-oktomvri-sa-blizo-52-mln-lv-183036", "text": "С 4% се покачват приходите от нощувки в страната през октомври 2019 г. спрямо същия период миналата година. Към момента достигат 51.9 млн. лв., а регистрираното увеличение се дължи главно на приходите от български граждани 10.4 %, докато тези от чужденци намаляват с 1.3 на сто. Това сочат данни на Националния статистически институт (НСИ). Общият брой на нощувките във всички места за настаняване през октомври тази година е 910.4 хил., което показва покачване с 0.2 на сто от преходната година. Най-голямо увеличение (2.9 %) се наблюдава при нощувките в 4 и 5-звездни хотели. Цели 76% от общия брой нощувки за страната са на чужденци именно в първокласните хотели. Останалите 37.9 на сто са за нощувките на българи на същите места за настаняване. Ръст се отчита и в общия брой на пренощувалите лица, те достигат 455,5 хил. или с 3.8 на сто повече от октомври 2018 г. Увеличение има и при българските граждани, и при чужденците съответно с 2.3% и 6.6 на сто. Нашенци са направили средно по 1,9 нощувки за месеца, а чуждестранните туристи са прекарали средно по 2.2 вечери в наши хотели.", "date": "2019.12.10", "title": "Приходите от нощувки през октомври са близо 52 млн. лв."}
{"url": "https://www.monitor.bg:443/bg/a/view/prirodno-bedstvie-vdyhnovi-esil-duran-za-pesen-video-183038", "text": "Най-добрата джаз певица в поп-фолк средите Есил Дюран сама се нагърби с писането на текста към новата си песен. Парчето носи името „За теб не струвам“, а изпълнителката черпи вдъхновение за думите след излъчването на новинарска емисия за природни бедствия. \"След серия перипетии се наложи аз да си напиша текста – нещо, което не ми се беше случвало от 5 години. Любопитен е фактът, че той не е базиран на някоя злополучна любовна история. Гледах новините с празен лист в ръка, говореха за природно бедствие и Аранжиментът във вида, в който кара хората сега да танцуват, е дело на Борис Павлов.“, споделя Есил Дюран. Терен за снимките на „За теб не струвам“ дава Бодрум, а процесът е белязан от недоразумения като изпуснат самолет и почти фатални грешки в комуникацията между българския и турския екип. Във видеото Дюран позира в четири бутикови костюма, проектирани специално за нея. Ефектните линии в дизайнерските костюми подчертават силата на текста и музиката и гъделичкат въображението на ниво, в което човек веднага се припознава.“, коментира звездата, която развива своя модна линия и е носител на престижната награда „Златна игла“. Друг интересен факт е, че в основата на танцувалното парче са ориенталските бийтове на албанския диджей Клаптоманик, който певицата открива в социалните мрежи.  ", "date": "2019.12.10", "title": "Природно бедствие вдъхнови Есил Дюран за песен (ВИДЕО)"}
{"url": "https://www.monitor.bg:443/bg/a/view/skandal-trese-modnite-sredi-zaradi-markata-mis-bylgarija-182992", "text": "Два конкурса за красота, провеждани у нас, бяха обявени за нелегитимни няма и месец след посочването на Радинела Чушева за носителката на титлата „Мис България“. Броени дни след като медиите гръмнаха с новината за избора на бившата адреналинка, до редакцията на вестник „Монитор“ пристигна имейл от анонимен подател, който се подписва с името на Ирина Папазова, собственик на марката „Мис България“. „Конкурсът Мис България Измама!“, гласи още първото изречение на електронното писмо. Според неговите автори победителката от конкурса (по настоящем Чушева) участва на „фалшив световен конкурс“, който е притежание на самата Папазова. „В България от няколко години има алтернативен конкурс, който излъчва българските победителки и за Мис Свят и Мис Вселена. За да не стане тази информация публично достояние пред българската общественост и за да не загуби патента над името “Мис България”, Ирина Папазова решава да създаде измамническа схема. През 2014 г. започва да прави конкурс, който обявява за световен, в нощен клуб в Свети Влас с наименованието на клуба “Мис Планет” с цел развлечение на туристите в курортното селище. И започва да изпраща победителките от Мис България на него, чийто финал провежда в хотел в Грузия“, пише още в неподписаното писмо. По думите на неизвестния автор Ирина Папазова залъгва участничките в конкурса й, че международният „Мис Планет“ е от ранга на „Мис Свят“ и „Мис Вселена“. показва, че Папазова наистина има собственост върху марката „Мис Планет“. Потърсена от „Монитор“ за коментар на написаното в анонимния имейл, собственичката на „Мис България“ потвърди. „За никого не е тайна, че конкурсът „Мис Планет“ е мой, но само за Европейския съюз. Безспорен е фактът, че е направен за първи път в България. Това съвсем не го прави нелегитимен конкурс. До момента няма компания, асоциация или федерация, която да легитимира световните конкурси“, уточни тя. Папазова допълва, че макар да има почетно партньорство с организаторите на конкурса в Грузия, той далеч не е нейна собственост, предвид, че точното наименование на модното събитие, от което вече няколко родни миски се завръщат с награди, е Miss&Mister Planet. „Никога не съм крила, че нивото е по-ниско от това на Мис Свят и Мис Вселена и винаги съм казвала открито точно обратното, че шансовете са ни по-големи точно защото е по-ниско нивото. Явно хората писали писмото обаче не са наясно, че не световният конкурс легитимира Мис България“, коментира още тя, като допълва, че участничките в модното съревнование почти никога не отиват с нагласата, че задължително трябва да отидат на международен конкурс. Папазова уточнява обаче, че смята съвсем скоро да потърси самата тя правата си. В причина за това се е превърнал изборът на родна представителка за Мис Свят. „Той беше нелегитимен, даже по-точно незаконен, тъй като конкурсът беше кръстен Мис България Свят, което абсолютно повтаря моята марка Мис България“, допълва Папазова. По думите й до миналата година подборът за най-красива българка, която да се яви на „Мис Свят“, се е провеждал с наименованието „Мис Свят България“. Смяната на местата на две от думите обаче би могла да доведе до объркване.", "date": "2019.12.10", "title": "Скандал тресе модните среди заради марката „Мис България“"}
{"url": "https://www.monitor.bg:443/bg/a/view/stopanite-izbirat-kak-da-se-oblagat-dohodite-im-183002", "text": "Физическите лица, регистрирани като земеделски стопани, имат право да избират реда за облагането на доходите от дейността им през 2020 година, напомнят от Национална агенция за приходите.  Правото на избор се упражнява с подаване на декларация по чл. 29а, ал. 4 от ЗДДФЛ в срок до 31 декември на предходната година. Изборът е валиден за 5-те последователни данъчни години и не е необходимо той да се потвърждава ежегодно с подаване на нова декларация. При облагане по реда, предвиден за едноличните търговци, регистрираните като земеделски стопани физически лица не могат да ползват правото за преотстъпване на данъка върху годишната данъчна основа, който е предвиден в чл. 48, ал. 6 от ЗДДФЛ. Новорегистрираните през 2019 г. земеделски производители могат да изберат за същата година да се облагат с данък върху годишната данъчна основа по реда, предвиден за едноличните търговци (чл. 28 от ЗДДФЛ), като изборът се декларира в годишната данъчна декларация по чл. 50 от ЗДДФЛ за 2019 г. В случай че желаят да продължат с този ред на облагане през 2020 г. и следващите четири години, е необходимо да подадат декларация по чл. 29а, ал. 4 от ЗДДФЛ в срок до 31 декември 2019 г.  Образецът на декларацията за избор на реда за облагането на доходите на земеделските стопани може да бъде намерен на сайта на приходната агенция www.nra.bgр, рубриката „За гражданите”, в „Документи - данъци”.  Декларацията се подава лично от земеделския стопанин или негов упълномощен представител в офиса на НАП по постоянен адрес на физическото лице. Декларацията може да се подаде по електронен път и по пощата.  Повече информация за избор на реда за облагането на доходите, попълване на декларацията и за плащане на дължимите данъци земеделските стопани могат да получат на телефона на НАП 0700 18 700 (на цена съобразно тарифата на съответния оператор). Минималният осигурителен доход за земеделските производители и тютюнопроизводителите се увеличава малко догодина – от 400 на 420 лева. Това реши парламентът при приемането на Закона за бюджета за 2020-а. Отхвърлено бе първоначалното предложение минималният осигурителен доход да скочи рязко до 610 лева, колкото става минималната работна заплата.", "date": "2019.12.10", "title": "Стопаните избират  как да се облагат  доходите им"}
{"url": "https://www.monitor.bg:443/bg/a/view/proizvoditel-na-marihuana-se-izdade-sys-selfi-vyv-fejsbuk-183026", "text": "18-годишен дребен производител на марихуана от Върбица, Шуменско е бил арестуван след като непредпазливо издал бизнеса си в интернет. Според неофициална информация младежът учи за истински фермер в Селскостопанската гимназия във Велики Преслав. Криминалисти тръгнали на реализация във Върбица, следс като техен колега от Велики Преслав попаднал във фейсбук на селфи на младеж във фейсбук. На него младежът позирал на тераса със засети канабисови растения. Веднага след фотографската находка започнало издирване на младежа. Снимката била стара, младежът не бил криминално регистриран и идентификацията не била съвсем лесна. Преди няколко дни ченгето минавало по улица във Върбица, когато една от терасите му се сторила позната. Замислил се, къде я е виждал и се сетил за селфито във фейсбук. В понеделник полицаи почукали на вратата на тийнейджъра на ул. „Отец Паисий“ във Върбица. Отворили родителите му и случаят започнал да се разплита. След последвалото претърсване криминалистите попаднали на много на брой пликчета със суха листна тревна маса, както и на по-голямо количество трева, сложена в кутия за обувки. При последвалия полеви наркотест тревата реагирала на канабис. От дома на младия фермер били иззети половин кило от наркотичното вещество. Срещу ученика е образувано досъдебно производство по чл.- 354 ал. 3 от Наказателния кодекс за производство на наркотични вещества без надлежно разрешително.", "date": "2019.12.10", "title": "Производител на марихуана се издаде със селфи във фейсбук"}
{"url": "https://www.monitor.bg:443/bg/a/view/levski-sreshtu-ludogorec-na-chetvyrtfinalite-za-kupata-na-bylgarija-183029", "text": "“Левски” срещу “Лудогорец” е най-интересният сблъсък в четвъртфиналите за Купата на България, отреди тегленият вчера жребий. Мачовете ще се изиграят на 3, 4 и 5 март. \"Сините\" ще имат домакинско предимство, защото мачът ще се играе на стадион „Георги Аспарухов“ в София. До този момент двата клуба имат само една среща в турнира за Купата. Това се случва на полуфиналите през 2015-а, когато “Левски” печели с общ резултат 1:0 и достига до финала. Турнирът за Купата изглежда най-сериозният шанс за „сините“ да спечелят първия си трофей от десетилетие насам. Макар и рекордьор по отличия в този турнир, “Левски“ не е триумфирал от 2008 година. Купата на страната пък определено не е любимият турнир на разградчани, които въпреки 8-те си титли, са печелили трофея само два пъти. Изпълнителният директор на “Левски” Павел Колев вярва в успеха срещу “Лудогорец” и очаква пълен стадион. Той си пожела срещата да се играе на националния празник 3 март. \"Прекрасен жребий! Ще напълним стадиона и отборът ни ще бъде готов за този мач. Аз лично си пожелах именно “Лудогорец” за съперник, защото, ако искаме да спечелим Купата, а именно такива са нашите амбиции, то трябва да се срещнем с водещите отбори. Факторът домакинство ще е много важен за нас и се надявам да играем на националния празник 3 март. Това, разбира се, зависи от много неща“, коментира директорът на \"сините\". Старши треньорът на “Лудогорец” Станислав Генчев определи жребия като възможно най-тежкия за неговия отбор. \"Ако искаме обаче да спечелим Купата на България, трябва да победим всеки съперник\", заяви Генчев. ЦСКА имаше късмет при жребия, защото ще посрещне предпоследния в Първа лига “Ботев” (Враца). Това е отлична възможност за \"червените\" да достигнат до своя трети пореден полуфинал в турнира. Защитаващият трофея „Локомотив“ (Пловдив) пък ще посрещне втородивизионния ЦСКА 1948. Спортният директор на “смърфовете“ Георги Иванов обяви, че всеки отбор е дразнител. “Носители сме на Купата и искаме да се представим добре. За момента не ни тежи, че се борим на два фронта. Много е важно да направим селекция през зимата. Предстои ни мач с “Левски” от първенството и ако задържим второто място, можем да си мислим за нещо по-сериозно”, допълни Иванов. Късмет при жребия имаше миналогодишният финалист “Ботев“ (Пловдив), който ще играе срещу съименника си от Гълъбово, който се състезава във Втора лига. Левски - Лудогорец Локомотив (Пловдив) - ЦСКА 1948 ЦСКА - Ботев (Враца) Ботев (Гълъбово) - Ботев (Пловдив)", "date": "2019.12.10", "title": "\"Левски\" срещу \"Лудогорец\" на 1/4-финалите за Купата на България (ОБНОВЕНА)"}
{"url": "https://www.monitor.bg:443/bg/a/view/a1-predlaga-elektronnata-vinetka-v-svojata-tyrgovska-mreja-183024", "text": "А1 е единственият телеком в България, който предлага електронни винетки за леки и тежкотоварни автомобили. е-Винетка е достъпна в търговската мрежа на компанията, като всеки, който желае да я закупи, ще може да направи това в А1 магазините, на a1.bg, а също и през приложението Моят А1. В магазините на А1 потребителите могат да закупят своята е-Винетка както в брой, така и с дебитна или кредитна карта. С цел улеснение на клиентите на всички оператори, на a1.bg те ще могат да направят покупката по електронен път по всяко време, без да е необходима регистрация в сайта в три лесни стъпки. Клиентите на А1 имат възможност да закупят уикенд или седмична винетка и чрез SMS, като сумата се начислява в следващата им фактура. Това става само с изпращане на регистрационния номер на превозното средство до кратък номер 1002 за уикенд и до 1007 за седмична винетка. Клиентите, които са закупили винетка през регистрацията си на а1.bg, имат достъп до история на покупки и информация за автомобила, които могат да се ползват и при настоящите и следващи поръчки. е-Винетка е достъпна в търговската мрежа на А1 в партньорство с „Интелигентни Трафик Системи” ЕАД, които са единственият национален доставчик на услуги за електронно събиране на такса за изминато разстояние и партньор на АПИ. От старта на продажбите на електронни винетки в края на 2018 година, вече над половин милион водачи избират А1 като доставчик на винетка. Допълнителна информация за електронните винетки може да се получи на www.a1.bg/e-vinetki.", "date": "2019.12.10", "title": "A1 предлага електронната винетка в своята търговска мрежа"}
{"url": "https://www.monitor.bg:443/bg/a/view/rebel-uilsyn-nikoga-ne-sym-se-napivala-182993", "text": "Австралийската актриса Ребел Уилсън направи шокиращо разкритие – че никога не е била пияна. Новината е изненадваща за феновете й, тъй като тя често позира за снимки с различни  алкохолни напитки. „Забавен факт. Никога през целия си живот не съм се напивала. Това не е шега. Позирам с бутилки, но това е шега, която само аз си разбирам“, разказа пред водещия Джеймс Кордън по време на гостуването си в Late Late Show актрисата. Звездата от “Мошенички от класа“ наскоро разказа, че вече съди хората, които обръщат твърде много чашки. Причината – момче, с което си уредила среща от сайт за запознанства, било толкова пияно, че случайно изскочило пред движеща се кола.", "date": "2019.12.10", "title": "Ребел Уилсън: Никога не съм се напивала"}
{"url": "https://www.monitor.bg:443/bg/a/view/v-moskva-miniraha-25-stancii-na-metroto-183025", "text": "Анонимен сигнал за поставени взривни устройства на 25 станции на московското метро постъпи във вторник сутринта. Въпреки заплахата, подземната транспортна структура не беше затворена и работеше в обичаен режим. Ден преди това в руската столица бяха получени сигнали за заложени бомби в 22 обекта – в шест мола, 13 училища, две съдилища и в храма „Христос Спасител“. Вълната от фалшиви съобщения за миниране на обществени места  Москва и Санкт Петербург продължава вече втора седмица, като преди пет дни силите на реда на двата мегаполиса бяха вдигнати на крак. Тогава заканите дойдоха под формата на електронни писма, като в тях се казваше, че са минирани редица съдилища, учебни заведения, жилищни домове и офиси в двата руски мегаполиса. В частност анонимно съобщение за заложено взривно устройство постъпи на електронната поща на Пресненския районен съд на Москва. Сътрудниците и посетителите бяха изведени от сградата в спешен порядък. По същата причина бяха евакуирани и зданията на 23 училища в столицата и 57 – в Петербург. За щастие при направената от кинолозите проверка бомби в заплашените школа не бяха открити.             През последната една година „телефонният“ тероризъм стана практика в големите руски градове. Преди няколко месеца само за един ден в Москва и Московска област постъпиха около 200 сигнала за взривни устройства, заложени в обществени места. Анонимните съобщения тогава буквално подлудиха жителите на мегаполиса и околните населени места. Заради бомбените заплахи бяха евакуирани повече от 55 000 души. По данни на следствието, съобщенията се изпращат от компютри с IP-адреси, разположени извън пределите на Русия.", "date": "2019.12.10", "title": "В Москва „минираха“ 25 станции на метрото "}
{"url": "https://www.monitor.bg:443/bg/a/view/pochina-urij-lujkov-bivshijat-kmet-na-moskva-183028", "text": "Почина бившият кмет на Москва Юрий Лужков. Според някои медии това се е случило в Мюнхен където 83-годишният Лужков е бил за сърдечна операция.", "date": "2019.12.10", "title": "Почина Юрий Лужков - бившият кмет на Москва"}
{"url": "https://www.monitor.bg:443/bg/a/view/razdavat-pchelini-na-socialno-slabi-183003", "text": "Социално слаби и трайно безработни хора от Видинско ще се сдобият със собствени пчелини по проект. 15 души в уязвимо положение ще бъдат подпомогнати с всичко необходимо, за да се захванат с пчеларство и така да формират допълнителни доходи, съобщи Мариан Димитров, председател на благотворителната фондация „Адра България”. Дейностите по проекта ще се финансират от „Адра Интернешънъл” - световна организация, разположена в 130 държави и провеждаща хуманитарни акции в много държави в цял свят. Фондацията, заедно с видинското пчеларско дружество „Димитър Балев”, в следващите 18 месеца ще реализират проект за развитие на пчеларството сред социално слаби хора. Проектът е на стойност 50 000 щатски долара. Този проект е социално ориентиран – пример за социално предприемачество, подчерта Мариан Димитров. Той обясни, че са избрали да реализират проекта във Видинска област, защото това е регион, в който икономическата ситуация е сложна и е голям броят на хората, които се нуждаят от подкрепа. От друга страна, във Видин са налице географски и климатични условия, които са благоприятни за развитието на пчеларството.  Заедно с представители на социалните служби във Видин и с пчеларското дружество избрахме 15 души, на които да помогнем. Всеки един от тези бенефициенти ще получи по 12 пчелни семейства, нова електрическа центрофуга, пчелни пити (восъчни основи) и всичкия друг необходим инвентар и оборудване, обясни Мариан Димитров. Той допълни, че включените в проекта бенефициенти ще преминат и обучение, организирано от видинското пчеларско дружество „Димитър Балев”, след което ще получат съответния сертификат за удостоверяване на придобитата квалификация. Сертификатът ще им даде възможност да кандидатстват пред Държавен фонд „Земеделие”, например за субсидии. Ще се подпомагат хора до 40-годишна възраст. За подбора на хората, които да бъдат включени в този социален проект, е отговаряло пчеларското дружество във Видин, като всяка една кандидатура е била подробно обсъдена, подчерта Петър Младенов, председател на пчеларско дружество „Димитър Балев” – Видин.  Младенов обясни, че от фондация „Адра” са задали определени критерии, по които е правен подборът, но стремежът е бил не само да бъдат включени хора с нисък статус и в уязвимо положение, но и да бъдат подбрани участници, които са мотивирани и имат желание да се занимават с пчеларство. По този начин стигнахме до хора, които са трайно безработни.", "date": "2019.12.10", "title": "Раздават пчелини на социално слаби"}
{"url": "https://www.monitor.bg:443/bg/a/view/1002-75-lv-e-srednijat-osiguritelen-dohod-za-stranata-za-oktomvri-183027", "text": "Средният осигурителен доход в страната за месец октомври тази година е в размер на 1002,75 лв. Това става ясно от данни на Националния статистически институт. Статистиката показва, че от 1997 г. насам за първи път средномесечният доход надвишава 1000 лв. За месец октомври той се увеличава с малко над 13 лв. спрямо месец септември 2019 г., когато е бил 989,33 лв. Средномесечният осигурителен доход за страната за периода от 01.11.2018 г. до 31.10.2019 г. е 969,47 лв. Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец ноември 2019 г., съгласно чл.70, ал. 3 от Кодекса за социално осигуряване.", "date": "2019.12.10", "title": "Средният осигурителен доход за първи път мина 1000 лв."}
{"url": "https://www.monitor.bg:443/bg/a/view/mrysen-biznes-s-bg-vino-skapva-iznosa-183001", "text": "Вина ментета сриват авторитета на българската напитка. Полша и Русия драстично намаляват поръчките за наше вино. Причината е, че няма нищо общо с качеството, което познават. Това, което масово се продава на техните пазари, са киселаши или оцветена подсладена вода в червено. На тези ментета се слагат познатите от соца етикети, свързани с меча кръв или името на българската столица. Това разказаха пред „Телеграф” собственици на бутикови винарски изби. Николай Йорданов, мениджър-продажби и член на УС на Националната асоциация на търговците на вино, коментира: „Има неща, които пречат на пазара от времето на социализма. В момента не винаги зад производителите на вино стои само чист бизнес. Това са фирми, които не се издържат с винопроизводство и търговия. Те могат да излеят финансови средства на пазара и така го деформират. От това страдат производителите с чист и ясен бизнес. Повечето от тези изби печелят масово златни медали на световни изложения.” Докладът на Министерството на земеделието, храните и горите само потвърждава информацията, която идва от бранша. По окончателни данни на НСИ през 2018 г. износът на вино възлиза на 27 015 хил. литра – с 14% по-малко спрямо предходната година, като количествата, насочени за ЕС, намаляват с 8,5%, а тези за трети страни - с близо 37,7%. В стойностно изражение експортът се понижава малко по-слабо – с 9,0%, до 32 214 хил. евро, поради увеличение на средната износна цена с 5,3%, до 1,19 евро/литър. Главният контрагент е Полша от ЕС, въпреки че още през 2017 г. изпращанията за там са започнали да се свиват с 14%. Докладът сочи, че има чувствителен спад на количествата, реализирани във водещи пазари като Русия (с 50,4%), Китай (с 58,0%), САЩ (с 16,1%) и др. Този срив е само частично компенсиран от деветкратен ръст на износа за Кот д’Ивоар и осъществен експорт за Нигерия (при липса на такъв през 2017 г.). Прочитът на цифрите за хората от бранша е повече от категоричен. За посочените страни износът изисква да има огромни обеми, какъвто малките бутикови изби е трудно да осъществят. Ясно е кои са доставчиците и какво е качеството. Според Йорданов темата за продажбата на българското вино в Скандинавието е почти със същия прочит като бившите ни пазари от преди 1989 г. Благой Русев, собственик на биоизба в района на Мелник, припомни манталитета на скандинавските пазари и защо малките изби, с много малки изключения, не продават там. Като цяло държавите държат монопола на алкохола. При преговори те директно заявяват - „имаме нужда от евтино вино, което товарим с високи цени”. Ние не можем да спрем битовия алкохолизъм, но пък с печалбата финансираме социални дейности. Всеки българин може да изживее лек шок, когато в Западна Европа му зададат въпроса: „Ама вие в България произвеждате ли въобще вино?” И това на фона на стотиците нови шата из цялата страна. Те правят елитно вино в последните петнайсетина години. За жалост този факт е известен предимно в България, а за масовия потребител по света е абсолютно неизвестен. Никой освен нас, българите, и топпознавачите по света не знае, че Дионисий е роден тук. И че сме една от най-старите страни на планетата, които произвеждат вино от незапомнени времена. Другата непозната страна на българското винопроизводство е повече от впечатляваща. Стотици златни и сребърни отличия на международни изложения и слепи дегустации. Ресторанти със звезди „Мишлен” предлагат във винената си листа от нашите бутилки. Благой Русев сподели, че от избата му в Мелник сомелиер в ресторант в Лондон с една звезда „Мишлен” е предлагал за 35 паунда бутилката. Но не само от нашата изба, ресторантите „Мишлен” са включили вина от различни български изби, увери той. Така авторитетът на българската бутилка има две лица. Едното е боклук, за който знае масовият потребител. Другото е супервисокото качество за аристокрацията. Но то се пласира като между съзаклятници, членове на тайни общества. Какви са причините за този абсурд? На първо място повечето от собствениците на малки бутикови изби са хора, за които този бизнес е като венец на кариерата им. Мнозина от тях са с трудов стаж в сферата на международната търговия или дипломацията. Те имат своите контакти и влияние от миналото. Средствата, които са акумулирали, ги влагат във винопроизводство и изнасят ограничени количества на посветени клиенти. Качеството на напитките им е повече от завидно. Наскоро в Сандански се премести да живее парижанин хедонист. Един от решаващите мотиви да напусне Франция беше, че в България все още можеш да пиеш елитно вино на приемливи за западняка цени. И да се радваш на изкуство, каквото трудно можеш да срещнеш вече на няколко часа часа път по на запад. Той привлече още няколко свои сънародници и британци да сменят местожителството си с българско. Членовете на групичката са любими клиенти на скъпарските винени изби и ресторанти в България. И тъй като те са относително заможни за стандарта на България, са свикнали да се справят сами с рекламата си. Повечето от тях сами си плащат рекламните щандове по световни изложения. Така те постигат някаква малка популярност, но не и като цяло авторитета на българските вина. Държавата явно няма нищо против тази бизнес самостоятелност. Засега нищо съществено не е направила, за да популяризира като цяло бранда българско вино.    Трябва да се отиде на изложение, за да се види как изглеждат щандовете на французи, италианци, испанци, разказва Благой Русев. Но ще кажете - те са богати страни. Да, но тогава трябва да видите щандовете на Грузия, Македония, Молдова. Нямат нищо общо с нашите, които по правило са невзрачни. Личи си, че държавата има отношение към това, което излага бизнесът. В Испания, Франция, Румъния, Гърция и всички останали страни винопроизводството е въпрос на национална политика. Резултатите са видни. Французите и датчаните не са виновни, че не знаят за Дионисий. Грижата да стигнем до потребителите е изцяло наша, на българите, каза Русев.    Европейският съюз заделя достатъчно средства за промотиране на европейски продукти. Те са за цялата сфера на хранителната индустрия. Включително и вино. Политиката на общността е да се помага на бизнеса в намиране на нови пазари, както и в спечелването им с необходимата реклама. Предишният комисар по земеделие Фил Хоган беше ярък пример в това отношение. Какво пречи на България да помогне на собствения си бизнес да излезе на сцената? Нали става дума за българи!", "date": "2019.12.10", "title": "Мръсен бизнес с БГ вино скапва износа"}
{"url": "https://www.monitor.bg:443/bg/a/view/tir-mina-na-cherveno-i-razmaza-leka-kola-na-krystovishte-v-plovdiv-183020", "text": "Тежкотоварен камион мина на червено и се вряза в лека кола на възлово кръстовище в Пловдив, съобщиха от полицията в града. Пътното произшествие станало между улица „Ландос” и бул. „Цариградско шосе” минути след полунощ във вторник. Камионът, каран от водач на 72 години, отнел предимството на лек автомобил „Ауди”. Като по чудо при зверския сблъсък няма жертви. В леката кола са били двама младежи. Шофьорът на 22 години и негова 19-годишна спътничка оцелели като по чудо от сериозния удар. Автомобилът им бил пометен челно от камиона. Колата явно поела тежестта на камиона, защото младежите в купето са без сериозни травми. Според очевидци от фейсбук групата „Забелязано в Пловдив” при пътното произшествие 19-годишното момиче в леката кола е само с една счупена китка. Не са ясни какви са травмите на спътника й, но за техен късмет лекарите са преценили, че могат да се възстановят при домашни условия. „Ето какво става, когато се мине на червено. Този водач на камиона вероятно има хиляди километри зад гърба си, но ето до какво води секунда невнимание”, коментират потребители на социалните мрежи. Няма данни за употреба на алкохол и от двамата водачи, съобщиха от пловдивската полиция.", "date": "2019.12.10", "title": "Тир мина на червено и размаза лека кола на кръстовище в Пловдив"}
{"url": "https://www.monitor.bg:443/bg/a/view/lekcii-po-ikonomika-kato-na-kino-v-chubu-182893", "text": "Лекции по икономика се провеждат по начин, сякаш гледаш филм за индустриалната революция. Огромни екрани, затъмнена зала и движещи се картинки разказват за историята на световната икономика. Това се случва във факултета по икономика на един от най-големите университети в региона Чубу, в Япония. Японското образование продължава да се класира като едно от най-добрите в света. Това може да се види от последната класация на международното изследване PISA, на което 15-годишните ученици са изкарали средно 504 точки, което е със 17 точки над средното ниво. Причина за това е не само добрата образователна система, която набляга на практиката и уменията, полезни в живота на един възрастен, но и на старанието на японските учащи, които винаги дават всичко от себе си. Базата, в която се подготвят те, също помага за доброто класиране. Огромни зали с автоматични завеси, екрани, спускащи се от тавана, движещи се картинки и презентации, пойнтъри, вместо химикалки, и неангажиращи разговори, с които се минава икономиката на цяла една страна – това виждат всеки ден младите японци. В лекциите пък студентите биват препитвани като първолаци, четящи Рибния буквар Преподавателят минава от маса на маса и дава микрофона на някой от присъстващите, който да прочете част от урока и да попълни празните думи на листа пред него. Това не означава обаче, че всички слушат. Японецът е като всеки друг студент. Той също може да бъде видян как спи, скролва по телефона или дори рисува в часовете. Интересно е да се отбележи как се записват присъствията – това става с електронни карти, които се чекират на влизане в залата. В университета Мейджоу, намиращ се в град Нагоя, с тези карти студентите могат да си взимат и храна от супермаркетите, разположени в кампуса. Освен тях има няколко пекарни и кафенета, където висшистите могат да хапнат на спокойствие. Столовите са две, а в целия кампус има и от небезизвестните вендинг машини за напитки и малки закуски. Университетът предлага специални зали за социализация между младежите където може да се чете, учи, спи, хапва и най-вече – да се говори на свобода. Библиотеката, която разполага с над 1 млн. книги, също е шумна – или поне първият й етаж, където може да се говори свободно. На горните обаче тишината е гробна. В библиотеката са на разположение и отделни зали с книги, които са изцяло на английски или френски. Противно на това, което ни учат у нас, с огромни надписи над книгите преподавателите съветват японците да не се запъват на дума, която не знаят, а просто да продължават да четат. Използването на речници също е забранено. Възпитаниците на университета могат да намерят и т.нар. „манга“ - японските комикси, предназначени за хора на всякаква възраст. Любимо място на студентите обаче е кулата в кампуса. На върха й има кафене с маси и столчета, където всеки може да се наслади на гледката - небостъргачи и оживени улици.", "date": "2019.12.10", "title": "Лекции по икономика като на кино в Чубу"}
{"url": "https://www.monitor.bg:443/bg/a/view/pregovarjame-za-vnos-na-gaz-i-prez-turski-lng-terminali-182961", "text": "В напреднал етап са преговорите с турския газопреносен оператор BOTAS за реверсиране на потока на природен газ и реализиране на физически доставки на газ от Турция към България през съществуващата точка на междусистемно свързване Странджа/Малкочлар, съобщиха за „Монитор“ от енергийното министерство. Очакваният капацитет за пренос в посока към България е 10-11 млн. куб. м дневно. Източник на тези количества могат да бъдат всички доставчици на Турция, включително терминалите за втечнен газ, които в съседната страна са три. На питане на „Монитор” от енергийното ни министерство поясниха, че доставките от към Турция могат да стават по газопровода „Балкански поток”. Вече е въведена в експлоатация 11 км нова тръба от българо-турската граница до компресорна станция “Странджа” и новата едноименна газоизмервателна станция. По този начин е осигурен капацитет за внос на до 54,6 млн. куб. м дневно. на денонощие с пикове до 17 млн. куб. м в най-студените дни. Според енергийния експерт проф. Атанас Тасев, няма риск да останем без газ при евентуално спиране на транзита през Украйна, защото тръбите откъм Турция пълнят и вече са на станция „Странджа“. Той припомни за подписаното споразумение между „Газпром“ и „Булгартрансгаз“ за промяна на точката на доставката. Председателят на енергийната парламентарна комисия Валентин Николов, можем да вземем руски газ и през Турция, защото при съседите има излишък. По думите му, след пускането на ТАНАП, съседите могат да разчитат на по-големи количества газ и от Азербайджан, освен от „Газпром“. В случай на спиране на доставките за поне 2 месеца можем да разчитаме на газовото хранилище в Чирен. По информация на министерството на енергетиката преди началото на зимния сезон за съхранение. Наличният природен газ може да покрие консумация в размер до 3.82 млн. куб. м дневно до края на февруари, след което капацитетът на изтеглянето на синьо гориво от там започва да намалява. Третата алтернатива при спиране на доставките е реверсивната връзка при Кулата. От 1 април 2019 г. е осигурен входен капацитет от 4,6 млн. куб. м на ден. През тази точка на свързване можем да получаваме доставки както от терминала за втечнен газ „Ревитуса” в Гърция, така и от конвенционални източници. Както „Монитор” вече писа, в съседната започнаха едномесечните тестовете на Транс-адриатическия газопровод (ТАП), който е свързан с пуснатия в експлоатация Транс-анадолски газопровод (ТАНАП), минаващ през цяла Турция. По двете съоръжения ще се доставя природен газ от Азербайджан за цяла Югоизточна Европа, като тръбата достига до Южна Италия.", "date": "2019.12.10", "title": "Преговаряме за внос на газ и през турски LNG-терминали"}
{"url": "https://www.monitor.bg:443/bg/a/view/dete-propadna-v-izkop-na-vodoprovod-s-vrjala-voda-vyv-velingrad-183021", "text": "Дете е с тежки изгаряния, след като падна в изкоп във Велинград. На мястото на инцидента е преминавала тръба, по която тече вода с температура 90 градуса. За случилото се сигнализираха родителите на детето, което беше прието в \"Пирогов\". Детето е сравнително добре за състоянието, в което се намира. Изгарянията са доста дълбоки. Мястото на инцидента не е обезопасено по никакъв начин\", разказа майката на пострадалото дете Димка Захова пред Нова телевизия. Пространството около тази дупка е в парк, където има няколко чешми, от които хората ползват топлата вода. Майката споделя, че преди дъщеричката й да пропадне, на мястото имало процеп, от който бликала минералната вода. Момиченцето е успяло да излезе сравнително бързо, благодарение на приятелите си, с които е било. Според кмета на община Велинград д-р Костадин Коев, който разбрал за неприятната случка от бащата на детето, на мястото имало подпочвени води от аварирал водопровод. Водата е бликала, а детето не е видяло. Той допълни, че е разпоредил проверка, която да констатира кой стопанисва и управлява тази тръба.", "date": "2019.12.10", "title": "Дете пропадна в изкоп на водопровод с вряла вода във Велинград"}
{"url": "https://www.monitor.bg:443/bg/a/view/izslushvat-v-syda-streleca-ot-krajstchyrch-183018", "text": "Съд в Крайстчърч днес ще проведе изслушване срещу австралиеца, обвинен за масовата стрелба в Нова Зеландия, която причини десетки жертви. На 15 март 28-годишният Брентън Тарант откри стрелба срещу две джамии по време на петъчната молитва, като уби 51 души и рани десетки други. Срещу нападателя са предявени 51 обвинения в убийство и 40 в опит за убийство, както и за тероризъм. Той пледира невинен по всички обвинения. Процесът трябваше да започне на 4 май догодина, но Върховният съд го отложи за юни заради свещения за мюсюлманите месец рамазан. Атаката разтърси Нова Зеландия до основи и принуди правителството да затегне законите за притежание на оръжие.", "date": "2019.12.10", "title": "Изслушват в съда стрелеца от Крайстчърч"}
{"url": "https://www.monitor.bg:443/bg/a/view/ungarija-glasi-centraliziran-kontrol-nad-teatrite-183019", "text": "Правителството на Унгария внесе в понеделник в парламента предизвикалия остри критики законопроект, който предвижда по-строг и централизиран контрол над театрите и сценичната дейност в страната, предаде Ройтерс.  Той предвижда създаване на Национален културен съвет за \"централизирано стратегическо управление на културните сектори\" от правителството. Още проектните версии на документа предизвикаха резки протести както от страна на актьорите, критиците и работещите в театралната сфера, така и от публиката, които виждат в него заплаха за артистичната свобода. Правителството на премиера Виктор Орбан иска да прокара законопроекта по бързата процедура, без съществени дебати, още тази седмица. Това предизвика протестиращите да организират спешна обществена петиция, призоваваща депутатите да го отхвърлят. Само до понеделник следобед тя събра 47 700 подписа. Във Фейсбук се появи видео, в което някои от водещите унгарски актьори и театрални шефове казаха, че документът напомня за комунистическата ера, когато държавата контролираше почти всички аспекти на националния живот.  В петицията се посочва, че правителството иска да сложи ръка върху националните културни фондове, да назначава свои директори на финансираните от държавата театри, използвайки тези средства като лост за влияние, и да спре финансирането на независимите театри, като така \"ги осъжда на смърт\".", "date": "2019.12.10", "title": "Унгария гласи централизиран контрол над театрите "}
{"url": "https://www.monitor.bg:443/bg/a/view/banksy-napravi-djado-koleda-bezdomnik-183023", "text": "Култовият представител на стрийтарта Banksy блесна с поредното си предизвикателство, убивайки всичко свято за онези, които не спират да вярват в Дядо Коледа и други подобни фолклорни и не толкова фолклорни персонажи. На улица в британския град Бирмингам се появи нова творба на уличния художник и бе представена на видео в Инстаграм. На записа мъж, който изглежда като бездомник, седи на пейка, а до него е цялата му покъщнина. Той пие нещо, а след това ляга и слага под главата си торба. В този момент на записа се вижда еленски впряг, нарисуван на стената до пейката. „Боже, благослови Бирмингам“, пише Banksy. По думите му през 20-те минути, докато се е снимал клипът, до мъжа, изиграл клошаря, на няколко пъти идвали загрижени минувачи и му донесли топло питие, два шоколадови десерта и запалка, макар „скитникът“ да не бил искал нищо.", "date": "2019.12.10", "title": "Banksy направи Дядо Коледа бездомник"}
{"url": "https://www.monitor.bg:443/bg/a/view/razstrel-v-bolnica-v-ostrava-183022", "text": "Неизвестен извършител откри стрелба в университетската болница в североизточния чешки град Острава. При това са загинали поне 6 души, а най-малко 2 са били ранени. Инцидентът е станал в около седем часа сутринта местно време. По предварителни данни неизвестният засега извършител е бил на средна възраст, висок на ръст и носел червено яке. Започнал е хаотично да стреля по пациентите и персонала в травматологичното отделение на болницата.Сред загиналите има 4 мъже и две жени. 4 от жертвите са били убити на място, а двама са починали от раните си по-късно. На мястото на престъплението работят местните спецслужби, клиниката е евакуирана, а районът блокиран. Извършителят на нападението в чешката болница се е самоубил, съобщи полицията, цитирана от Франс прес. Информацията бе потвърдена от министъра на вътрешните работи Ян Хамачек, цитиран от Чешката телевизия. По-рано бе съобщено, че полицията е намерила колата, с която стрелецът е избягал от местопрестъплението. Мъжът (на 42 години) в нея е бил открит с огнестрелна рана в главата. Засега не са ясни мотивите на кървавото престъпление. Стрелбата в болницата в Острава е втората най-трагична в историята на Чешката република. През февруари 2015 г. мъж в ресторант в Ухерски Брод застреля осем души, а след това и себе си.", "date": "2019.12.10", "title": "Разстрел в болница в Острава - най-малко 6 загинали (ОБНОВЕНА+СНИМКИ)"}
{"url": "https://www.monitor.bg:443/bg/a/view/tanja-mihajlova-shte-zaintriguvame-decata-da-uchat-gramatika-s-igri-v-mrejata-182987", "text": "С инициативата „Седмицата на четенето“ ще насърчим грамотността, казва в интервю за \"Монитор\" зам.-министър на образованието и науката - „Седмицата на четенето” е част от националната стратегия за насърчаване и увеличаване на грамотността и ще продължи до 13-ти декември. Тази година символичен домакин е Кърджали, но във всички райони ще има най-различни събития. Регионалните управления на образованието имат право да добавят свои инициативи към националните. Не трябва да се ограничаваме само в рамките на тази седмица. Четенето е фактор за реализацията на децата в училище и оформянето им като личност, то развива необходимите за тях умения и компетентности – да осмисляш текста, да разсъждаваш, да анализираш, помага за концентрацията, както и да трупат речников запас. По този начин те формират литературния си вкус. Една от тазгодишните инициативи е свързана с електронната платформа „Книговище”. В нея има въпросници към книги, които ще проверяват доколко децата са разбрали прочетеното от тях. За всеки верен отговор малчуганите ще получават точки. Книгите ще бъдат както такива, които са чели през ваканцията и предишни години, така и непознати. Ще има две възрастови групи – за малчугани от първи до четвърти клас и тези от пети до седми. Състезанието ще продължи до края на първия срок, за да провокираме децата да прочетат повече произведения, с които не са се запознали досега и да могат да отговорят на въпросите към тях. Целта е учениците от един клас да прочетат възможно най-много книги и да натрупат най-много точки. Така ще определим „най-четящия” от тях. - Учениците от гимназията също ще бъдат включени. Те ще имат за задача да създадат въпросници към книги, които не могат да се намерят в платформата. С подкрепата на Института за български език „Професор Любомир Андрейчин“ към Българската академия на науките са организирани и езикови задачи, които са под мотото „Опознай българския език“. Това са адаптивни варианти под формата на игра в интернет. Те са предназначени за ученици от 5-ти,6-ти и 7-ми клас. Това е периодът, в който децата се променят много бързо, но това, което трябва да остане, е любовта им към четенето. Надяваме се тези игри да провокират интереса на учениците към граматиката и лексиката и да насърчат стремежа им за нови знания. Училищата също могат да бъдат активни и да изберат съвместни събития с библиотеки, читалища, музеи. Разработихме национална програма, свързана с културните институции, защото когато се промени средата, това влияе и върху личностното израстване на учениците. Важно е да насърчаваме и съвместни инициативи между две училища или училище и детска градина. Препоръчали сме там, където е възможно, да има и социален елемент и формиране на личностни качества, като учениците отидат да четат на незрящи деца. Те ще могат да дават книги на своите връстници, да правят драматизации. - Подкрепяме инициативата „Утринна приказка”. Благодарение на нея родители отиват в детските градини и четат приказки на малчуганите в групата. Любовта към книгите трябва да започне още от семейството - с първите прочетени стихчета, след това първите книжки с повече текст и по-малко картинки, докато се стигне и до по-дългите текстове. Затова и родителите трябва да бъдат включени в четенето от ранна детска възраст. Едва след това идва ред на училището. Не става дума само за задължителната литература, има книги, които трябва да се прочетат, защото всеки от тях трябва да познава произведенията, които са образец на нашата мисъл и дават повод за гордост. В същото време ние сме в дигитален век и период, в който тези открития имат много по-голяма приложимост. Тази сфера се развива бурно и описаните в книгите фантастични елементи днес стават реалност. Мога да дам за пример Жул Верн. - С годините нямаш категоричността от ученическите си години, когато изучаваш предмета литература. От 5-годишна чета сама и това ми е дало свобода на избора. За мен авторът, който ме потапя в света на доброто, на истинските хора или с който искам просто малко да си отпочина, е Йордан Йовков. Ако трябва да посоча любим поет – това е Димчо Дебелянов. По-близки са до мен като светоусещане, създаване на образи. Обичам да чета в свободното си време и се чувствам некомфортно, когато не мога. Има книги за всякакви поводи – за командировка, за почивка, когато релаксираш. Хубаво е човек да има възможност да създаде собствената си библиотека. - Да, тази година проверявахме четивната грамотност. Тя няма как да се промени без усилия от страна на този, който работи за собственото си развитие. Учениците ни трябва да знаят, че базовите знания са важни за развитието на техните умения, но това няма как да стане без четене и без книги. Колкото повече четеш и разсъждаваш, формираш своето критично мислене и възможност за анализ и оценка. Това е начинът да се справиш с фалшивите новини. Всеки един от нас трябва да развие критично мислене, това е умението да чете между редовете. PISA не казва, че нашите ученици са неграмотни. Според изследването те могат да разбират кратки, ясни, прости текстове. Ако е намесена абстракция, те обаче се затрудняват. Това е умение, което се формира с четенето. Надявам се с новите учебни програми и методи на преподаване, с индивидуалния подход към всяко дете, това да се промени. Всеки има различно възприемане, трябва да се включват най-силните им страни. Учениците трябва да се научат, че в клас трябва да изказват собственото си мнение. Няма правилно и неправилно, някъде може и да сбъркат и е нормално, защото те се учат. Няма как да има стерилна обстановка в една класна стая. В нея се случват нещата, децата трябва да развият умения за критичност, да търсят причините, поради които са сгрешили, да изслушват другите. Ученикът трябва да е активният в клас, тъй като знанието не е самоцел. От гледна точка на училищния живот, PISA не носи оценка и може би заради това има елемент на подценяване от страна на попълвалите теста. В такива случаи трябва да се знае, че в каквото и състезание да участват учениците, те представят и себе си, и училището си. - След 100 години, тези които четат съвременните ни автори, също ще срещат непознати думи. Езикът е жива, динамична структура. В случая с „Под игото“ - роман с изключителна художествена и историческа стойност, който трябва да се прочете, авторът не е търсил мнение от МОН. Винаги сме изучавали книги, които не са от нашата епоха, но в тях винаги е имало речник и с негова помощ се развива една добра езикова култура. Хубаво е и когато децата те питат вкъщи за дадена дума и ти можеш да я обясниш. В училище учителят обяснява смисъла на непознатите думи, той е истинският „преводач“. Заместник-министър на образованието и науката с ресор предучилищно и училищно образование от май 2017 г. Следвала е в Техническия университет в София, специалност „Автоматизирано оборудване на машиностроенето“ към катедра „Автоматизация на дискретното производство“ Има допълнителни квалификации по мениджмънт и маркетинг и по оптична и медицинска техника Работила е в Националната професионална гимназия по прецизна техника и оптика „М. В. Ломоносов“, където последователно заема длъжностите учител, зам.-директор и директор", "date": "2019.12.10", "title": "Таня Михайлова: Ще заинтригуваме децата да учат граматика с игри в мрежата"}
{"url": "https://www.monitor.bg:443/bg/a/view/nad-160-izdatelstva-na-6-etaja-v-ndk-za-panaira-na-knigata-182982", "text": "Две от най-значимите и мащабни събития, свързани със съвременната литература и книгоиздаване в България – 47-ият Софийски международен панаир на книгата и 7-ият Софийски международен литературен фестивал, организирани от Асоциация „Българска книга“, се откриват днес. По традиция те се провеждат на шест нива в Националния дворец на културата и ще продължат до неделя, 15 декември. Официалното откриване е от 17 ч. днес в централното фоайе на НДК. В навечерието на коледните и новогодишните празници на 1600 кв. м площ в НДК с хиляди заглавия ще се представят над 160 книгоиздатели и книгоразпространители от България и чужбина, а още от първия ден на изложението ни очакват вълнуващи литературни срещи на сцената на културната програма на ет. 4, западно крило. Предстоят срещи с десетки автори, издатели и преводачи; детски и юношески събития; срещи с автори на щандовете на издателствата... Всичко това ще превърне Националния дворец на културата в притегателен център за почитателите на книгите. На сцената на културната програма и на щандовете на изложителите ще се състоят срещи и представяния на авторите Або, Александър Иванов, Антоанета Николова, Антон Георгиев, Боян Боев, Бранимир Събев, Васил Лазаров, Весела Люцканова, Владимир Зарев, Владислав Христов, Владислав Шпилман, Гал Сасон, Гери Турийска, Даниел Пенев, Деметра Дулева, Джим Ал-Халили, д-р Стефан Сергиев, Елена Павлова, Здравка Евтимова, Иван Кулеков, Ивинела Самуилова, Изабел, Ина Иванова, Камелия Александрова, Камелия Кучер, Красимира Хаджииванова, Манол Глишев, Мартин Илиев, Мартин Касабов, Мартина Илиева, Митко Новков, Надежда Динева, Нели Лишковска, Николай Терзийски, Пенко Пенков, Петя Кокудева, Пламен Антов, проф. д-р Лилия Райчева, проф. Огнян Герджиков, Радостина Ангелова и Александър Станков, Симеон Ботев, Стефан Цанев, Таня Иванова, Татяна Попова, украинските автори Гаска Шиян, Остап Сливински и Христя Венгринюк, Христо Милков, Юули Ниеми от Финландия. Детски модул на Културната програма на Панаира на книгата очакват и най-малките читатели. Те могат да дойдат на среща с автограф с Невена Басарова, автор на практичния наръчник „Детска академия за добри обноски“. Ще има представяния на книгата „Защо медът е толкова сладък?” - приказка с образователни игри от Мая Бочева-Уики; на книгата „Художникът почти вълшебник“ - Вадим Лазаркевич в 4 приказки; „Детски пиеси“ от Недялко Йорданов; викторина „Аз познавам мотовете!“; среща с автограф с любимия детски поет Виктор Самуилов; акция „Приказният свят на „Дисни“ оживява“ и мн. др. До този момент участници в Литературния фестивал са били повече от 250 поети и писатели от 28 държави. Събитието е своеобразен форум, който и създава пространство за диалог и среща на литературите, на големите и малките езици, на културите на различните държави. Международната програма на фестивала тази година е посветена на френскоезичната литература. Тя се твори на 5 континента и в нея изпъкват теми, засягащи политически и социални въпроси, множествеността на идентичността, сексуалността и насилието.Анна Мои, Самира Негруш, Жан-Марк Тюрин, Бернар Коман, Дени Терио, Армел Жоб, Жан Портанте, Франсоа-Анри Дезерабл, Аксиния Михайлова и Елица Георгиева са сред гостите. На 14 декември (събота) отново ще бъде връчена годишната награда на Асоциация „Българска книга” за най-добър издателския проект - „Златен лъв 2019”. Младата писателката Надежда Динева ще направи премиера на първия си роман „Орденът на скорпионите“ като част от програмата на Софийски международен панаир на книгата. Произведението ще бъде представено от рецензента на книгата – писателката Даян Шаер, преподавателя по международна журналистика в СУ „Св. Климент Охридски“ проф. д-р Мария Нейкова и най-добрия снайперист в НАТО ефрейтор Крум Хаджипетков. Събитието ще се проведе на 4-ия етаж в НДК и ще започне в 18.00 ч. в четвъртък.", "date": "2019.12.10", "title": "Над 160 издателства на 6 етажа в НДК за Панаира на книгата  "}
{"url": "https://www.monitor.bg:443/bg/a/view/chilijski-samolet-s-38-dushi-na-borda-padna-na-pyt-za-antarktida-183015", "text": "Чилийските военновъздушни сили заявиха, че смятат, че транспортният самолет Херкулес C130, който изчезна в понеделник следобяд с 38 души на борда, се е разбил, съобщи ДПА. \"Чилийските ВВС съобщават, че след повече от седем часа, откакто беше изгубен радиоконтакт, смятат самолета Херкулес C130 за катастрофирал\", се казва в съобщение, разпространено в ранните сутрешни часове на вторник. Съобщава се още, че всички въздушни и морски ресурси, налични в района, както чилийски, така и чуждестранни, продължават да претърсват мястото, където е изгубена връзката, в опит да спасят евентуални оцелели. Самолетът е излетял от южния чилийски град Пунта Аренас в 16,55 часа местно време в понеделник на път за най-важната чилийска антарктическа база Президенте Едуардо Фрей Монталва. На борда са били 17 души екипаж и 21 пътници. С него е пътувал технически персонал, който е трябвало да извърши дейности по поддръжката на съоръженията в базата.", "date": "2019.12.10", "title": "Чилийски самолет с 38 души на борда падна на път за Антарктида"}
{"url": "https://www.monitor.bg:443/bg/a/view/vrychvat-nobelovite-nagradi-za-2019-g-v-stokholm-i-oslo-183017", "text": "Нобеловите награди за постижения в науката, литературата и икономиката ще бъдат връчени днес в Стокхолм, а Нобеловата награда за мир - в Осло, предадоха световните информационни агенции. Наградите, почетните дипломи и златни медали в Стокхолм по традиция връчва кралят на Швеция Карл ХVI Густав в градската концертна зала. Нобеловата награда за мир се връчва в кметството в Осло. Етиопският премиер Абий Ахмед спечели Нобеловата награда за мир за 2019 г. за усилията да постигне мир и международно сътрудничество и за решаващата си инициатива за уреждане на граничния конфликт между Етиопия и съседна Еритрея. Нобеловата награда за физиология или медицина спечелиха американците Уилям Кейлин и Грег Семенза и британецът Питър Ратклиф за открития как клетките усещат и се приспособяват към наличието на кислород. Канадецът Джеймс Пийбълс и швейцарците Мишел Майор и Дидие Кело спечелиха Нобелова награда за физика за принос в разбирането на това как се развива Вселената. Американците Джон Б. Гудинаф и Стенли Уитингам и японецът Акира Йошино спечелиха Нобеловата награда за химия за разработването на литиево-йонните батерии. Нобеловата награда за литература спечели британският писател Казуо Ишигуро за романите, \"които с голяма емоционална сила разкриват бездната, разтваряща се пред илюзорното ни чувство за връзка със света\". Полската писателка Олга Токарчук спечели Нобелова награда за литература за 2018 г., защото миналата година тя не беше присъдена, а австрийският писател Петер Хандке спечели Нобелова награда за литература за 2019 г. Носителите на Нобеловата награда за икономика за 2019 г. са Абхиджит Банерджи, Естер Дюфло и Майкъл Креймър за \"техния експериментален подход към борбата с глобалната бедност\". Първата Нобелова награда е връчена в Сен Тропе през 1901 г. - пет години след смъртта на Алфред Нобел. Всяка награда може да бъде присъдена най-много на трима номинирани. Тя се състои от златен медал, диплом и парична сума. Паричната равностойност на наградата за всяка категория е 9 милиона крони шведски крони (915 300 долара).", "date": "2019.12.10", "title": "Връчват Нобеловите награди за 2019 г. в Стокхолм и Осло"}
{"url": "https://www.monitor.bg:443/bg/a/view/sreshtata-v-normandija-razdviji-konflikta-v-donbas-183016", "text": "Президентите на Русия и Украйна Владимир Путин и Володимир Зеленски се споразумяха да съживят мирния процес в конфликтната зона в Източна Украйна, съобщи АП. На срещата в Париж в понеделник в \"нормандски формат\" заедно с френския президент Еманюел Макрон и германския канцлер Ангела Меркел обаче те не успяха да разрешат ключови въпроси като графика за провеждане на избори в Донбас и контрола на границите в контролирания от бунтовниците район. Путин и Зеленски са се договорили за \"пълно и цялостно въвеждане на примирие\" в Източна Украйна до края на годината, се казва в комюнике от срещата, цитирано от ДПА. На срещата е било договорено още, че трябва да бъдат отворени нови контролно-пропускателни пунктове между териториите, контролирани от украинското правителство и от бунтовниците, се казва още в комюникето. Във френската столица в понеделник вечер се проведе среща на върха в \"нормандски формат\" с участието на президентите на Русия, Украйна и Франция и канцлера на Германия, посветена на пътищата за уреждане на кризата в Източна Украйна. На четиристранната среща преговарящите са се договорили да работят за размяна на всички военнопленници до края на 2019 г. Украинският президент Володимир Зеленски заяви на пресконференцията след срещата, че е \"много положително\", че е възстановил диалога с руския президент Владимир Путин, но и че много въпроси са останали неразрешени, съобщи Ройтерс. Зеленски каза, че Украйна трябва да има пълен контрол над източните си райони и че няма да направи компромис по въпроса за отстъпване на своя територия. Украинският президент отхвърли и варианта за федерализация на страната. Той съобщи, че е договорена конкретна дата за размяна на военнопленниците в Донбас - 24 декември. Зеленски каза още, че Украйна и Русия са \"разблокирали\" въпроса за транзита на природен газ и че съветниците от двете страни ще работят по детайлите на съответното споразумение, предаде Ройтерс. Русия и Украйна преговарят за сключването на нова транзитна спогодба, която да замени 10-годишното споразумение, което изтича в края на тази година. Миналата седмица Москва заяви, че транзитните такси, предложени от Киев, са твърде високи. Владимир Путин заяви, че е настоял за промени в украинската конституция, с които да се даде специален статут на Донбас. Руският президент заяви още, че са необходими повече контролно-пропускателни пунктове през фронтовата линия за цивилни, както и даване на амнистия на замесените в конфликта. На пресконференцията Путин констатира \"затопляне\" в ситуацията около уреждането на конфликта. Според него на срещата е отбелязан прогрес по много от спорните въпроси. Има различни интерпретации на отделни членове от Минските споразумения, но няма алтернатива на този пакет от мерки, каза Путин. Той поиска равни права за рускоезичното население, което е 38 процента от населението на Украйна, с всички останали граждани на страната. Той подчерта, че е предвидено от догодина всички рускоезични училища да преминат на украински език, докато за унгарските, румънските и полските този срок е 2023 г. От своя страна украинският президент Зеленски каза, че не вижда проблеми с използването на руския език в Украйна и че той самият е \"рускоезичен президент\". Путин съобщи, че на срещата участниците са приветствали оттеглянето на враждуващите сили по три пилотни участъка на линията на контакт в Донбас. Руският президент определи това като важна крачка към деескалация на ситуацията и към осигуряване на цялостно прекратяване на огъня. Участниците в срещата са се договорили за оттегляне на военните сили по три допълнителни участъка от фронтовата линия до края на март. Руският президент обаче каза, че постигането на примирие в Донбас трябва да бъде синхронизирано с прилагането на политически реформи от Киев, които са предвидени в Минските споразумения от 2015 г. По-конкретно Путин поиска постоянен характер на специалния статут на Донбас и въвеждане на такива законодателни промени, които предвиждат реализиране на \"формулата Щайнмайер\" за такъв статут след избори в отцепническите райони. Френският президент Еманюел Макрон заяви, че на срещата е бил отбелязан напредък към възстановяване на мира в Източна Украйна, съобщи Ройтерс. Макрон каза, че след срещата между Украйна и Русия остават различия по въпроса за календара на изборите в Източна Украйна, но двете страни се надяват да постигнат компромис до четири месеца, когато се очаква нова среща в същия формат. Германският канцлер Ангела Меркел каза, че тя и лидерите на Франция, Украйна и Русия са дали нов импулс на усилията за възстановяване на мира в Източна Украйна, въпреки че остава още много работа за вършене. \"Сега ние трябва да продължим да работим много, много усилено, това е несъмнено, но отново има импулс, движение\", заяви Меркел. Следващата среща в \"нормандски формат\" ще бъде след четири месеца в Берлин. Освен четиристранната среща президентите на Русия и Украйна Зеленски и Путин имаха в Париж и среща на четири очи, която по информация на Елисейския дворец е продължила 5-10 минути. След срещата прессекретарят на украинския президент Юлия Мендел каза, че на този етап не се предвижда да бъде обсъждан въпросът за Крим.", "date": "2019.12.10", "title": "Срещата в Нормандия раздвижи конфликта в Донбас - оръжията заглъхват"}
