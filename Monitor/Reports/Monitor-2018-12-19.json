{"url": "https://www.monitor.bg:443/bg/a/view/razdvoeni-mejdu-busta-i-prirodata-152678", "text": "Винаги съм бил със сложно отношение към забраните. Съмнението ми към тях най-добре са го изразили умните римляни със сентенцията, че пристрастието не обича нищо повече от това, което е забранено. Историята е пълна с утвърдителни примери, които в повечето случаи са довеждали до безумни ситуации. Класически в това отношение е прочутият сух режим в Съединените щати. Замисълът му е повече от добър – да ограничи пиянските изцепки на новите работници имигранти и така да ги интегрират по-лесно в обществото. Е, интегрираха ги повече от добре. Заради липсата на алкохол се развихрят такива страховити италиански и ирландски мафиотски банди и кланове, че за малко да съсипят държавата от беззаконие и корупция с нелегалната си търговия на пиячка. На всичкото отгоре пиенето на алкохол в САЩ се увеличава, но с по-ниско качество и при по-лоши условия. Нещо подобно се случи 60 г. по-късно, когато Горбачов въведе сух режим в някогашния Съветски съюз. Пиеха одеколони, варяха водка от динени кори и стар хляб във вани, разтваряха терпентин и вакса за обувки и какви ли не гадости. Пътем трябва да отбележим, че дългите коси в България никога не са били по-модерни от времето, когато комунистическата власт ги е преследвала с мотива „западно упадъчно влияние“. Затова към забраните трябва да се подхожда внимателно, повече от ясно е. Сега Европейският съюз реши да забрани ползването на пластмасови чинии, сламки за пиене и други пластмасови изделия за еднократна употреба. Това е нож с две остриета. Факт е, че започнаха да намират умрели китове, тюлени, костенурки и риби, натъпкани с пластмасови отпадъци. Но също така трябва да се посочи каква алтернатива може да има. Дори е задължително. У нас на първо място тази ограничителна мярка ще удари панихидите. Това е сбирка, изпълнена с мъка, но много често с мащабите на светско събитие. Представете си какво би представлявал този тъжен ритуал без пластмасовите чашки и чинии. Хората няма да го отменят, естествено, но някой трябва да предложи хартиената алтернатива. А това изисква ресурс и е по-скъпо. За да не говорим само за тъжни неща – по същия начин стои въпросът и с детските рождени дни, набрали модна скорост през последните години. Нали не допускате хлапетата да се пердашат в главите с керамични прибори?... Ами истинската циганска сватба със 700 гости?! Махалата да не е дворецът „Сан Суси“, та да осигурят майсенски порцелан за всеки. Изобщо пластмасата е навлязла твърде навътре, въпросът е как най-безболезнено да излезе навън. Освен това забраните генерират недоволство, особено когато има само очаквани добри намерения. Както е тръгнало, нищо чудно след 50 г. да поискат забрана и за картонените прибори за еднократна употреба, защото горският фонд на Земята рязко намалява и влошава качеството на атмосферата. Например великолепни екоприбори за хранене са клечките, но нищо чудно това да предизвика подозрения, че подпомагаме и без това голямата китайска търговска инвазия. Една забрана винаги влачи след себе си и друга и пали боязните на съзнанието. Представете си, както са подкарали пластмасите, след време да забранят и полимерния каучук, добил гражданствено-сексуална известност като силикон. Ето тогава може би ще избухне новата Велика революция, която за пореден път ще прекроява света. И тя няма да е на „жълтите жилетки“ или на този или онзи, а на „големите цици“. Защото за съжаление интересите към природата са мимолетни и на определени световни кръгове, а интересът към впечатляващите бюстове със сигурност ще остане вечен. И изобщо не е ясно докъде ще стигне човечеството по този път.", "date": "2018.12.19", "title": "Раздвоени между бюста и природата "}
{"url": "https://www.monitor.bg:443/bg/a/view/antikorupcionnijat-zakon-bez-obratno-dejstvie-152689", "text": "Законът за противодействие на корупцията и за отнемане на незаконно придобито имущество няма да има обратно действие. Това реши с пълно мнозинство правната комисия на парламента при гласуването на промени в закона на второ четене. Така тя се съобрази с недоволството на обществото, подкрепено от \"Монитор\" и \"Телеграф\", и оттегли единодушно скандалните поправки. До изменението на нормативния акт се стигна след тълкувателно решение на ВКС, прокарано от шефа на съда Лозан Панов с помощта на съдии от върховната магистратура. С него реално се блокираше работата на КПКОНПИ и се поставяха в риск от прекратяване редица дела за незаконно имане. На заседанието си правната комисия прие текстове, с които реално поправя хаоса, внесен от решението на ВКС, но се отказа от други, които криеха риск от възникването на нови проблеми, както и от налагане на статут на „вечен проверяващ“. Така депутатите приеха текст, според който делата за отнемане на незаконно имане не са обвързани с наказателното производство, т.е. дори при прекратяването му те продължават. Антикорупционната комисия ще може да внася искове в съда за отнемане на незаконно придобито имущество и при спряно наказателно дело. В същото време обаче отпадна друга предложена и гласувана на първо четене промяна – измененията да влязат в сила със задна дата от 23 януари 2018 г. Предложението за отпадането на текста дойде от вносителя му – шефа на правната комисия Данаил Кирилов и бе гласувано единодушно. „Невлизането в сила със задна дата не е проблем, но това просто ще бъде бонус за лицата, на които до влизането на закона в сила бъдат препотвърдени прекратяванията на наказателното производство, просто те ще са извадили късмет“, обясни председателят на антикорупционната комисия Пламен Георгиев. Той каза още, че КПКОНПИ е обжалвала прекратяването на делото за незаконно имущество срещу Христо Бисеров и то реално не е влязло в сила. Ако съдебното решение не влезе в сила преди обнародването на закона, ще му бъде отнето имущество за 2 млн. лв. В противен случай това няма да стане. Правната комисия реши също така към момента да не се пипат текстовете за сроковете за извършване на проверките от страна на КПКОНПИ. Идеята е да се изчака първо второто тълкувателно решение на ВКС, което е именно за сроковете и дали те са инструктивни и задължителни. „Предлаганите срокове за извършване на проверките бяха оттеглени, за да се изчака да се види какво ще е тълкувателното решение на ВКС. Може съдът да изтълкува закона в действителния му смисъл, това е неговата задача“, каза Георгиев. В същото време комисията се отказа да гледа на първо четене втория законопроект за допълнителни промени в антикорупционния закон, за да бъдат подложени на широк обществен дебат. Предложенията включваха редица текстове, увеличаващи правомощията на КПКОНПИ като например да няма давност - тя да спира да тече в момента, в който комисията стартира проверката си. А също така опция за въоръжаване на агентите на антикорупционното звено, осигуряване на специален режим на движение на колите им, право да запечатват помещения и терени. Както вече писахме, подобни правомощия обаче крият огромен риск от това КПКОНПИ да се превърне в безконтролен орган, досущ като Чрезвичайните комисии от времената на Ленин и неминуемо ще бъдат променени при подлагането на законопроекта на широка обществена дискусия. Още в броевете си от вторник Телеграф и Монитор предупредихме, че допълнителното увеличаване на правомощията на КПКОНПИ, давано им във втория законопроект за промени, може да превърне звеното в Чрезвичайна комисия от Ленински тертип. Ето какво написахме:„Тези бодри предложения да ви напомнят нещо? Да, извънредни правомощия. Правомощия, които могат да превърнат КПКОНПИ от един работещ инструмент за борба с мафията в Чрезвичайна комисия по ленински тертип. И тук идва логичният въпрос кой ще пази пазачите? Същият онзи въпрос, който си задаваше и злополучният герой от филма „Обществен враг“.Към момента комисията е на отчет към НС, а целта на работата й е да раздаде възмездие за вече заграбеното, като по този начин постигне превенция в бъдеще. А не да бъде превърната в безконтролен орган за саморазправа, над който е само небето. Защото ако днес създадем нови чекисти, утре ще се чудим кой ще ни пази от тях.", "date": "2018.12.19", "title": "Антикорупционният закон без обратно действие"}
{"url": "https://www.monitor.bg:443/bg/a/view/lyjat-narkotestovete-na-pytja-s-kislorodna-voda-152685", "text": "Наркозависими, купонджии и хора, които просто са решили да се позабавляват, се жабурят с кислородна вода, след като са употребили наркотици и са седнали зад волана. Това научи „Монитор“ от източници в Пътна полиция. Катаджиите се сблъсквали с абсурдните опити за измама на наркотеста, а те зачестявали особено с наближаването на коледните празници и фирмените банкети. „Хората, които карат след употреба на наркотици, смятат, че след като се изжабурят с кислородна вода, ще се дезинфекцират или ще си окислят слюнката така, че да излъжат наркотеста. Това обаче не се получава, тъй като уредите ни са достатъчно съвременни и подобни трикове не минават. За нас е важно просто да вземем проба. Могат да пият и бензин, но отново няма да измамят устройството“, категорични са служители от Пътна полиция. От там напомниха и че вече се водят преговори и се оформят поръчки за 648 хил. лева, които ще отидат за еднократно полеви тестове за дрога. При добро стечение на обстоятелствата ще се доставят и седемвалентни тест-касети за други уреди за дрога, които ще са малко над 1 млн. лева. „Подобни модерни устройства и тестове не могат да се излъжат с нищо. Имали сме случаи, когато спираме водачи, които са бледи и почти заспиват зад волана. Оказва се, че не са пили алкохол. Тестовете за дрога обаче излизат положителни. В повечето случаи става въпрос за амфетамини и метамфетамини, които би следвало да превъзбуждат шофьорите. Вместо това обаче те едвам седят зад волана. Впоследствие разбрахме, че пият хапчета за високо кръвно, тъй като по този начин смятали, че ще заблудят теста. Било им обяснено, че ще ходят по-често по малка нужда и така едва ли не ще изпикаят наркотика. Той обаче остава в организма със седмици и е абсурдно да се смята, че с няколко посещения на тоалетната въздействието и следите му в организма ще отминат“, обясниха още експерти. Проверка на „Монитор“ във форуми, които са създадени с цел самопомощ срещу употребата на наркотици, пък показва, че там има още по-налудничави идеи. Потребители се съветват един друг как да заобиколят положителните резултати, когато са зад волана, и така да не влязат в затвора. Всички се обединяват около идеята, че амониевата силитра, пусната в пробата с урина, ще я разреди до толкова, че да не се хванат следите от употребата на наркотици. „Взимаш няколко зрънца от силитрата, която е за наторяване на растенията, и я пускаш без никой да те види в пробата. Гарантирам, че тогава няма как да те заловят“, обяснява един от потребителите във форума за зависими. Друг пък съветва изпиването на огромни количества прясно мляко, които са от порядъка на 8-9 литра минимум.", "date": "2018.12.19", "title": "Лъжат наркотестовете на  пътя с кислородна вода"}
{"url": "https://www.monitor.bg:443/bg/a/view/metroto-i-chast-ot-gradskija-transport-shte-rabotjat-na-nova-godina-152677", "text": "Метрото и част от наземния транспорт ще работят в новогодишната нощ, съобщиха от Столичната община. През нощта ще се движат трамваите, обслужващи линии 5, 7, 8, 12, 18, 20 и 22, тролеи номера 1, 2, 4 и 9. Ще се движат и автобуси по линиите 83, 102, 85, 285, 310, 213. Нощните автобуси ще се движат по променен маршрут: На 01.01.2019 год. (нощта на 31.12.2018 год. - срещу 01.01.2019 год.) нощните автобусни линии N1, N2, N3 и N4 да работят по променени маршрути, както следва: N1 (в посока ж.к. „Младост 4“): от бул. “Тодор Александров” (площад “Независимост”) по бул. “Княз Александър Дондуков”, надясно по бул. “Васил Левски” и по бул. “Цар Освободител” по маршрута, двупосочно; За линията се закриват спирки: - двупосочна за прекачване с кодове 6435, 6436, 6455 и 6468 „Площад Княз Александър I“; - с код 6457 “Ул. Париж”; - с код 6456 “Ул. 6-ти септември”. N2 (в посока Студентски град): от бул. “Тодор Александров” (площад “Независимост”), по бул. “Княз Александър Дондуков”, надясно по бул. “Васил Левски” и по маршрута, двупосочно. За линията се закриват спирки: - двупосочна за прекачване с кодове 6435, 6436, 6455 и 6468 «Площад Княз Александър I”; - с код 6457 “Ул. Париж”; - с код 6456 “Ул. 6-ти септември”. N3 (в посока автостанция „Изток“): от бул. “Тодор Александров” (площад “Независимост”) по бул. “Княз Александър Дондуков” и след кръстовището с бул. “Васил Левски” направо по маршрута до автостанция „Изток“, двупосочно. За линията се закриват спирки: - двупосочна за прекачване с кодове 6435, 6436, 6455 и 6468 „Площад Княз Александър I“; - с код 6457 “Ул. Париж”; - с код 6456 “Ул. 6-ти септември”; - двупосочна с кодове 6439 и 6440 “Площад Св. Александър Невски”; - с код 1241 “Площад Паметник Левски”; - с код 2012 “Ул. Кракра”. N4 (в посока ж.к. „Дружба 2“): от бул. “Тодор Александров” (площад “Независимост”) по бул. “Княз Александър Дондуков”, надясно по бул. “Васил Левски” и наляво по бул. “Янко Сакъзов” по маршрута, двупосочно. За линията се закриват спирки: - двупосочна за прекачване с кодове 6435, 6436, 6455 и 6468 „Площад Княз Александър I”; - с код 6457 “Ул. Париж”; - с код 6456 “Ул. 6-ти септември”; - двупосочна с кодове 6439 и 6440 “Площад Св. Александър Невски”. Автобусите от четирите нощни линии ще спират на съществуващите трамвайни и автобусни спирки в променените участъци на маршрутите и на временна двупосочна спирка за прекачване на бул. “Княз Александър Дондуков” при ул. “Сердика”.", "date": "2018.12.19", "title": "Метрото и част от градския транспорт ще работят на Нова година"}
{"url": "https://www.monitor.bg:443/bg/a/view/djeneral-elektrik-iska-da-uchastva-v-aec-belene-152679", "text": "\"Дженерал Електрик\" заяви интерес да участва в проекта \"Белене\" като доставчик на оборудване и потенциален инженер. Това става ясно от писмо на американската компания до министерството на енергетиката. Компанията заявява, че може бъде доставчик на различни пакети, включително свързани с оборудване на турбинна зала и на трансформатори. От \"Дженерал Електрик\" изразяват готовност и за подкрепа при осигуряване на финансиране, обезпечено от експортни кредитни агенции. Компанията подчертава, че писмото следва да бъде разглеждано като писмо за намерение и очаква Министерството на енергетиката да предостави подробности по проекта. В енергийното министерство е разработена процедура за избор на стратегически инвеститор, която ще премине през девет етапа. В момента се подготвят необходимите документи от енергийното ведомство и се очаква тя да стартира в началото на 2019 г. Покана за участие в процедурата ще бъде изпратена до всички потенциални инвеститори, които до момента са заявили официално интерес за участие в реализацията на проекта АЕЦ \"Белене\". Междувременно от БЕХ съобщиха, че не са съгласни с полученото решение от ЕК за глобата в размер на 77 млн. евро и вероятно ще го обжалват. Вчера по време на заседанието на КЕВР за провеждането на третата и ангажираща фаза 3 от процедурата Оpen season за разширение на газопреносната система на \"Булгартрансгаз\" ЕАД началникът на отдел \"Логистика\" в \"Газпром експорт\" Дмитрий Грачов изрази недоволство от завишената норма на доходност. Според него всички разходи по създаването на газопреносните мощности ще бъдат покрити за сметка на дългосрочното резервиране.", "date": "2018.12.19", "title": "\"Дженерал Електрик\" иска да участва в АЕЦ \"Белене\""}
{"url": "https://www.monitor.bg:443/bg/a/view/sandra-bylok-s-alternativa-za-vodesht-na-oskar-ite-152660", "text": "Сандра Бълок излезе с интересно предложение за водещ на \"Оскар\"-ите догодина, след като комикът Кевин Харт се отказа от тази роля. Актрисата предложи нейните колеги, присъстващи на церемонията, да бъдат извиквани на сцената на случаен принцип и те да изчитат от аутокюто имената на номинираните и наградените. \"Така отпада нуждата от водещ, а всеки колега от актьорската гилдия няма да има никакъв проблем да поеме част от функциите му\", уверена е звездата от \"Скорост\". Бълок, която е носителка на \"Оскар\" за играта си във филма \"Сляпата страна\", вижда дори и някои предимства в нейното предложение. Колегите й ще могат не само да четат от аутокюто, но и да импровизират. \"Щом си актьор - действай и се справи с положението!\", коментира холивудската прима. Бълок заяви, че няма да може да присъства на церемонията за раздаването на най-важните награди в киното на 24 февруари, но ако беше в залата и нейната идея бъде одобрена, тя с удоволствие би играла и ролята на водеща.", "date": "2018.12.19", "title": "Сандра Бълок с алтернатива за водещ на \"Оскар\"-ите"}
{"url": "https://www.monitor.bg:443/bg/a/view/prieha-zabranata-za-plastmasovite-izdelija-za-ednokratna-upotreba-v-es-152680", "text": "Преговарящите в Европейския парламент, Съвета и Комисията днес постигнаха споразумение за забрана на пластмасови изделия за еднократна употреба като прибори и съдове за храна, съобщи вчера euractiv.com. Това стана едно от най-бързо финализираните предложения в близката история на ЕС. Промените могат да влязат в сила през 2021 г., ако дотогава бъдат одобрени на законодателно ниво. Преговарящите от ЕС подписаха за мерки, които включват забрани за пластмасови плочи за еднократна употреба, прибори за хранене, контейнери за хранителни продукти от полистирол, чаши за напитки, балони, сламки и памучни пръчици. Промените се очаква да влязат в сила след малко повече от две години. Стратегията срещу пластмасовите отпадъци вероятно ще доведе до осезаеми промени в ежедневието. Пакетът е от значение преди всичко за пластмасовата промишленост, която според властите е генерирала през 2015 г. приходи в размер на 340 млрд. евро и е давала работа на 1,5 милиона души. Мерките са предназначени да намалят емисиите на въглероден диоксид с 3,4 милиона тона. Комисията също така оправдава инициативата със защитата на океаните. Повече от 80 на сто от боклука в океаните е пластмаса. Временното споразумение също означава, че производителите ще трябва да плащат за управление на отпадъците и почистване на артикули за еднократна употреба, най-вече цигари. Въпреки че преговарящите успяха да постигнат съгласие по тези въпроси, както и 30% рециклирано съдържание в бутилките за напитки, насочени към 2030 г., са били направени и компромиси. Освен това, целта 90% от пластмасовите бутилки да бъдат събирани ще се забави с четири години от 2025 до 2029 г. След лобирането от страна на производството на напитки задължението да се гарантира, че пластмасовите капачки остават прикрепени към контейнерите също е отложено от 2021 до 2024 г.", "date": "2018.12.19", "title": "Приеха забраната за пластмасовите изделия за еднократна употреба в ЕС"}
{"url": "https://www.monitor.bg:443/bg/a/view/vyrnaha-v-aresta-cenko-chokov-sled-skandala-s-narushavaneto-na-domashnija-arest-152687", "text": "Апелативният специализиран наказателен съд върна в ареста Ценко Чоков, след като беше публикуван видеоклип, в който бившия кмет на село Галиче, нарушава мярката за неотклонение \"домашен арест\" с посещение на ресторант в Драгалевци. Решението на съда е окончателно и не подлежи на обжалване. Защитата поиска да се направи съдебно-медицинска експертиза, да се съберат доказателства от денталния център и да се разпита стоматологът, при който е ходил обвиняемият Ценко Чоков. Прокуратурата счете искането на адвокатите за неоснователно. По време на днешното съдебно заседание съдът прие епикризи и медицински изследвания, касаещи здравословното състояние на обвиняемия. Освен това съдът счете за допустимо да бъдат разпитани свидетели. И двамата свидетели по делото обясниха пред съда, че вечерта на 17 декември са патрулирали в столичния квартал \"Симеоново\". ", "date": "2018.12.19", "title": "Върнаха в ареста Ценко Чоков след скандала с нарушаването на домашния арест"}
{"url": "https://www.monitor.bg:443/bg/a/view/es-iska-vizova-reciprochvost-ot-sa-sht-152688", "text": "\"Постигането на визова реципрочност за всички държави на ЕС е основният ни приоритет.\" Това заяви еврокомисарят по въпросите на миграцията, вътрешните работи и гражданството Димитрис Аврамопулос във връзка с напредъка на ЕК за последните 12 месеца за постигането на визова реципрочност със САЩ.  Към момента гражданите на само 5 страни от ЕС се нуждаят от виза, за да пътуват за САЩ. Това са България, Кипър, Полша, Румъния и Хърватия. Действията за постигането на визова реципрочност са основен принцип на общата визова политика на Европейския съюз и ЕК продължава твърдо да се бори за постигне на безвизов режим за пътуване в САЩ за всички държави членки. \"Опитът показва, че постоянната дипломатическа ангажираност води до положителни резултати и ние ще се придържаме към този подход и по отношение на САЩ. Безвизовото пътуване е както в наш интерес, така и в интерес на САЩ, и ние очакваме конкретни действия от всички страни за постигането на тази цел\", посочи още Аврамопулос. През последните 12 месеца контактите със САЩ на политическо и техническо равнище се активизираха, пишат от ЕК. Визовата реципрочност беше обсъдена по време на всички официални срещи между ЕС и САЩ.", "date": "2018.12.19", "title": "ЕС иска визова реципрочност от САЩ"}
{"url": "https://www.monitor.bg:443/bg/a/view/stefan-vyldobrev-i-mariana-popova-ozvuchavat-batenberg-na-nova-godina-152668", "text": "Стефан Вълдобрев и Мариана Попова ще вземат участие в новогодишния концерт на площад „Княз Александър I“, съобщиха от Столичната община след среща на кмета Йорданка Фандъкова с приелите поканата да участват в празненството. В музикалната програма, която ще започне в 22 часа на 31 декември и ще приключи в 00,30 на 1 януари ще вземат участие и Софийският духов оркестър, фолклорен ансамбъл „Седеф“, Орлин Павлов, Бо Бо, Рут Колева, Петя Колева и Стефан Вучев - солисти на балет Арабеск. Водещи на празничната програма ще бъдат Стефан Щерев и Мария Андонова. Изявени спортисти и хора на изкуствот ,сред които Соня Йончева, Владо Николов, Петър Стойчев, Тереза Маринова, Георги Господинов, Велислав Павлов, Теодора Духовникова, Илияна Раева и други ще отправят пожелания към българите във видеообръщения.", "date": "2018.12.19", "title": "Стефан Вълдобрев и Мариана Попова озвучават „Батенберг“ на Нова година"}
{"url": "https://www.monitor.bg:443/bg/a/view/obshtinite-bez-oup-poluchiha-2-godini-otsrochka-152676", "text": "Парламентът прие промени в Закона за устройство на територията на второ четене, с които се отлага с 2 години влизането в сила на изисквания за наличие на общи устройствени планове като необходима предпоставка за извършване на промяна на предназначението на извън урбанизирани територии, както и други ограничения, свързани със създаването на подробни устройствени планове за определени територии на населените места и техните землища. Срокът беше 1 януари 2019 г., с промените се удължи до 1 януари 2021 г. Повод за отлагането е обстоятелството, че в голяма част от общините все още не са налице одобрени и влезли в сила общи устройствени планове. Спорове в пленарната зала предизвика предложение на Данаил Кирилов от ГЕРБ и група народни представители за промяна в Закона за концесиите, с която да се отложи с две години (от 1 януари 2019 г. на 1 януари 2021 г.) влизането в сила на законодателни разпоредби, според които плажовете се отдават на концесия по реда на Закона за концесиите. Сега те се отдават по реда на Закона за устройството на Черноморското крайбрежие. В залата Кирилов обясни, че има висящи производства по процедури за концесия. Оспорена е и наредба на министерството на туризма. Има спорове и е целесъобразно да се удължи срокът, обясни той. От БСП остро възразиха срещу това предложение, усъмниха се, че има скрити интереси и обвиниха управляващите, че правят всичко на тъмно и в последния момент. Данаил Кирилов от ГЕРБ отговори, че това е обида . Валери Симеонов от Обединените патриоти също заяви несъгласието си с предложението. С отлагане на закона с две години ще продължи раздаването на концесии на тъмно под прякото ръководство на Министерството на туризма, заяви той. По думите му това не е в интерес на туристическия бранш, а на група концесионери. Министърът на туризма Николина Ангелкова дойде в пленарната зала да мотивира исканата промяна. Тя обясни, че ако не бъде удължен срокът, ще стане \"каша\" в управлението на плажовете и в осигуряването на безпроблемното протичане на летния туристически сезон. През 2019 г. изтичат 2 процедури в средата на сезона, през 2020 г. от април до средата на сезона изтичат нови 18 договора, необходимо е да бъде направена организация и подготовка на всички документи, посочи министърът.", "date": "2018.12.19", "title": "Общините без ОУП получиха 2 години отсрочка"}
{"url": "https://www.monitor.bg:443/bg/a/view/naivnik-izgorja-s-699-litra-domashna-rakija-152672", "text": "Наивник, дал обява в сайт, че продава домашна ракия, изгоря с цели 699 литра от най-свидното за българина точно преди Коледа. Злополучният стопанин живеел в едно от димитровградските села. Пуснал обявата в нета, без да съобрази, че тя се чете и от митническите служители. На телефона се обадили клиенти, които като дошли на адреса се оказали митничари под прикритие. Така цели 699 литра домашна ракия били конфискувани, защото нямали документи за платен акциз. Всъщност загубите са още по-големи, тъй като само 270 литра били разредени на 50 градуса, а останалите били със 70 градуса, съобщиха от митницата. Отделно го очаква и солена глоба за нарушение на Закона за акцизните стоки.  ", "date": "2018.12.19", "title": "Наивник изгоря с 699 литра домашна ракия"}
{"url": "https://www.monitor.bg:443/bg/a/view/grisho-e-razocharovanie-1-v-myjkija-tenis-152666", "text": "Григор Димитров бе определен за най-голямото разочарование в мъжкия тенис през 2018 година от специализирания сайт Tennis World. При дамите пова звание е присъдена на испанката Гарбине Мугуруса. В материала се изтъква, че след триумфа на Григор на финалния турнир на ATP в Лондон през 2017 г. е изглеждало така, сякаш хасковлията е направил следващата крачка. През 2018-а обаче нещата определено не се развиха добре за Димитров. Според статията българинът вероятно не е успял да остане концентриран психически и е показал неспособност да издържа на напрежението. „Резултатът бе разочароваща година, без прогрес”, посочва авторът на материала. От Tennis World добавят, че белгиецът Давид Гофен и канадецът Милош Раонич също са имали разочароващ сезон, но причината за това е по-скоро във физическите проблеми, които ги съпътстваха през годината.", "date": "2018.12.19", "title": "Гришо е разочарование №1 в мъжкия тенис"}
{"url": "https://www.monitor.bg:443/bg/a/view/mon-i-elektromobilnija-klyster-s-inovativen-obrazovatelen-model-152665", "text": "Министерството на образованието и науката и Индустриален клъстер „Електромобили“ (ИКЕМ) ще разработват съвместно учебни програми и ще организират обучения на учители. Те бъдат подготвени да преподават по специалността „Електрически превозни средства“ в професионалните гимназии в партньорство с компаниите и висшите училища. Това предвижда споразумение, подписано от министъра на образованието и науката Красимир Вълчев и Илия Левков, председател на УС на ИКЕМ. Министерството на образованието и науката и Индустриален клъстер „Електромобили“ (ИКЕМ) ще разработват съвместно учебни програми и ще организират обучения на учители. Те бъдат подготвени да преподават по специалността „Електрически превозни средства“ в професионалните гимназии в партньорство с компаниите и висшите училища. Това предвижда споразумение, подписано от министъра на образованието и науката Красимир Вълчев и Илия Левков, председател на УС на ИКЕМ. Това е първото партньорство, чрез което се създава Секторен съвет за електрическа мобилност. Неговата роля ще е да популяризира професионалното образование и обучение в новата специалност. Интересът към изучаването на „Електрически превозни средства“ за една година се е нараснал 5 пъти. През учебната 2016/2017 година са приети първите 22 ученици по специалността в една гимназия, докато за тази е избрана вече от 108 ученици, които се подготвят в шест професионални гимназии. Секторният съвет ще изготвя предложения за нови професии и специалности, а също съвместно ще се разработват и актуализират държавните образователни стандарти. Индустриален клъстер „Електромобили“ – ИКЕМ е национално представителна браншова организация в сектора, която има над 130 членове и партньори. Сред тях са и 6 професионални гимназии, 10 висши училища, Българска академия на науките и Национално сдружение на общините. Очаква се и други професионални гимназии да разкрият паралелки. Чрез партньорството между компаниите, професионалните гимназии, висшите училища, бизнесът и националните и местните власти се осъществява включването им в иновативен образователен модел, който би могъл да се приложи и в други сектори. Министерството на образованието и науката провежда целенасочена политика за осъществяване на партньорства с бизнеса в нововъзникващи сектори и сектори, свързани с дигитализацията, за да се осигури модерно професионално образование и обучение, което съответства на търсените умения. В края на 2016 година бе подписано споразумение с представители на най-големите ИТ компании, с които бе разработена учебната програма за специалността „Приложен програмист“. Секторният съвет ще изготвя предложения за нови професии и специалности, а също съвместно ще се разработват и актуализират държавните образователни стандарти.", "date": "2018.12.19", "title": "МОН и електромобилния клъстер с иновативен образователен модел"}
{"url": "https://www.monitor.bg:443/bg/a/view/dvoen-udar-za-slovenskite-alpijci-152669", "text": "Двоен удар направиха словенските алпийци в Световната купа по ски. Жан Кранец записа първа победа при мъжете на гигантския слалом в Заалбах-Хинтерглем (Ав). Илка Щухец пък беше най-бърза на Супер Г във Вал Гардена (Ит) само ден, след като спечели спускането там. 26-годишният Кранец беше едва 4-и след първия манш в Австрия с 1:21,28 мин. С 8-о време 1:28,80 и стабилно каране във втория обаче успя да поднесе голямата изненада. До момента най-доброто му постижение беше третото място в същата дисциплина в Алта Бадия през 2017 г. Втори, на 0,19 сек. завърши Лоик Меяр (Фр), а трети, на 0,50 - Матийо Февр (Фр), 8-и в първото спускане. Лидерът в генералното класиране Марсел Хиршер (Ав) остана 6-и, на 0,77 сек. след словенеца. С това 7-кратният носител на Световната купа прекъсна серията си от 18 поредни подиума в гигантския слалом. Българинът Алберт Попов завърши 43-и с 1:27,18 мин. в първия манш. Илка Шухец показа отново, че е в перфектна форма при завръщането си след едногодишно отсъствие заради тежка контузия на коляното. Световната шампионка в спускането мина трасето с дължина 2205 м, денивелация 54 м и 38 врати за 1:31,87 мин. при втория си пореден триумф за сезона, въпреки, че допусна малка грешка в средата на трасето. Второто място си поделиха с еднакво време - 1:31,92 мин. Тина Варайтер (Лихт) и Никол Шмидхофер (Ав). Лидерката в генералното класиране Микаела Шифрин (САЩ) не участва и в този старт, но остава начело и в подреждането на Супер Г с 200 т., и в генералното с 689.", "date": "2018.12.19", "title": "Двоен удар за словенските алпийци"}
{"url": "https://www.monitor.bg:443/bg/a/view/sa-sht-iztegljat-svoite-vojski-ot-sirija-i-afganistan-152673", "text": "Американският президент Доналд Тръмп заяви, че САЩ са постигнали целта си в Сирия, а именно победа над групировката \"Ислямска държава\", предадоха световните агенции. \"Победихме групировката \"Ислямска държава\" в Сирия, единствената причина според мен, заради която ние бяхме там по време на президентството на Тръмп\", написа той в Туитър. Така американският президент, както изглежда, потвърди информациите на представители на своята администрация, че САЩ обмислят да изтеглят военните си от Сирия. Според в. \"Вашингтон пост\", който се позовава на американски военни, администрацията на Тръмп има намерение да започне в кратки срокове пълно изтегляне на контингента на страната от Сирия, който сега наброява около 2000 души. Според цитираните източници решението е било взето вчера, но причините за него не се съобщават. В. \"Уолстрийт джърнъл\" пише, че решението за изтеглянето е било взето лично от американския президент след разговор с турския му колега Реджеп Тайип Ердоган. Турция смята за терористична организация Сирийските демократични сили - кюрдско-арабска коалиция, която е съюзник на САЩ в борбата им в Сирия срещу \"Ислямска държава\".  Ако бъде потвърдено, решението за изтегляне на US войските би преобърнало допусканията за по-дългосрочно американско присъствие в Сирия, за каквото се застъпваха министърът на отбраната Джеймс Матис и други висши служители на САЩ с цел да се предотврати евентуално възраждане на \"Ислямска държава\". Руското външно министерство заяви, че присъствието на американските сили в Сирия се превръща в опасна пречка за постигането на мирно уреждане на конфликта, и обвини САЩ, че държат своите войски там незаконно. \"От фактор в борбата с тероризма незаконното американско присъствие в Сирия се превръща в опасно препятствие по пътя към уреждане\", каза говорителката на министерството Мария Захарова. Междувременно на среща в Абу Даби талибаните обсъждат с пратеник на САЩ  изтегляне на американските войски от Афганистан, предаде Ройтерс. Пратеникът на САЩ за помирението в страната Залмай Халилзад е обсъдил на двудневните разговори в Абу Даби и други въпроси като отношението към затворниците и освобождаването им, се казва в изявление, разпространено днес. В серията от разговори частично участваха също представители на Пакистан, Саудитска Арабия и Обединените арабски емирства (ОАЕ). Говорителят на талибаните Забиула Муджахид нееднократно е заявявал, че лидерите им няма да встъпват в никакви преки, официални разговори с \"делегация на правителството в Кабул\". Източник от афганистанското правителство, запознат с въпроса, потвърди, че не е имало преки разговори между правителството и талибаните. Според изявление на талибаните, не е имало обсъждане на възможно примирие, установяване на временно правителство или провеждане на президентски избори.  Междувременно новоназначеният ръководител на секретариата на Висшия съвет за мир Омар Даудзай каза днес на среща с журналисти в Кабул, че през идните седмици ще бъде съставен проект за мирен договор с талибаните. От юли представители на талибаните и американски дипломати се срещаха четири пъти за преки преговори. Макар че през последните месеци нарасна оптимизмът за възможни мирни преговори с най-свирепата въоръжена групировка в Афганистан, постигането на споразумение изглежда \"дълъг път, съпроводен с много превратности\", каза ръководителят на Висшия съвет за мир Карим Халили.", "date": "2018.12.19", "title": "САЩ изтеглят своите войски от Сирия и Афганистан"}
{"url": "https://www.monitor.bg:443/bg/a/view/sled-sydebna-saga-starozagorskata-mitropolija-poluchava-bivsh-restorant-152653", "text": "След проточила се близо година сага в съда старозагорската митрополия ще влезе във владение на полуразрушен някогашен ресторант на Балкантурист насред парка Аязмото. Решението за даряването на имота, който община Стара Загора закупи срещу 285 000 преди 5 години от банка бе взето през януари, но почти веднага бе атакувано в административния съд от 8 местни жители с различни аргументи. След проточила се близо година сага в съда старозагорската митрополия ще влезе във владение на полуразрушен някогашен ресторант на Балкантурист насред парка Аязмото. Решението за даряването на имота, който община Стара Загора закупи срещу 285 000 преди 5 години от банка бе взето през януари, но почти веднага бе атакувано в административния съд от 8 местни жители с различни аргументи. Първоначалната идея на митрополит Киприан да направи на мястото на култовата кръчма музей на предшествениците си претърпя няколко промени, последната е сградата да стане Център за православното историческо наследство. Подписването на договора за ползване, който ще е срочен ще бъде подписан навръх Игнажден от члена на епархийския съвет арх. Петър Влахов. До момента няма яснота колко ще струва преустройството на имота и откъде ще се става финансирането му. До сега митрополит Киприан не е коментирал източниците с думите, че се надява това да стане от дарители.Сградата на някогашния ресторант е била проектирана като павилион на България за световното изложение в японския град Осака през далечната 1970 година от арх. Иван Попов, проектът е сочен като един от най-модерните за времето си.Имотът е с разгърната площ от 2086 кв м, след приватизацията на местното поделение на „Балкантурист“ е станал собственост на бизнесмена Стойчо Кълвачев, който възнамеряваше ад го превърне във фирмена резиденция. Идеята му отпадна след като беше заплашен с анатемосване от тогавашния владика Галактион и биене на църковните камбани в знак на протест цяла седмица. В крайна сметка империята на Кълвача фалира и сградата излезе на публичен търг от банката – кредитор. Междувременно т.г. паркът бе реновиран по европроект на стойност 7 млн лв, ремонтните дейности обаче не включваха руините на ресторанта.", "date": "2018.12.19", "title": "След съдебна сага старозагорската митрополия получава бивш ресторант"}
{"url": "https://www.monitor.bg:443/bg/a/view/pol-makkartni-i-ema-stoun-zasneha-klip-protiv-psihicheskija-tormoz-video-152657", "text": "Британската суперзвезда Пол Маккартни засне видеоклип към своя нов сингъл Who Cares, в който с участие се разписва американската актриса Ема Стоун. Надеждата им е песента да помогне за намаляването на психическия тормоз сред тийнейджърите. В клипа Маккартни и Стоун танцуват в черно-бели костюми на фона на множество образи, подобни на италианския Арлекин, които тормозят Стоун. Накрая Стоун и Маккартни избягват с кола. Съвместно с неправителствената организация Creative Visions, Маккартни започна и кампанията #WhoCaresIDo, чието име е взето от текста на песента му: \"Who Cares About You, I do\" (б. а. - Кого го е грижа за теб, мен). \"Надявам се, че младежите, които са подложени на психически тормоз от своите връстници, а има доста такива - като слушат песента и гледат клипа, ще си помислят, че положението не е толкова лошо. написа Маккартни на своя сайт. Песента Who Cares е включена в 17-тия солов албум на Пол Маккартни, който носи името Egypt Station.", "date": "2018.12.19", "title": "Пол Маккартни и Ема Стоун заснеха клип против психическия тормоз (ВИДЕО)"}
{"url": "https://www.monitor.bg:443/bg/a/view/tir-razlja-23-t-dizel-kraj-kazanlyk-152652", "text": "23 т дизелово гориво на стойност близо 58 000 лв се изля по асфалта на републикански път І.5 в близост до незаконния казанлъшки квартал Казмера, сигналът за инцидента е бил подаден на телефон 112 към 12,30 часа в сряда. Цистерната с горивото се е откачила при маневра на товарен влекач „Мерцедес“ с бургаска регистрация, зад волана е бил 40-годишен шофьор, който не успял да удържи товара заради хлъзгавия път. Цистерната е легнала върху мантинелите, горивото се е изляло в канавката, временно е било затворено  движението по околовръстното шосе в посока от София към Бургас.Няма пострадали при катастрофата, тепърва ще се изясняват причините.", "date": "2018.12.19", "title": "ТИР разля 23 тона дизел край Казанлък"}
{"url": "https://www.monitor.bg:443/bg/a/view/koledari-ot-plovdiv-i-rakovski-pozdraviha-narodnite-predstaviteli-s-pesni-i-tanci-152670", "text": "Изпълнители от фолклорните ансамбли „Тракия“ от Пловдив и „Слав Бойкин“ от Раковски поздравиха народните представители и гостите на Народното събрание с традиционни коледарски песни и танци. Техните изпълнения и наричания за здраве и берекет огласиха на 19 декември 2018 г. кулоарите на парламента. Ученици от музикална група „Актуал“ на столичното 148-о основно училище „Проф. д-р Любомир Милетич“ изпълниха българска сурвакарска песен и с украсени дрянови клонки сурвакаха за здраве, щастие и берекет председателя на Народното събрание Цвета Караянчева, много народни представители и гости на парламента. Благодаря Ви, че пресъздадохте пред нас автентичните български фолклорни обичаи коледуване и сурвакане, обърна се Цвета Караянчева към изпълнителите. Тя пожела на всички присъстващи здраве, щастие, весели празници и много късмет през следващата година. Председателят на парламента лично поздрави малките творци от ІІІ „б“ клас на пловдивското училище „Свети Константин-Кирил Философ“, които са сред най-активните участници в националния конкурс „Коледари – с блага вест и здраве“. Надпреварата е за изработване на коледни сувенири, организиране на благотворителни базари и концерти, а събраните средства са в подкрепа на Националния център за лечение и рехабилитация на деца с онкохематологични заболявания. Повече от 300 български училища са се включили в инициативата на Сдружение „Деца с онкохематологични заболявания“, която е под егидата на ЮНЕСКО. Цвета Караянчева благодари на младежите, че с душа и сърце работят в подкрепа на болните дечица. Тя ги увери, че Народното събрание винаги е подкрепяло и ще продължи да подпомага подобни благородни каузи. Тук вие имате приятели и съмишленици, добави Цвета Караянчева. С коледно стихче поздрави председателя на парламента третокласничката Анджела Ангелова. Председателят на Народното събрание и председателите на парламентарните комисии по образованието и науката и по здравеопазването Миглена Дамянова и д-р Даниела Дариткова бяха сред първите народни представители, които подкрепиха инициативата на Сдружение „Деца с онкохематологични заболявания“ и откупиха направени от децата сувенири. Базар на „Кутии на Разказвача на приказки“ в подкрепа на инициатива „Погледни ме” в помощ на деца аутисти също беше открит в кулоарите на парламента. Организатор на благотворителното събитие е Центъра за работа с деца с аутизъм „Тацитус“. Творби на талантливи деца в неравностойно положение, с увреждания и в риск представя в Народното събрание Сдружение „Дива земя“. По повод седмата годишнина от създаването на организацията картините и техните автори гостуваха в парламента, където бяха поздравени от председателя на Народното събрание.", "date": "2018.12.19", "title": "Коледари от Пловдив и Раковски поздравиха народните представители с песни и танци"}
{"url": "https://www.monitor.bg:443/bg/a/view/studentka-tvori-koledni-figurki-ot-baloni-152662", "text": "Студентка от Русенския университет твори коледна красота с цветни балони. Поли Тодорова учи в специалността „Бизнес и мениджмънт“, но извън тази строга материя е открила у себе си таланта да създава от необичайния материал невероятни дребни фигурки, които радват не само децата, а и възрастните. Създава ги само от балони, без да използва допълнителни елементи, което прави работата й още по-трудна. „Имам още много да се уча, но се стремя да ставам все по-добра. Увличат ме дребните фигурки, които някак си са по-симпатични, и по-малко колоните, арките и друга декорация с балони, каквато всеки е виждал на различни тържества. Направата на малките детайли в моделите ми носи истинско удоволствие, а радостните реакции след това ме стимулират да продължа“, казва Поли. За да се усъвършенства, тя търси информация в интернет за работата на големите професионалисти от Япония, Китай, Русия, които изработват дори рокли от балони. Макар и да е много ангажирана, защото освен че учи редовно, ходи на работа в почивните дни и посещава езикови курсове, студентката винаги намира време за любимото си занимание. Помага й приятелят й Ивайло, с когото са в една и съща група в университета. За предстоящите празници Поли е изработила фигурки от балони на Дядо Коледа, еленчета, елхички, снежни човечета, с които смята да зарадва своите приятели и близки. Специален подарък е направила и на малчуганите от една детска градина в Русе – двуметрова елха от зелени балони. „Толкова ми се зарадваха децата, като им казаха учителките, че аз съм направила тази елха. Не бяха виждали такава и ме гледаха с възхита все едно съм Дядо Коледа“, споделя третокурсничката, която се надява и след дипломирането да има време да твори балонени фигурки и да носи радост за децата.", "date": "2018.12.19", "title": "Студентка твори коледни фигурки от балони"}
{"url": "https://www.monitor.bg:443/bg/a/view/grantadjii-branjat-lozan-panov-152664", "text": "Грантаджийският Съюз на Съдиите в България се хвърли да брани слугата на олигархията – шефа на Върховния касационен съд Лозан Панов пред редица евролидери.  Маскирани зад позиция на Организацията МЕДЕЛ – Европейски магистрати за демокрация и свободи (Magistrats Européens pour la Démocratie et les Libertés), на която Съюзът е член, грантаджиите в Темида изпратиха писмо до председателят на ЕК Жан Клод Юнкер и до еврокомисарят по правосъдието Вера Йоурова. В него те коментират наскоро публикуваните Доклади по Механизма за сътрудничество и проверка за България и Румъния, но обръщат голямо внимание на Панов, като твърдят, че животът му е застрашен. Зад позицията на организацията обаче ясно личат опорните точки, с които медиите, ръководени от подсъдими и обвиняеми олигарси като Иво Прокопиев и Цветан Василев ежедневно хулят Съдебната система, главния прокурор Сотир Цацаров, както и Антикорупционната комисия, като твърдят, че Панов е подложен на непрестанен тормоз. Магистратите със спорна репутация обаче са забравили да споменат, че същият този скандален шеф на ВКС се скри цели 13 пъти от представителите на НАП и Антикорупционната комисия (КПКОНПИ), които го търсеха да даде обяснение за укриването на доход от над 100 000 лв., както и че за тези му действия на Панов беше наложена глоба от 1000 лв. Излиза така, че в текста, шефът на ВКС е изкаран репресиран и постоянно тормозен от институции, които си вършат работата. В позицията не е подминат и случая с колата на Панов -преди време самият той се жалеше, че болтовете на возилото му са били умишлено развити. Но никъде от организацията не споменават факта, че по случая имаше експертното становище, че мерцедесът, в който се возеше магистратът, не е бил умишлено повреден. От организацията споменават още и случая със съдия от Софийския градски съд, който реши да спре дело за конфискация, за да отправи преюдициално запитване до Съда на ЕС, но не споменават фактът, че именно с това запитване СГС буквално блокира делото за отнемане на имане за близо 2,2 млрд. лв. от банкера беглец Цветан Василев. Позицията на европейските магистрати веднага бе препечатана в медиите на олигархията, като първо лъсна на сайта „Клуб Зет“ на Огнян Донев, който - клиент на СГС за укриване на 62 млн. лв. данъци. След това пък бе тиражирана и от сайт „Фрогнюз“ на агента от ДС – Академик Огнян Стефанов", "date": "2018.12.19", "title": "Грантаджии бранят Лозан Панов"}
{"url": "https://www.monitor.bg:443/bg/a/view/firmite-shte-mogat-da-kupuvat-do-100-e-vinetki-s-edin-bankov-prevod-152659", "text": "На интернет страниците на Агенция „Пътна инфраструктура“ - www.api.bg, и на Националното тол управление www.bgtoll.bg, е публикувано указание за купуването на електронни винетки за 2019 г. от bgtoll.bg с банков превод от фирми и държавни предприятия. В   детайлно са описани стъпките, които трябва да следва потребителят и фирмените данни, които е необходимо да въведе, влизайки на bgtoll.bg и избирайки бутона „КУПИ Е-ВИНЕТКА“, съобщиха от пътната агенция. С един банков превод юридическите лица могат да купят до 100 електронни винетки, които са с различен срок на валидност и за различните категории превозни средства. Целта е максимално улеснение на фирмите, разполагащи с голям автопарк. Взети са всички мерки за ИТ сигурността на интернет страницата www.bgtoll.bg и за защита на данните на ползвателите, уточняват от АПИ.", "date": "2018.12.19", "title": "Фирмите ще могат да купуват до 100 е-винетки с един банков превод"}
{"url": "https://www.monitor.bg:443/bg/a/view/ed-shijran-s-poreden-rekord-152654", "text": "Ед Шийран подобри рекорда за годишна печалба на музикант. Постижението е главно благодарение на турнето му \"Divide\", което захрани банковата му сметка с 342,3 милиона британски лири през 2018 г. С тази световна обиколка той подобри и личния си рекорд от 2014/2015 година, когато спечели 119 милиона британски лири с концертите \"Multiply\". \"Divide\" е на път да се превърне и в най-доходоносното турне на всички времена. Шийран изпревари Тейлър Суифт и Бионсе, както и Пинк и Джъстин Тимбърлейк, дори ветераните U2 и Rilling Stones, които също са сред първите десет в класацията на Полстар за най-доходоносните концертни изяви през тази година. Турнето \"Divide\" започна през 2017 г. в подкрепа на третия студиен албум със същото заглавие. За концертите от него са продадени 4,86 милиона билета. Най-големите четири концерта на 27-годишния музикант препълниха лондонския стадион \"Уембли\" с капацитет от 90 000 зрители.  В класацията на Полстар за най-добре платените турнета през 2018 година, след Шийран се нарежда Тейлър Суифт с \"Reputation\" и приходи от 273 милиона лири. Трети са Бионсе и съпругът й Джей-Зи, които са спечелили 134 милиона лири. 1. Ед Шийран: 342 милиона лири - 4 860 482 продадени билета 2. Тейлър Суифт: 273 милиона лири - 2 888 892 продадени билета 3. Джей-Зи и Бионсе: 201 милиона лири - 2 169 050 продадени билета 4. Пинк: 134 милиона лири - 1 285 411 продадени билета 5. Бруно Марс: 132 милиона лири - 1 290 438 продадени билета 6. \"Игълс\": 131 милиона лири - 964 245 продадени билета 7. Джъстин Тимбърлейк: 119 милиона лири - 1 193 365 продадени билета 8. Роджър Уотърс: 104 милиона лири - 1 448 771 продадени билета 9. Ю Ту: 100 милиона лири - 927 034 продадени билета 10. \"Ролинг стоунс\": 92 милиона лири - 750 914 продадени билета.", "date": "2018.12.19", "title": "Ед Шийран с пореден рекорд"}
{"url": "https://www.monitor.bg:443/bg/a/view/tajbe-ot-kolednite-kysmeti-vse-mi-se-pada-rabotata-152661", "text": "Световната и европейска шампионка по борба Тайбе Юсеин призна, че всички късмети, които й се падат по Коледа и Нова година й се сбъдват, защото обикновено й се пада „Работата“. „Сега освен здраве и успехи, в личен план си желая да съм щастлива“, заяви 27-годишната състезателка. Преди ден тя слезе от високопланинската база Белмекен, където бе на лагер, за да получи „Спортен Икар“ за постижение на годината на Фондация „Български спорт“, но ще тренира в София до Коледа. „И по празниците ще гледам да съм в категорията си до 62 кг, защото, който иска да има успех, трябва да е постоянно на режим“, заяви Тайбе. Тя се съгласи с определението на спортния министър Красен Кралев, че 2018-а е била „годината на Тайбе“, като дори е преизпълнила целите си с това, че не допусна нито една загуба. \"Олимпийска квота е най-голямата ми цел за следващата година. Ще гоня медали от световното и европейското. Наградите и отличията тежат, но има място за още. Очаквания към мен винаги е имало, но сега вече свикнах и не ми тежат“, допълни още Юсеин. По-късно тя и останалите медалисти от световното в Будапеща – Биляна Дудова, Кирил Милов и Айк Мнацаканян, получиха като награди за постиженията си ключовете на джипове „Хавал Н2“ от производителя „Грейт Уол“.", "date": "2018.12.19", "title": "Тайбе: От коледните късмети все ми се пада работата"}
{"url": "https://www.monitor.bg:443/bg/a/view/vakyfbank-s-vsichki-zvezdi-sreshtu-marica-152658", "text": "Грандът \"Вакъфбанк\", носител на световната и на европейската клубна титла, пристигна в Пловдив с всичките си звезди за мача с \"Марица\" от Шампионската лига по волейбол. В състава на треньора Джовани Гуидети, който водеше и нашите националки преди години, са сръбският център Милена Рашич, единствената волейболистка в момента, която има злато от световно първенство за жени и от клубен мондиал, китайката Жу Тин, американката Келси Робинсън, холандката Льонеке Слоетьес. С отбора е и българският остеопат на турския тим Георги Биволарски. Мачът е утре от 18.00 ч. в пловдивската зала \"Колодрума\". \"Надявам се да се представим достойно пред един толкова класен отбор, каза на пресконференцията капитанката на \"Марица\" Нася Димитрова на официалната пресконференция. - Неговите волейболистки го доказаха преди две седмици, печелейки световното клубно първенство. Има респект от наша страна към тях, но ние също сме тренирали да покажем най-доброто от себе си.\" \"За нас е привилегия да играем срещу тях. Това е най-добрият отбор в света. Сигурен съм, че пред пълна зала и добра атмосфера ще изиграем двубой, който да се хареса на всички\", допълни селекционерът Иван Петков. Междувременно трима български национали записаха с чуждестранните си отбори победи в евротурнирите. Мартин Атанасов се отличи с 10 точки (1 ас), за успеха на \"Шомон\" (Фр) с 3:0 (15, 23, 18) над водения от Витал Хайнен \"Фридрихсхафен\" (Гер) във втория мач от група С на Шампионската лига. С това френският тим с треньор Силвано Пранди зае второто място в групата с 4 точки, а германският е трети с 3. Белгийският \"Грийнярд\" (Маасейк) с Алекс Гразданов пък би с 3:0 (21, 22, 27) полския СКРА в група D. Грозданов игра цял мач и завърши със 7 т. (1 ас, 75% в атака). \"Веро Волей\" (Монца) с капитана на националите ни Виктор Йосифов стигна на крачка от 1/4-финалите на \"Чалъндж къп\" след 3:0 (17, 20, 18) над \"Цървена звезда\" в Белград. Йосифов стана топреализатор с 9 точки (4 блока, 71% в атака).", "date": "2018.12.19", "title": "\"Вакъфбанк\" с всички звезди срещу \"Марица\""}
{"url": "https://www.monitor.bg:443/bg/a/view/tomislav-donchev-pregovorite-s-ek-po-gazovoto-delo-bjaha-tejki-152655", "text": "„Тежки, дълги преговори на всякакво ниво.“. Така каза за продължилата години наред комуникация между страната ни и ЕК по т.нар. „Газово дело“, вицепремиерът Томислав Дончев. Както писа „Монитор“ заради жалбата срещу държавата по повод ограниченията при вноса на газ с обвинения в злоупотреба с монополно положение от Газовия барон Сашо Дончев, който не без благословията на Иван Костов успя да се окопае за дълги години на входа и изхода на тръбата, трупайки тлъсти печалби от руското синьо гориво, преди да му бъде врътнато кранчето от кабинета „Борисов“, ЕК обяви намеренията си да ни глоби със 77 млн. евро. По време на заседанието на МС в сряда Томислав Дончев потвърдил думите на премиера Бойко Борисов, който даде да се разбере, че въпреки настояването на ЕК да последваме примера на другите държави, газопреносната ни мрежа няма да бъде приватизирана и с нея ще продължи да се разпорежда държавата, въпреки мераците за това на Сашо Дончев и шайката около него, както и че благодарение на преговорите с Брюксел по делото, образувано след жалбата, глобата е била драстично намалена. По думите на Томислав Дончев, страната ни е предложила всякакви различни от приватизацията варианти на ЕК, включително за участие на евроексперти в бордовете на държавните дружества в сектора. „Миналата година парламентът ни забрани да постигаме споразумение с ЕК. Естествено, никой от правителството не би се споразумял за продажба на мажоритарен дял. Редно е да се отбележи, че каквито и противоречия да сме имали, комисията се е съобразила с всички наши аргументи, че глоба в максималния размер е в състояние да унищожи газовия сектор. Само да напомня, че максималният размер на глобата може да достигне 320 милиона, в момента е 77“, подчертал пред колегите си вицепремиерът, става ясно от стенограмата от заседанието на МС.", "date": "2018.12.19", "title": "Томислав Дончев: Преговорите с ЕК по „Газовото дело“ бяха тежки"}
{"url": "https://www.monitor.bg:443/bg/a/view/starozagorec-plati-9-500-lv-za-operacija-152651", "text": "С 9 500 лв се прости преди Игнажден старозагорец, който стана жертва на измамно обаждане, че дъщеря му се нуждае от спешна хирургична интервенция след тежка катастрофа по автомагистрала „Тракия“. 72-годишният мъж получил обаждане по телефона от непознат, който се представил за лекар в пловдивска болница на 17 декември, който му съобщил че току що при тях е докарана в тежко състояние жена, нуждаеща се от спешна операция за счупени крак и ръка. Болната дала телефона на близките си, за да й съдействат при заплащане на парите за поставяне на скъп консуматив. Минути след първия разговор, който бил около 11,00 часа на стационарния номер на възрастния мъж позвънил друг човек, който се представил като инспектор от криминална полиция и поискал съдействие за залавянето на телефонни измамници. Последвали още няколко позвънявания с разнопосочни твърдения, в крайна сметка старозагорецът сложил банкнотите в найлонова торбичка и ги хвърлил през терасата на апартамента си. Жалбата до полицията е подадена привечер във вторник, малко преди това с аналогично оплакване пристигнала самотно живееща 71-годишна жена, която по близка схема се разделило с 10 760 лв и златни накити. Само през последните десетина дни ало-измамниците са прибрали от жители на Стара загора 100 бона. За пореден път представители на МВР отправиха апел към населението да звънят на телефон 112 или на близки ако бъдат потърсени за „съдействие“.", "date": "2018.12.19", "title": "Старозагорец  плати 9 500 лв за „операция“"}
{"url": "https://www.monitor.bg:443/bg/a/view/resheno-ot-1-januari-puskat-uikend-vinetka-na-cena-ot-10-lv-152642", "text": "От 1 януари 2019 г. водачите на моторни превозни средства до 3.5 т могат да ползват и уикенд винетка. Тя ще струва 10 лв. и ще важи от 12.00 ч. в петък до 23.59 ч. в неделя, реши днес Министерски съвет. Въвеждането на уикенд винетката се регламентира с правителствено постановление, с което се изменя Тарифата за таксите, които се събират от Агенция „Пътна инфраструктура“. Тази възможност ще облекчи водачите, които пътуват по републиканската пътна мрежа по-рядко. Останалите цени на винетни такси остават непроменени. Няма да се променят цените на винетните такси и за тежкотоварни превозни средства - те ще важат до 16 август 2019 г., когато влиза в сила тол системата и ще преминат на тол такса. С промяната се дава възможност водачите на моторни превозни средства с чуждестранна регистрация да плащат определените в евро такси в левовата им равностойност. В Тарифата за таксите, които се събират от Агенция „Пътна инфраструктура“, е определен и размерът за компенсаторната такса, която ще се заплаща от нарушителите, които ползват републиканската мрежа без платена пътна такса. За шофьорите на превозни средства над 12 тона тя ще бъде 175 лв., за пътните превозни средства между 3,5 и 12 тона - 125 лв., а за леките автомобили до 3,5 тона - 70 лв. За тежкотоварните автомобили компенсаторната такса ще се прилага за т.нар. преходен период преди въвеждането на тол таксата за изминато разстояние от 16 август 2019 г. От тази дата тя ще бъде актуализирана в зависимост от приетата тарифа за тол такси, които ще се плащат за територията на България. Компенсаторната такса е междинна санкция към лицата, които не са платили дължима винетна такса, а ползват пътната мрежа и са нарушители по смисъла на законовите разпоредби за пътно таксуване. Това е таксата, която се заплаща с цел избягване на административни санкции. От 1 януари 2019 г. започва да функционира и смесената електронна система за таксуване на различните категории пътни превозни средства на база време и на база изминато разстояние. От тогава влизат в сила електронните винетки. Затова с промени в Правилника за прилагане на Закона за пътищата се отменят разпоредбите за издаване на хартиени стикери. Винетна такса за ползване на платената републиканска пътна мрежа ще заплащат собствениците или ползвателите на автомобили с обща технически допустима максимална маса до 3,5 тона, включително, а на такива над 3,5 тона - такса за изминато разстояние. Тол системата за тежкотоварни автомобили ще функционира от 16 август 2019 г. Дотогава водачите им ще заплащат винетна такса.", "date": "2018.12.19", "title": "Решено: От 1 януари пускат уикенд винетка на цена от 10 лв."}
{"url": "https://www.monitor.bg:443/bg/a/view/10-godishen-izpravi-na-kraka-legendi-v-sporta-152643", "text": "10-годишният Михаел Ангелов изправи на крака и получи аплодисментите на легенди на българския спорт като Боян Радев, Норайр Нурикян, Валентин Райчев, Димитър Златанов, Стефка Костадинова, Ваня Гешева, Здравка Йорданова и много други. Това се случи по време на церемонията „Спортен Икар“ на Фондация „Български спорт“ в Националната галерия „Двореца“ в столицата. Момчето получи приза за проява на „Висок спортен дух“ на сп. „Спринт“, защото въпреки вродената артрогрипоза, ограничаваща движението на ставите му, която може да доведе и до парализа в бъдеще, той тренира футбол в СК „Слънце\" в Хасково и е пример за своите връстници. Освен статуетка, малкият футболист получи и специална награда – пълна екипировка, от Любо Ганев. „Започна да тренира футбол на 5 г., сам го поиска. За съжаление, тази година два пъти си счупи ръката и се наложи по лекарско предписание да спре с футбола, но пък ходи на плуване докато се възстанови, разказа неговата майка Десислава Витанска. - Въпреки сериозното заболяване, с което се роди и вече има зад гърба си 10 операции, никога не сме го ограничавали да прави това, което иска. Напротив – стимулираме го, казваме му, че може всичко. Преди години заедно с футбола, тренираше и гимнастика, но отново едно счупване на ръката го спря. Сега е изключително щастлив и горд с тази награда и вече се похвали на всичките си приятели“, допълни тя. При годишните награди големият победител за 2018 г. е световната и европейска шампионска по борба в кат. до 62 кг. Тайбе Юсеин. Тя завършва годината без нито едно поражение. В категорията \"Млад и талантлив спортист\" бяха отличени Александра Начева ( лека атлетика), Мариела Костадинова и Панайот Димитров (акробатика), Мария Делчева (бадминтон), Кирил Киров (стрелба), Йоана Илиева (фехтовка), Алберт Попов (ски). За „Пробив в световния спорт“ призът отиде в ръцете на 21-годишния световен вицешампион по борба Кирил Милов. За „Достойно представяне\" бяха наградени сестрите Габриела и Стефани Стоеви (бадминтон), Мирела Демирева (лека атлетика) и Биляна Дудова (борба). За „Впечатляващо представяне\" награди заслужиха Явор Пешлеевски и Тодор Михалев (модерен петобой, щафета), Стойка Петрова (бокс), Ивет Горанова (олимпийско карате), Милена Тодорова (стрелба), Денислав Коджабашев (тенис на маса) и Йордан Бозов (баскетбол). Плакет за шампионско дълголетие получи топ плувецът ни Петър Стойчев, спечелил в края на годината дебютното уникално състезание в ледените води на Антарктида. За отбор на годината бе избран ансамбълът по художествена гимнастика, воден от Весела Димитрова. Всички медалисти от Младежките олимпийски игри в Буенос Айрес и техните треньори пък бяха наградени с почетни плакети и от БОК.", "date": "2018.12.19", "title": "10-годишен изправи на крака легенди в спорта (СНИМКИ)"}
{"url": "https://www.monitor.bg:443/bg/a/view/hvanaha-ptichi-grip-vyv-vidinsko-152663", "text": "Ново огнище на птичи грип (H5N8) в регистриран в лично стопанство, в с. Косово, общ. Брегово, обл. Видин, съобщиха от БАБХ. Пробите са потвърдени от Националната референтна лаборатория (НРЛ) в изпитвателна лаборатория „Екзотични и особено опасни инфекции” към Националния диагностичен научноизследователски ветеринарномедицински институт (НДНИВМИ). Засегнатите птици в обекта са кокошки, фазани и гълъби. С цел контрол и ликвидиране на заболяването, БАБХ започна прилагане на всички мерки в съответствие с действащото законодателство. Със Заповед на изпълнителния директор на БАБХ са определени мерките за ликвидиране на огнището с високопатогенна инфлуенца по птиците и срещу разпространението на инфекция сред птиците в района. Предприето е хуманно умъртвяване и унищожаване на останалите засегнати птици в обекта и са извършени почистване и дезинфекция на дворовете и улиците в и около обекта. Определени са 3-километрова предпазна зона и 10-километрова зона за наблюдение около констатираните огнища на заболяването. В ограничителните зони няма индустриални птицевъдни обекти, а само лични стопанства. Забранено е движението на птици и продукти от тях в и от предпазната и наблюдаваната зона. Компетентните органи извършват преброяване на птиците в тези зони.", "date": "2018.12.19", "title": "Засечено е огнище на птичи грип във Видинско"}
{"url": "https://www.monitor.bg:443/bg/a/view/tapi-za-ushi-protiv-koledni-pesni-152641", "text": "Неизвестни благодетели, на които им е писнало от коледни песни и мелодии, окачват безплатни тапи за уши по телефонни будки и стълбове, за да може да се пазарува на спокойствие, пише в. „Метро“. Гумените тампончета се предлагат в комплекти от 10 чифта, окачени на малко картонче, на което е написано: \"Да се спасим от коледната песен на Марая Кери All I Want for Christmas\". Безплатните тапи се предлагат на \"Оксфорд стрийт\" и хората с непоносимост към \"Джингъл белс\" масово се възползват от подадената ръка. \"Сега може да пазарувате в тишина\", рекламира тапите друго постерче. Таблоидът се шегува, че ако все пак обичате празничните коледни евъгрийни, може да си махнете тапите и да си ги сложите чак навръх Рождество, за да не слушате поредния \"празничен\" семеен скандал.", "date": "2018.12.19", "title": "Подаряват тапи за уши против коледни песни"}
{"url": "https://www.monitor.bg:443/bg/a/view/denislav-zlatev-spechelil-srebroto-s-izvadeno-ramo-152647", "text": "Старозагорецът Денислав Златев, който миналия месец  стана вицесветовен шампион по бойно самбо в категория до 100 кг е излязъл за финалната си среща с украинеца Анатолий Волошинов с полуизвадено рамо след тежки тренировки. Въпреки болката той успял да устои до края на битката без противникът му да разбере, сподели 22-годишният атлет на среща с кмета на Стара Загора Живко Тодоров. Възпитаникът на тукашното спортно училище „Тодор Каблешков“  има зад гърба си бронзов медал от световното по борба класически стил през 2013 година в сръбския град Зренянин. На турнира в румънската столица Букурещ е победил трима от четиримата си противници, като втората среща с шампиона на Мароко е завършила с нокаут. Златев се занимава с бойно самбо от 2 години като тренира в родния си град и Бургас, вече има няколко участие в професионални ММА битки, надява се догодина да бъде приет за студент в НСА – треньорски профил. Работи като охранител в частна компания, като дете мечтаел да стане футболист, но заради наднорменото му тегло го насочили към борбата.Сред примерите в спорта му е световният /2010 г./  и европейски /2012 г./  шампион по борба Христо Маринов,в момента се подготвя за държавните първенства по бойно самбо, борба и кик бокс  през март догодина, включен е и в националния отбор.", "date": "2018.12.19", "title": "Денислав Златев спечелил среброто  с извадено рамо"}
{"url": "https://www.monitor.bg:443/bg/a/view/bruksel-razsledva-hakerska-ataka-sreshtu-diplomati-152644", "text": "Брюксел започна разследване на хакерската атака срещу дипломатическата комуникационна мрежа на ЕС, след като бяха публикувани хиляди съобщения, включително описания на Доналд Тръмп като \"хулиган\", а Крим като \"гореща зона\", където може да има ядрени оръжия, съобщава \"Гардиън\". Сред публикуваните данни е предупреждение от 8 февруари, че Крим е превърнат в \"гореща зона, където може да са били разгърнати ядрени бойни глави\". Друго съобщение описва дискусия, проведена на 16 юли между европейски официални лица и Си Дзинпин, цитира китайския президент който сравнява \"тормоза\" на Тръмп към неговото правителство в търговията като \"без правила и футболен мач в свободен стил\". Във връзка с проникването в мрежите на ООН през 2016 г., когато Северна Корея тества ракети, хакерите се позовават на сведения за поверителни срещи на генералния секретар на ООН, Антонио Гутериш, с лидери в Югоизточна Азия.", "date": "2018.12.19", "title": "Брюксел разследва хакерска атака срещу дипломати"}
{"url": "https://www.monitor.bg:443/bg/a/view/divna-pusna-nova-pesen-sled-blizo-godina-mylchanie-152645", "text": "Почти година след катастрофата, в която пострада манекенката Кристин, Дивна прекрати мълчанието и отново се завърна към музиката. Тя пусна нова песен, която се казва „всичко/нищо“, и призна, че я е посветила на приятелката си. Всъщност парчето било почти готова още преди инцидента, но след случката останало на трупчета. Дивна го довършила и на рождения ден на Кристин й го пуснала по телефона и й казала, че е подарък за нея. Това призна изпълнителката на „Ти не можеш да ме спреш“ в предаването „Преди обед“ по bTV. В откровена изповед Дивна сподели още, че дълго време се е била отдръпна от музиката и се обвинявала за всичко, което се е случило. Сама обаче осъзнала, че може само тя да се извади от депресията. Така успяла да завърши песента. Текстът и музиката на „всичко/нищо“ са изцяло на Дивна, а видеото е дело на DOPE ZOO. Лайтмотив в парчето е фразата: „Голямата мечта е да оставя своята следа“, като не липсват препратки и към трагичната катестрофа и трудното възстановяване на двете момичета след нея: „Често се случва да ни заболи, така животът ни прави по-силни, нали?“ и „Благодарна съм, че здрава съм, права съм“.", "date": "2018.12.19", "title": "Дивна пусна нова песен след близо година мълчание (ВИДЕО)"}
{"url": "https://www.monitor.bg:443/bg/a/view/kiril-despodov-zavede-gadjeto-vyv-viena-152646", "text": "Звездата на ЦСКА Кирил Десподов използва пълноценно паузата в шампионата и заведе любимата си Веселина на почивка в Австрия.  Двамата са от няколко месеца заедно, като не спират да изразяват любовта си в социалните мрежи. Русокосата красавица е щерка на една от най-богатите българки - Цветелина Бориславова. Нападателят на \"червените\" публикува няколко снимки в \"Инстаграм\", от които става ясно, че двамата разпускат във Виена. Националът публикува и снимка на него и милионерската щерка, които се излежават, гледайки филми, хванати за ръка. И докато Десподов се радва на романтична ваканция, продължава да бъде фаворит в гласуването за две важни класации. Първата е Футболист на годината на България, където е основен претендент за отличието, спорейки с Тодор Неделев и Георги Петков. Гласуването на спортните журналисти е в разгара си, а победителят ще бъде обявен на 6 януари. Утре вечер пък приключва и вотът на феновете на ЦСКА, които избират в онлайн анкета най-добрия играч на „червените“ за полусезона. Самият Десподов пък загатна, че вече мисли и за трансфер в чужбина, като не е изключено да напусне клуба още тази зима.", "date": "2018.12.19", "title": "Кирил Десподов заведе гаджето във Виена"}
{"url": "https://www.monitor.bg:443/bg/a/view/okoshariha-fenomen-pribiral-pari-za-da-sybira-semejstva-152649", "text": "Подвизаващ се от години из цялата страна като феноменолог, знахар  и медиатор 36-годишен измамник попадна в ареста с постоянна мярка за неотклонение „задържане под стража“ по искане на старозагорски районен прокурор. Познатият под псевдонимите „Чудомир“ и „Знахар“  пловдивчанин  Златко Димитров  е обвиняем по дело за въвеждане в заблуждение на 10 жени от Стара Загора и региона, че срещу скромно възнаграждение ще им реши проблемите. Мъжът е действал във времето от 12 декември 2016 г. до към началото на октомври м.г., като за този период прибрал от потърсилите го за съдействие  наивнички 2 760 лв. Екстрасенсът има да гърба си вече една присъда: 12 месеца зад решетките , но при 3 годишен отлагателен период, която е постановена от районния съд в Смолян през май 2015-а. Новите измами са извършени в условията на продължавано престъпление, което е дало основание на старозагорските съдии да го оставят за постоянно в ареста. В Интернет има множество обяви на „Чудомир“ и „Знахар“ с един и същ текст, според който „феноменът“  събира разделени двойки, решава професионални проблеми в стрес, кодира амулети и талисмани,изготвя и зарежда енергийни защити  срещу натрупване на негативни компоненти в организма. Повдигнатото обвинение според НК се наказва със затвор от 1 до 8 години ако бъде доказано, че е в условията на рецидив.", "date": "2018.12.19", "title": "Окошариха феномен, прибирал пари, за да събира семейства"}
{"url": "https://www.monitor.bg:443/bg/a/view/beroe-razbi-albanci-v-balkanskata-liga-152671", "text": "Баскетболният „Берое“ разби албанския „Теута“ (Дуръс) със 108:65 и продължи успешния си поход в Балканската лига. Заралии, които са шампион в турнира от 2017 г., записаха петата си победа в пет мача. За „Теута“ това бе втора загуба в пет срещи в регионалната надпревара през този сезон. За пореден път най-резултатен за „Берое“ бе Конър Франкамп, реализирал 17 т. и 7 асистенции. Николай Стоянов вкара 16, Джеймс Уайт и Александър Янев добавиха по 14, а Станислав Ваклинов и Далин Бачински - по 12. Евгени Василев бе последният от българския състав с двуцифрен точков актив – 10. „Младите момчета се включиха добре, мачът бе полезен най-вече за тях. Нямаше сериозно противодействие срещу нас, но съм доволен от срещата,\" заяви наставникът Любо Минчев. Ден след успеха пък от клуба обявиха привличането на 191-сантиметровия американски гард Тре Когинс. 26-годишният янки идва в Стара Загора от най-високото ниво на Германия, където игра за „Гьотинген“. Когинс ще замени напусналия по семейни причини свой сънародник Адонис Файлър.  ", "date": "2018.12.19", "title": "“Берое“ разби албанци в Балканската лига"}
{"url": "https://www.monitor.bg:443/bg/a/view/ban-su-i-mu-sofija-naj-izjaveni-v-naukata-za-2017-a-152630", "text": "Българската академия на науката, СУ „Св. Климент Охридски“ и Медицински университет – София са получили най-високи оценки за приноса си в развитието на науката. Това стана ясно от първите резултати от дейността на Комисията за наблюдение и оценка на научноизследователската дейност и извършената до момента оценка на научната дейност на висшите училища и научните организации в България за 2017 г., които бяха представени от зам.-министърът на образованието Карина Ангелиева. Класацията е извършена на базата на индивидуалните оценителни карти на всяка научна организация или висше учебно заведение, които съдържат три раздела. Първия е на база научни резултати на университета, вторият се отнася до научния капацитет и възпроизводство на научната общност, а третият е за обществено и икономическо въздействие. Оценката включва 43 висши училища, БАН и Селскостопанската академия. Ангелиева подчерта, че тя ще даде възможност да бъдат направени изводи и анали за по-нататъшното развитие на университетите и научните академии. На база общата оценка след БАН., СУ и МУ -София се нареждат Химикотехнологичния и металургичен университет в София, Технически университет – София, както и Пловдивския университет „Паисий Хилендарски“. „Предимството на БАН и СУ е нормално, защото те покриват всички научни сектори. Забелязва се и присъствието на медицинските университети“, каза още Ангелиева. Отделно бе показана и класацията спрямо публикациите спрямо различните направления, които се развиват в университетите. По педагогически науки и стопански, социални и правни науки водещ е Русенският университет. БАН има най-много публикации в сферата на хуманитарните науки, аграрни науки и ветеринарна медицина, изкуство, както и природни науки, информатика и математика. Водещ по отношение на техническите науки е Техническия университет в София. „Тази класация има известен дисциплиниращ ефект – че който каквото направи, го последва. Така стимулираме отговорни научни изследвания, прозрачни за данъкоплатеца и обществото“, обясни зам.-министър Ангелиева.", "date": "2018.12.19", "title": "БАН, Софийският и МУ–София са най-изявени в науката за 2017-а"}
{"url": "https://www.monitor.bg:443/bg/a/view/vejdi-rashidov-pocherpi-elita-s-akvareli-i-plastiki-152633", "text": "Председателят на Народното събрание Цвета Караянчева откри голямата изложба акварели и скулптори на Вежди Рашидов в галерия „Сан Стефано“ във вторник. Първоначално бе предвидено директорът на Софийска градска художествена галерия Аделина Филева да произнесе встъпителни думи за богатата сбирка от повече от 40 пейзажа в различни формати и 13 артистични пластики на човешки глави, но изкуствоведката се оказа в задръстване и дойде на финала на събитието чак след официалната част. Така честта се падна на Караянчева и тя сподели как колегата й по парламентарна група я е молил понякога си. След като видя резултата, шефката на парламента обеща, че винаги би го освобождавала по-рано от политическите му ангажименти, за да може да твори. Поетът бизнесмен Ангел Симеонов пък посвети стихотворение на автора. През цялото време, докато звучаха приветствените слова, художникът гушкаше внука си Сашко, послушно застанал пред него. Рашидов сподели пред гостите, че Сашко, доведеното му внуче, е една от най-големите радости в живота му. „Ако искате харесайте картините ми, ако искате ги оплюйте, но аз ви ги посвещавам с любов“, обърна се председателят на Парламентарната комисия за култура и медии към присъстващите. „Очаквах да се появи мрачната нотка от мен, тъмният цвят. Получи се някаква магия! Започна да става хубаво, цветно, шарено“, обясни той колорита в работите си. Акварелните творби на ценения най-вече като скулптор Вежди Рашидов за мнозина бяха откритие. Без „бъбриви“ реалистични подробности, създадени с откровено романтично вдъхновение на четката. Някои с жизнерадостни, други с по-сдържани багри, в тях зрителят може да открие по някой „мимикриращ“ портрет, а наред с разцъфналата природа – и надгробни паметници, и кръстове, защото животът явно е усетен в неговата цялост: и с възторзите, и с омиротворяващия край... Изложбата събра в галерията на ул. „Сан Стефано“ 22 десетки приятели и почитатели на художника. Да го уважат бяха дошли председателят на парламентарната група на ГЕРБ Цветан Цветанов, Десислава Атанасова, по-късно се появи и актьорът депутат Евгени Будинов. Своите почитания изказаха писателят акад. Антон Дончев, издателят Иван Гранитски, колекционерът Боян Радев, медийни шефове, директорът на НФЦ Жана Караиванова доскорошната директорка на Националната галерия Слава Иванова, която сега управлява Националния дарителски фонд „13 века България“ и още много художници, галеристи, обществени фигури. Редом с главния виновник за събитието, посветено на рождения ден на художника, който бе на 14 декември, гостите обгрижваше и красивата му съпруга д-р Снежа Бахарова, а елитните вина се лееха обилно за всички поканени.", "date": "2018.12.19", "title": "Вежди Рашидов почерпи елита с акварели и пластики"}
{"url": "https://www.monitor.bg:443/bg/a/view/korbin-nareche-mej-glupava-jena-152650", "text": "Лидерът на Лейбъристката партия Джереми Корбин си навлече гнева на британски политици, след като обиди Тереза Мей с думите \"глупава жена\", докато участва в дебат с премиера в парламента, информира \"Ройтерс\". Изказванията на Корбин бяха уловени от телевизионни камери по време на редовния блиц контрол, който се провежда в британския парламент всяка сряда. Говорител на лейбъристите коментира, че Корбин не е нарекъл Мей \"глупава жена\", а е заявил по-общо \"глупави хора\".", "date": "2018.12.19", "title": "Корбин нарече Мей \"глупава жена\""}
{"url": "https://www.monitor.bg:443/bg/a/view/pochti-2-5-mlrd-lv-poluchil-zemedelskijat-sektor-za-2018-g-152637", "text": "Почти в 2,5 милиарда лева е получило българското земеделие от началото на годината. Това каза на заключителната си пресконференция за 2018 г. ресорният министър Румен Порожанов. 1,521 млрд. от сумата е от Европейския гаранционен фонд, уточни той. 520 млн. лв. са отпуснатите пари по Програмата за развитие на селските райони (ПРСР). Все още по-голямата част от тях са свързани по т. нар. плащания - за билогично земеделие, по НАТУРА 2000 и за необлагодетелствани площи. Държавните помощи от българската хазна са в размер на 305 млн. лв., като Като много важно министърът определи намаляването на административните тежести в МЗХГ чрез въвеждането на електронния подпис, в което сме водещо ведомство, похвали се той. Стартирахме две нови помощи в сектора - за малките мандри и за производителите на плодове и зеленчуци, с възможност за директно предлагане в големите търговски вериги, с до 50 на сто покриване на разходите. В момента подготвяме помощ и за малките кланици, обмисля се и за едрия рогат добитък, информира земеделският министър. Новата 2019 г. ще бъде отново трудна за животновъдния сектор, каза в отговор на въпрос Румен Порожанов. \"Схемите за обвързано производство, които ревизирахме миналата година, общо 8 на брой, към ЕК смятаме, че дава по-справедливо разпределение на бюджета\", коментира той. Министърът обвърза основните проблеми на сектора с пазара и респективно субсидиите. Ще работим за това да бъдат отворени собствени мандри, да инвестираме в доилни, защото у нас все още се дои на ръка, което е недопустимо, коментира министърът. посочи той. Не успяхме да приемем Закон за градушките и амбицията ми е до края на януари да го предложим на Министерския съвет, отчете още Порожанов. Идеята е чрез самолетния способ да се покрие и по-голяма част от урбанизираната територия на страната. Ще намалим вноските на земеделските производители от 90 на 50 ст. и ще работим за по-голямо доверие между застрахователи и производители, както и за повишаване на застраховнателната култура, посочи той. Законът за браншовите организации е друг елемент от несвършената работа, отбеляза министърът. Зам.-министър Вергиния Кръстева припомни законодателните инициативи, сред които измененията, свързани с биологичното производство в Закон за прилагане на общата организация на пазарите на земеделски проекти в ЕС. Акцентът на предложените в него изменения са насочени към биологичното производство. Целта е да се осъществи по-ефективен и качествен контрол на биохраните. Другият зам.-министър Лозана Василева информира, че през 2019 г. по ПРСР са предвидени 9 приема за 141 млн. евро. По-важните мерки са тези за иновации, за изграждане на широколентов интеренет, за ремонт на религиозни храмове, за професионално обучение и добиване на умения от млади фермери. Вече са договорени водещите приеми - за общинските мерки, за преработка на продукция.", "date": "2018.12.19", "title": "Почти 2,5 млрд. лв. получиха земеделците през 2018 г."}
{"url": "https://www.monitor.bg:443/bg/a/view/rali-pilot-i-pluvec-stanaha-sportisti-na-veliko-tyrnovo-152636", "text": "Автомобилният състезател Мирослав Ангелов от СК „Мегапорт“ е спортист на Велико Търново за 2018 година в категорията за мъже и жени За втора поредна година плувецът Здравко Баблаков от клуб „Боляри 2009“ грабна приз №1 в категорията за юноши и деца. Статуетките им бяха връчени по време на тържествена церемония, провела се в общината.   Общо 14 състезатели бяха номинирани в категорията за мъже и жени. Втора позиция зае четирикратният носител на приза „Спортист на годината“ – боксьорът от СК „Ивайло“ Тинко Банабаков. Третото място също бе за автомобилния спорт, а отличието бе отредено за състезателя на СК „Мегапорт“ Емил Денев. На четвърта позиция е шахматистът Емил Стефанов, пети бе класиран автомобилният състезател Антон Титов, шести е лекоатлетът Деян Гемижев, а седмото място си разделиха вратарката на Хандбален клуб „Етър – 64“ Десислава Николова и състезателят по спортна стрелба Самуил Донков. В категорията за юноши и деца бяха номинирани общо 11 състезатели. На втора позиция бе класирана Ралица Митева /петобой/, а третото място бе за Борис Борисов и Преслава Димкова – състезатели по спортни танци. Четвърта позиция зае лекоатлетката Йоана Цончева, а местата от пето до седмо заеха състезателите по борба Даниел Любенов, Марин Маринов и Лъчезар Викторов. Треньор на годината на Велико Търново стана Цветанка Дилова – Нейкова от клуба по плуване „Боляри 2009“. За втора поредна година бе връчена наградата за млад футболист „Трифон Иванов“ – неин носител младата надежда на ФК „Етър ВТ“ Стелиян Добрев. За първи път бе връчена и награда за изявен футболен талант, учредена от спортния журналист Анатоли Петров. Статуетката получи най-младият дебютант от школата на „Етър“ в Първа лига – 16-одишният Кольо Станев. Инициативата „Спортист на годината” е създадена през далечната вече 2000 г. по идея на ресорните журналисти Петко Павлов и Анатоли Петров. Днес подкрепената от Община Велико Търново и кмета Даниел Панов анкета е сред значимите за обществеността събития.    ", "date": "2018.12.19", "title": "Рали пилот и плувец станаха  Спортисти на Велико Търново"}
{"url": "https://www.monitor.bg:443/bg/a/view/okonchatelno-minimalna-rabotna-zaplata-stava-560-leva-ot-2019-g-152640", "text": "Минималната работна заплата ще стане 560 лв. от 1 януари 2019 г. Размерът й ще се повиши с 9,8% в сравнение с настоящата година, реши правителството. Увеличаването на размера на минималната работна заплата отразява заявения приоритет на правителството за устойчиво повишаване на стандарта на живот, отбелязват от пресцентърът на МС. Нарастването ще допринесе за повишаване на мотивацията за търсене на работа на най-нискодоходната група от работната сила, както и за запазване на жизненото равнище и намаляване на риска от бедност сред работещите. За повишаването на минималната работна заплата способстват икономическото развитие, устойчивите темпове на ръст на БВП през последните години, увеличаване броя на заетите и отчетеното повишаване на средната работна заплата за страната. От 1 януари 2019 г. минималната работна часова заплата ще бъде 3,37 лв.", "date": "2018.12.19", "title": "Окончателно: Минимална работна заплата става 560 лева от 2019 г."}
{"url": "https://www.monitor.bg:443/bg/a/view/sybraha-8920-lv-za-zaginali-futbolisti-152638", "text": "8920 лева бяха събрани в помощ на семействата на четиримата футболисти от Павликени, които загинаха при тежка катастрофа тази година. След тежката загуба с апели да се подпомогнат семействата излязоха техни съотборници и Асоциацията на българските футболисти. Ръководителите на футбола у нас взеха и решението БФС да се включи в дарителската кампания. В подкрепа на семействата на трагично загиналите футболисти на ОФК Павликени  средства дариха бивши техни съотборници, физически лица и футболните клубове ПФК „Черно море“ АД, ФК „Витоша“, ПФК „Арда“ – Кърджали, ОФК „Локомотив“ – Горна Оряховица, ПФК Монтана. Събраната сума вече е преведена поравно на четирите семейства. С финансова помощ към тях първи се отзоваха и членовете на управителния съвет на ОФК „Павликени“, както и играчите и треньорите в клуба. Жестоката трагедия се разигра на 13 септември на пътя Плевен – Русе, край свищовското село Горна Студена. След поредния мач четирима от отбора на Павликени не се прибрали заедно с останалите со колеги, а останали в селото да разпуснат. На връщане автомобилът им излязъл от страничен път на главния пък без да спре на знак Стоп и бил пометен от профучал тежкотоварен камион. На място загинаха играчите: Димитър Кушев, Георги Вълчев, Ивелин Ивов и Генчо Стефанов.  ", "date": "2018.12.19", "title": "Събраха 8920 лв. за  загинали футболисти"}
{"url": "https://www.monitor.bg:443/bg/a/view/zadyrjaha-mladej-narygal-kloshar-s-noj-152639", "text": "19-годишен младеж е арестуван и му е повдигнато обвинение за опит за убийство. На 17 декември около 22,00 ч. Е.М. нападнал в необитаема постройка срещу сградата на студентското общежитие в Габрово, скитникът М.П. и му нанесъл 10 прободно – порезни рани с нож в областта на гърба, краката и гърдите. Пострадалият е настанен в болница, а извършителят е задържан за срок от 72 часа. „По досъдебното производство са събрани достатъчно доказателства сочещи, че  извършител на престъплението е Е.М., поради което с постановление на наблюдаващ прокурор лицето е задържано за 72 часа до довеждането му пред съда. Предстои да бъде внесе искане в съда за вземане на мярка за неотклонение „задържане под стража“ спрямо същия”, съобщават от прокуратурата.", "date": "2018.12.19", "title": "Задържаха младеж,  наръгал клошар с нож"}
{"url": "https://www.monitor.bg:443/bg/a/view/nablijavat-100-natrovenite-deca-vyv-varnensko-zavedenie-152631", "text": "Учениците с хранително натравяне след предновогодишно парти във Варна са се увеличили до близо 100. Във вторник броят им беше 64, а в сряда децата с главоболие, повръщане и диария са стигнали 97, каза шефката на РЗИ-Варна, д-р Дочка Михайлова. На съботното парти, откъдето тръгват подозренията за натравяне, са празнували 96 деца, като 58 от тях са се оплакали от стомашни проблеми, а в неделното тържество от 68, пострадалите са 39. Така общият брой на учениците, които са потърсили лекарска помощ с оплаквания след партито на 15 и 16 декември става 97. Всички те са добре, но повечето не са на училище. Извършени са проверки, взети са проби от храната и от персонала, както от заведението, където са празнували, така и от фирмата за кетъринг, доставила хапките и сладките за партито. Някои от учениците вече са дали микробиологични проби. Това ще ни помогне да установим какво е причинило натравянето. Проучването на екипите ни продължава, коментира още д-р Михайлова. Междувременно от училището излязоха с открити писмо, с което защитиха своя престиж и учениците си. Повод са изказаните предположения от ресторанта, че неразположението на учениците от девети клас на  ГПЧЕ „Йоан Екзарх“ може да се дължи не на консумираната храна в заведението, където те са празнували, а на нещо друго. „Некоректно и обидно е да се хвърля вина върху деца, техните семейства и едно цяло училище, без основания и проверени факти. Гимназия с преподаване на чужди езици е едно от най-добрите училища не само във Варна, но и на национално ниво. Подобни несъстоятелни коментари накърняват доброто име на училището и абсолютно незаслужено от всичко това страдат децата“ се посочва от училищното ръководство.", "date": "2018.12.19", "title": "100 са вече натровените деца след уикенд парти във Варна"}
{"url": "https://www.monitor.bg:443/bg/a/view/ike-gunar-solskjaer-poe-vremenno-unajted-152634", "text": "„Манчестър Юнайтед” официално обяви назначението на Оле Гунар Солскяер, който ще води отбора до края на сезона. Норвежецът, който бе футболист на \"Червените дяволи\" в продължение на 11 сезона, наследява на поста уволнения Жозе Моуриньо. Помощници на новия мениджър ще бъдат Майк Филан, Майкъл Карик и Киърън Маккена, съобщиха от клуба. \"Манчестър Юнайтед” е в сърцето ми и е страхотно да мога да се върна в клуба в тази роля, коментира Солскяер. - Очаквам с нетърпение да започна да работя с изключително талантливия състав, който имаме, с щаба и с всички в клуба\", допълни 45-годишният норвежец. През лятото „Юнайтед“ ще назначи мениджър за постоянно, като не е изключено и Солскяер да остане, ако направи чудо начело на тима. Първият мач, в който спецът ще изведе „Юнайтед” като мениджър, е в гостуването на “Кардиф” тази събота. Интересното е, че норвежецът водеше уелския тим през 2014 година, но тогава той нямаше особен успех и изпадна в Чемпиъншип. Солскяер има 126 гола в 366 мача за “Манчестър Юнайтед”. Той е шесткратен шампион на Англия, а за последно бе начело на „Мьолде“.", "date": "2018.12.19", "title": "Оле Гунар Солскяер пое временно „Юнайтед“"}
{"url": "https://www.monitor.bg:443/bg/a/view/arabi-shokiraha-rivyr-plejt-s-duzpi-152635", "text": "„Ал Аин“ от Обединени арабски емирства сензационно ще играе на финала на Световното клубно първенство, след като в полуфинален сблъсък надигра шампиона на Южна Америка „Ривър Плейт“ след изпълнение на дузпи. Редовното време и продълженията завършиха при равенство 2:2, а при дузпите домакините на турнира реализираха и петте си изпълнения, докато за “Ривър” пропуск направи Енцо Перес. “Ал Аин” поведе още в 3-тата минута с попадение на шведския национал Маркус Берг, но аржентинският гранд реагира бързо и обърна развоя в своя полза с два бързи гола на колумбийския нападател Рафаел Боре. Той изравни в 11-а минута с добавка след шут на Лукас Прато, а пет минути по-късно изведе “Ривър” след пас на Мартинес. “Ал Аин” възстанови равенството в 51-вата минута, когато бразилецът Кайо проби в наказателното поле и с удар по тревата не остави шансове за вратаря на аржентинците, като прати мача в дузпи. Другият полуфинал от надпреварата е тази вечер, когато европейският шампион „Реал“ (М) се изправя срещу японския “Кашима Антлърс”.", "date": "2018.12.19", "title": "Араби шокираха „Ривър Плейт“ с дузпи"}
{"url": "https://www.monitor.bg:443/bg/a/view/pomagat-na-talantlivo-momiche-ot-dom-s-koleden-koncert-152624", "text": "С благотворителен Коледен концерт дамите от хор „Тримонциум” искат да подпомогнат 16-годишната Джанет Чавдарова, която живее в Комплекса за социални услуги „Олга Скобелева” в Пловдив. Концертът е под патронажа на областния управител на Пловдив Здравко Димитров и е със специалното участие на цигуларя Мичо Димитров. Събитието ще бъде съпътствано от изложба на творби на Джанет Чавдарова от КСУ “Олга Скобелева”. Талантлива Джанет притежава изключителната дарба да рисува, освен това танцува и сама ръководи клуб по танци, а най-много от всичко мечтае да учи актьорско майсторство. Джанет е ученичка в Национално училище за сценични и екранни изкуства в Пловдив. За да подобри своите умения тя трябва да премине курс за обучение по рисуване, за който са необходими финансови средства, каквито тя не притежава. Хор „Тримонциум“ организира Коледния си концерт с благотворителната цел да събере нужните средства и да помогне на това талантливо момиче да постигне своята мечта. Всеки може да подкрепи Джанет Чавдарова, като купи нейна творба или преведе средства по банкова сметка: IBAN BG03BPBI79241074457401 на СНЦ хор „Тримонциум“, Пощенска Банка", "date": "2018.12.19", "title": "Помагат на талантливо момиче от дом с Коледен концерт"}
{"url": "https://www.monitor.bg:443/bg/a/view/4g-mrejata-na-vivacom-otnovo-s-naj-dobro-pokritie-152626", "text": "4G мрежата на VIVACOM отново е с най-висок резултат за покритие на населението в страната - 99.25 %. Това стана ясно от последния доклад на Global Wireless Solutions (GWS). Данните са получени на база на национално представително измерване в периода 15.10–15.11.2018 г. по методология на независимия доставчик на решения за безжичната индустрия. Потребителите на телекома могат да сърфират във високоскоростната 4G мрежа с всички актуални мобилни планове, без да плащат допълнително. Необходимо е само устройството им да поддържа LTE технологията, SIM картата им да е 4G и да се намират в зона с покритие на мрежата. Резултатите от проучването на GWS идват малко след последното изследване на друга световна компания в измерването на показатели на телеком мрежите - Ookla®**. Според анализ на информацията от Speedtest Intelligence® на Ookla®. VIVACOM има най-бързата мобилна мрежа в България за третото тримесечие на 2018 г.", "date": "2018.12.19", "title": "4G мрежата на VIVACOM отново с най-добро покритие "}
{"url": "https://www.monitor.bg:443/bg/a/view/mrejata-na-a1-6-000-terabajta-i-1-5-miliarda-izgovoreni-minuti-na-mesec-152629", "text": "Всеки месец мрежата на А1 генерира 6 000 терабайта мобилен трафик и 1,5 милиарда изговорени минути. Те са резултат от стратегията на телекома постоянно да разширява своето продуктово портфолио, за да отговори на нуждите на клиенти си. А1 разполага с над 3 000 базови станции, а мобилната 4G мрежа на компанията обхваща 97% от населението на страната. Всяка година компанията инвестира между 120 и 140 милиона лева в развитието на своята мрежа. Потвърждение за развитието на мобилната мрежа на А1 са и резултатите на световния лидер в тестването на бързината и качеството на мобилните мрежи Ookla, според които А1 е телекомът с най-бързата 4G мрежа в България за третото тримесечие на 2018 година. Анализът на скоростта на 4G мрежата на А1 се базира на тестове на потребители чрез световноизвестното приложение на Ookla – Speedtest. А1 първа у нас демонстрира скорости в 4G мрежа още през 2011 г., а от старта на 4G през 2016 г. до днес е инвестирала приблизително 200 милиона лева, като непрекъснато обновява и разширява мрежата си. За този период А1 регистрира над 140% ръст на 4G смартфоните в своята мрежа и повече от 800 000 активни 4G потребители. Телекомът отчита и ръст от 260% на трафика на данни, като над 70% от него се осъществяват в 4G. 4G мрежата на А1 покрива всички населени места с над 1 000 жители у нас при максимална скорост до 112 Mbps, а с 4,5G – всички населени места с над 3000 жители при максимална скорост до 150 Mbps. А1 започна да внедрява 4,5G в България, която осигурява скорост на връзката с 30% по-висока спрямо досега (150 Mbps), в края на 2017 г. Технологията, която позволява това, се нарича „обединяване на честоти” (Carrier Aggregation) и генерира многократно по-бърз интернет в зависимост от използвания честотен спектър. А1 ще е внедрила „обединяване на честоти” в цялата страна до края на тази година. Тези подобрения в мрежата ще позволят бърз ъпгрейд към 5G. Следвайки своята стратегия да бъде постоянно в полза на хората, А1 разработи умни решения, с които да подпомогне развитието на градовете и индустриите. Тяхното внедряване ще намали чувствително разходите на общините, ще оптимизира производителността и ще подобри качеството на живот на хората, като осигури комфорт, сигурност, по-чист въздух и повече свободно време. А1 вече предлага решения в няколко основни направления – контрол на въздуха, управление на отпадъци, интелигентно осветление, умно паркиране, а също и контрол и отчитане на комунални услуги. За внедряването на умни решения, А1 използва стандарта Narrowband IoT (NB-IoT), който свързва широка гама от устройства, машини и услуги. Телекомът залага на NB-IoT заради неговите предимства спрямо останалите съвременни технологични стандарти – по-ниски разходи за устройства, по-дълъг живот на батериите, по-добро покритие, оптимизиран пренос на данни, двупосочна комуникация, висока сигурност на връзката и качество на предлаганите услуги. До края на март 2019 г. А1 ще осигури покритие с NB-IoT в цялата страна.", "date": "2018.12.19", "title": "Мрежата на A1: 6 000 терабайта и 1,5 милиарда изговорени минути на месец"}
{"url": "https://www.monitor.bg:443/bg/a/view/vremeto-po-praznicite-topla-koleda-bez-snjag-152596", "text": "Топла Коледа без сняг ни очаква тази година.  Снежната покривка, образувала се през изминалите дни, бързо ще се стопи заради затоплянето, което се задава. В Западна България облачността ще се разкъса и валежите ще спрат още в сряда. Западен вятър, който ще духа по-силно в Дунавската равнина, ще донесе и по-високи температури. Все пак, по поречието на Дунав, остава голяма вероятността за образуването и задържането на мъгли през целия ден. Силен и студен ще бъде вятърът в сряда по южното ни Черноморие. Там и в сряда ще продължи да вали сняг и ще има условия за снегонавявания. По Нова година живакът в термометрите ще падне, като бавното понижение ще започне веднага след Коледа. Съществени валежи обаче не се очакват. По-вероятно е да има такива от дъжд.", "date": "2018.12.19", "title": "Времето по празниците: Топла Коледа без сняг"}
{"url": "https://www.monitor.bg:443/bg/a/view/koledna-izlojba-na-pana-ot-carevichna-shuma-zaradva-decata-v-kuklen-152621", "text": "С коледна изложба талантливите деца от ателието за работа с царевична шума от Куклен зарадваха своите връстници, родители и учители. Изложбата бе открита на 18 декември в читалището в града с изпълнения на малките танцьори от Детския танцов състав „Кукленче” с художествен ръководител Сашо Ламбрев. Ежегодната коледна изложба е факт, благодарение на партньорството на сдружение „Духовно огледало”, КЦМ 2000” и община Куклен. Тя се прави за първи път в Куклен, откъдето всъщност са малките творци и за да могат повече хора да се запознаят с техните произведения. Освен красивите пана с царевична шума, на изложбата могат да се видят красиви снимки на участниците в ателието по време на тяхното посещение в Италия и от летния им лагер в село Бродилово. На откриването присъстваха Татяна Костадинова – председател на сдружение „Духовно огледало”, кметът на община Куклен Мария Белчева и главният изпълнителен директор на „КЦМ 2000” Румен Цонев. „Изложбата е и равносметка на нашата съвместна дейност на община Куклен, КЦМ и „Духовно огледало”. Дейността ни върви в две насоки. Едната е организиране на летния отдих на децата с посещения в Италия на един голям младежки фестивал и с много по-ценното за мен лагеруване с творчество в село Бродилово в община Царево. Там, в най-чистата околна среда, децата имат възможност както да почиват, така и да творят. И прекарват незабравими дни на отдих и творчество”, каза в приветствието си Татяна Костадинова. Тя припомни, че ателието за изработка на кукли и пана от царевична шума в Куклен работи вече пета година. В момента децата, с които е започнала дейността на школата, са вече пораснали и вече учат в Пловдив. Затова школата набира нови желаещи да се научат на уникалното преплитане на царевичната шума, за да бъде продължена традицията. Тя отправи молба към община Куклен да осигури подходящо помещение за ателието и получи обещание това да се случи. От КЦМ поискаха да експонират изложбата и на тяхна територия след финала й в читалището в Куклен.  ", "date": "2018.12.19", "title": "Коледна изложба на пана от царевична шума зарадва децата в Куклен"}
{"url": "https://www.monitor.bg:443/bg/a/view/tramvaite-po-grafa-trygvat-utre-152627", "text": "Движението на трамваите по столичната улица „Граф Игнатиев“ ще бъде възобновено утре. Това съобщи кметът на София Йорданка Фандъкова, която заедно с министъра на транспорта Росен Желязков и шефа на „Метрополитен\" Стоян Братоев инспектираха строителството на третия лъч на метрото. Градоначалникът се извини на всички столичани за забавянето на пускането на трамваите и затрудненията около ремонта. Фандъкова съобщи, че ще бъдат премахнатите и огражденията по централната улица, за да може магазините да работят спокойно около празниците. Относно строителството на третия лъч на метрото Фандъкова обясни, че първия етап е готов на 81%. Очакванията са догодина през есента да бъдат пуснати първите станции от \"Красно село\" до бул. \"Патриарх Евтимий\". До края на 2019 г. ще бъде пуснато метрото от центъра до бул. „Владимир Вазов“, а в началото на 2020г. ще са готови спирките на подземния транспорт от „Овча купел“ до Околовръстния път при „Горна баня“. „Предвижда се на крайната станция на спирката на Околовръстният път да има буферен паркинг, а също така започна вече и изграждането на ЖП гарата в Горна Баня, която ще бъде свързана със станцията на метрото, така както направихме на ЖП гара „Искър“, обясни кметицата. Шефът на „Метрополитен“ съобщи, че в момента се подготвят проекти за следващите два етапа. „Единият е по бул. „Владимир Вазов“- 3 км с 3 станции, а другият етап е „Слатина“- „Гео Милев“ и зала „Арена Армеец“ - 6км с 6 станции“, посочи инж. Братоев. Той уточни, че идеята е те да започнат да се строят от 2021 година, а третата линия да бъде изцяло  завършена през 2024-2025 година. Транспортният министър Росен Желязков коментира, че със средствата на ЕС се изпълняват големите инфраструктурни проекти в страната. „През този програмен период по линия на Кохезионните фондове и по Механизма за свързване на Европа се инвестират около 2 млрд. евро по три оси- за пътна инфраструктура, за железопътна инфраструктура и за метрото. Същият подход имаме и за следващия период като сме заявили сходен ресурс“, каза Желязков. Според него, трябва да се даде възможност повече хора да се движат с метро и да използват комбинирано различни видове транспорт.", "date": "2018.12.19", "title": "Трамваите по „Графа“ тръгват утре (ОБНОВЕНА)"}
{"url": "https://www.monitor.bg:443/bg/a/view/mysk-pokaza-visokoskorostnija-si-tunel-152623", "text": "Предприемачът Илон Мъск представи първия тунел от планираната високоскоростна подземна мрежа, чрез която се надява да победи пословичните задръствания в Лос Анджелис, предадоха световните агенции. Тестовият тунел, прокопан от Боринг къмпани (The Boring Company) на Мъск, свързва паркинг близо до централата на СпейсЕкс (SpaceX) в лосанджелиското предградие Хоторн с бизнес зона, отдалечена на около 3 километра, уточнява ДПА.  Системата предвижда оборудване на модифицирани самоуправляващи се коли със специални подвижни колела, които се свалят в тунелите от асансьори.  Мъск твърди, че след като влязат в тунелите, автомобилите ще могат безопасно да пътуват със скорост над 240 км в час през интервали от една секунда.  Представянето обаче не включваше безплатни пътувания, както милиардерът обещаваше по-рано.  \"С тази скорост усещането ще бъде като за телепортация из града\", написа той в Туитър преди събитието. То бе организирано точно две години, след като милиардерът сподели в туит, че трафикът в Лос Анджелис го \"побърква\".  \"Ще построя машина за пробиване на тунели и започвам да копая\", написа той на 18 декември 2016 година.  Мъск е известен с таланта да превръща широките си интереси в доходен бизнес. СпейсЕкс стана успешна компания за изстрелване на ракети на ниска цена, а Тесла (Tesla) преоформя света на автомобилите с електрическите си коли.", "date": "2018.12.19", "title": "Мъск показа високоскоростния си тунел"}
{"url": "https://www.monitor.bg:443/bg/a/view/evropejskata-komisija-zadejstva-ekshyn-plan-za-brekzit-bez-sdelka-152625", "text": "Европейската комисия задейства екшън план за Брекзит без сделка, съобщиха британските медии. Според документа на ЕК, екшън планът включва 14 мерки в ограничен брой области, където сценарият \"без сделка\" би довел до сериозни смущения за гражданите и бизнеса в ЕС-27. Тези области включват финансовия сектор услуги, въздушният транспорт, митници и политиките в областта на климата. Комисията смята за съществено и спешно днес да приеме тези мерки, за да гарантира, че на 30 март 2019 г. ще могат да влязат в действие необходимите мерки за непредвидени ситуации, за да се ограничат най-значителните щети, причинени от сценарий \"без сделки\" в тези области. По правило мерките ще бъдат с временен характер, ограничени по обхват и приети едностранно от ЕС. Те вземат под внимание дискусиите с държавите-членки и са в допълнение към мерките за подготвеност, които вече са предприети, както е посочено в двете предишни съобщения за готовност. ЕК призовава държавите от ЕС да бъдат \"благосклонни\" към британските граждани на своя земя, ако същото отношение бъде проявено от британските власти към европейците на Острова. Според комисията би било редно заселилите се в Европа британци да запазят законното си право на престой и след оттеглянето на тяхната страна от ЕС. ЕК предлага, ако Великобритания не наложи занапред визи за гражданите на ЕС, британците също да не се нуждаят от европейски визи. В областта на финансите се предлага еднократен срок от 12 и 24 месеца за запазване на работата на съответните институции при досегашните условия. В областта на самолетните пътнически и товарни превози се предвижда срок от 9 до 12 месеца за извършването на \"някои услуги\" между ЕС и Великобритания, ако същото поведение бъде възприето и от британската страна. При митническото облагане на стоки, преминаващи между ЕС и Великобритания, се предвижда да бъде прилагано общностното законодателство. Предвижда се да бъде разрешено преминаването на стоки с двойна употреба, като при всички случаи ще бъде необходимо попълването на допълнителни документи. По въпросите за опазването на околната среда се предвижда от 1 януари да отпаднат възможностите Великобритания да търгува с емисии парникови газове. ЕК призовава Съвета на ЕС и Европейския парламент да приемат бързо тези законодателни предложения. Отбелязва се, че ако все пак споразумението с Лондон бъде утвърдено в предвидените срокове, правото на ЕС ще продължи да се прилага от британската страна до 1 януари 2021 година. В противен случай европейското право ще спре да се прилага от 30 март догодина и така ще влязат в сила предложените днес мерки, ако бъдат подкрепени в Съвета на ЕС и от евродепутатите. Междувременно Лондон предложи нов временен визов режим за гражданите на страните членки на ЕС, който може да се прилага до 2025 г. Вътрешният министър Саджид Джавид заяви, че целта на предложението е значително намаляване на нетната имиграция. Официалният документ на ЕС", "date": "2018.12.19", "title": "Европейската комисия задейства екшън план за Брекзит без сделка "}
{"url": "https://www.monitor.bg:443/bg/a/view/domashen-arest-za-desislava-ivancheva-i-biljana-petrova-152628", "text": "Специализираният наказателен съд се произнесе по поредното искане на подсъдимите за корупция Десислава Иванчева и Биляна Петрова и те ще бъдат поставени под домашен арест. Мотивите на адвокатите им за освобождаване бяха, че здравословното състояние на двете жени се влошава в ареста. Вече на два пъти Иванчева и Петрова бяха пускани под домашен арест, а в последствиеторешението бе отменяно на втора инстанция. Според прокуратурата, ако не са под стража те могат да извършат друго престъпление и да попречат на разследването. Десислава Иванчева е в ареста от 17 април, когато бе арестувана и държана окована в белезници над пет часа на централен столичен булевард. Според обвинението тя е бавила умишлено преписките на строителния предприемач Александър Ваклин и да ги задвижи е поискала от него 500 000 лева подкуп. Оттогава Иванчева многократно се оплака от лошите условия в ареста и поиска да й бъде наложена по-лека мярка за неотклонение. Очаквайте подробности!", "date": "2018.12.19", "title": "Домашен арест за Десислава Иванчева и Биляна Петрова"}
{"url": "https://www.monitor.bg:443/bg/a/view/kmetyt-na-plovdiv-dade-nazad-za-razfasovaneto-na-shopari-pred-obshtinata-152611", "text": "Кулинарният гений Ути Бъчваров няма да разфасова две прасета до елхата пред община Пловдив на 26 декември. След като кметът на града Иван Тотев отнесе многобройни подигравки в социалните мрежи за тази екстравагантна идея, ден по-късно даде назад с обяснението, че това било социален експеримент и провокация. Въпреки че буквално няколко часа по-рано той покани публично по време на сесия всички общински съветници да отидат на втория ден от Коледните празници пред общината и по стара наша традиция по Коледните празници, да похапнат пържолка. След което обясни, че желанието на Ути Бъчваров е било прасетата да са с кожа, за да ги транжира лично на площада. Целта била всички граждани да се запознаят с традиционните ни обичаи, вършени предимно по селата. По-късно същия ден от пресцентъра на община Пловдив разпратиха и подробно прессъобщение, в което ясно се обясняваше кои фирми с какви храни ще се включат на големия градски празник на площад „Стефан Стамболов” и каква ще бъде музикалната програма. Ден по-късно обаче нещата придобиха друг оттенък. Празненство ще има, но не на площада пред общината, а в двора на Старческия дом на „Коматевско шосе”, отсече зам.-кметът по културата Александър Държиков. „Който иска да яде пържоли, да ходи в Старческия дом. Разбира се, че няма да има трупове на прасета, камо ли живи прасета, които да се гонят по центъра”, каза Държиков. Той призна, че кулинарното шоу било по получена оферта за Пътуващия кулинарен театър с водещ Ути Бъчваров. Офертата била обсъдена на последната оперативка, каза той. Заедно с мръвките, пак ще има и лютеница, кисели краставички, хляб, салати от зрял боб и салати от боб, вино и бира на корем. Угощението в Старческия дом ще е безплатно, както беше предвидено да е пред общината. Бабите от дома пък ще вият показно сармички, за да покажат какви са ни традициите. Държиков отрече прасешкото угощение да е било част от културния календар на Пловдив. По същото време на площад „Централен” пред общината ще има концерти. Шоуто на Ути Бъчваров в Старческия дом ще започне от 9 часа и ще продължи до 15 часа на 26 декември.", "date": "2018.12.19", "title": "Кметът на Пловдив даде назад за разфасоването на шопари пред общината"}
{"url": "https://www.monitor.bg:443/bg/a/view/2-meseca-zatvor-zaradi-vyzhvala-na-terora-v-strasburg-152616", "text": "Осемнайсет годишен младеж бе осъден на два месеца затвор в източния френски град Страсбург за възхвала на тероризма, след като постна множество послания в интернет, в които се радва на атентата на Коледния базар в този град, предаде Франс прес. В атентата на 11 декември бяха убити петима души, а 11 са ранени. Младежът е постнал в социалните мрежи 17 послания в осемте часа след атентата, в които например заявява, че Страсбург е преживял \"най-хубавия си ден\". Потребители в интернет са го сигнализирали на полицията. Днес младежът бе осъден на два месеца затвор ефективно и три години загуба на граждански права. Адвокатката му го защити с аргумента, че той е сирак, който от тригодишна възраст е местен от едно сиропиталище в друго. Младежът признал, че не му било известно, че действията му са наказуеми.", "date": "2018.12.19", "title": "2 месеца затвор заради възхвала на терора в Страсбург"}
{"url": "https://www.monitor.bg:443/bg/a/view/djordj-lukas-e-naj-bogatata-amerikanska-znamenitost-prez-2018-g-152591", "text": "Режисьорът и създател на киносагата \"Междузвездни войни\" Джордж Лукас е бил най-богатата американска знаменитост през 2018 г. според класацията на сп. \"Форбс\". Списъкът бе публикуван вчера на сайта на изданието, съобщи ТАСС. Състоянието на 74-годишния Лукас е оценено от \"Форбс\" на 5,4 млрд. долара. На второ място се нареждарежисьорът Стивън Спилбърг с 3,7 млрд. долара, на трето място е телевизионната водеща Опра Уинфри (2,8 млрд. долара), следвана от бившия баскетболист Майкъл Джордан (1,7 млрд. долара). Както отбелязва \"Форбс\", в списъка с най-богатите американски знаменитости могат да попаднат \"граждани на САЩ, които са забогатели, благодарение на своята слава, а не хора, които са станали известни заради своето богатство\".", "date": "2018.12.19", "title": "Джордж Лукас е най-богатата американска знаменитост през 2018 г.  "}
{"url": "https://www.monitor.bg:443/bg/a/view/kyrvava-katastrofa-s-dvama-ubiti-na-e-70-152618", "text": "Двама души са загинали, а трима са били тежко ранени след катастрофа на главен път Е-70 между Шумен и Разград през миналата нощ, съобщи говорителят на ОДМВР в Разград Илиана Георгиева. Произшествието е регистрирано на тел. 112 35 минути преди полунощ срещу сряда. По описанието на полицейския говорител 25-годишен младеж от Лозница е пътувал с \"Мазда\" от Разград към Шумен. Близо до разклона за Самуил лекият автомобил се блъснал в ремаркето на ТИР с хасковски номера, усукал се и препречил пътното платно. В маздата пътували петима, на място загинали 24-годишно момиче от село Ловско и 18-годишно момче от Гороцвет. 18-годишният брат на загиналото момиче, както и 26-годишен мъж от Попово са били откарани в ОАИЛ в Разград в кома с мозъчен кръвоизлив и опасност за живота. В ортопедията на разградската болница е настанен и шофьорът на леката кола. Той бил само със счупена дясна ръка. \"На него и на шофьора на камиона, С.Х. на 41 години от Шумен, са взети кръвни проби за алкохол. Причините за тежкото произшествие са в процес на изясняване.\" - коментира Илиана Георгиева. По случая се води досъдебно производство за причиняване на смърт и телесна повреда.", "date": "2018.12.19", "title": "Кървава катастрофа с двама убити на Е-70"}
{"url": "https://www.monitor.bg:443/bg/a/view/avtonomni-rabotni-prevozni-sredstva-ot-honda-152612", "text": "Honda тества своите нови четириколесни мотоциклети, които могат да бъдат програмирани да извършват автономно множество полезни задачи. Прототипите имат приложение при операции по търсене и спасяване, гасене на пожари, в строителството, земеделието, озеленяването и почистването на сняг, като компанията търси партньори, които да ускорят разработването на технологията. Система с релси, позволява монтажа на всякакви аксесоари и механична техника, докато съвсем основните автономни възможности предоставят избор от режими „Follow me”, „Pattern” и „A to B”, които са от полза в доста широка гама от приложения. В Калифорния, AWV е бил подложен на селскостопански тестове, като автономно пръскане на култури за борба с плевелите и вредителите, без хора да бъдат излагани на химикалите, както и за събирането на реколтата от полето, до опаковането й. Компанията се надява да намери партньори, които да помогнат за развитието на технологията или за сътрудничество в изграждането на автономни прикачени съоръжения, за да се разшири практичността на платформата.  ", "date": "2018.12.19", "title": "Автономни работни превозни средства от Honda"}
{"url": "https://www.monitor.bg:443/bg/a/view/ugozapadno-dyrjavno-predprijatie-se-otchete-pred-jurnalisti-152615", "text": "    „От началото на  годината досега служители на  Югозападно държавно предприятие – Благоевград са извършили общо 26 355  провеки на подчинените му горски стопанства, информира на работен обяд поканените журналисти от Благоевград, Кюстендил и Перник инж. Дамян Дамянов,  директор на ЮЗДП.  10 312 провеки са направени на дърводобивни обекти, 4392 – на превозни средства, 9450 – на ловци, 295 – на риболовци, 1906 – на други физически лица. Съставени са общо 563 акта да установяване на административно нарушение, от тях 559 са по Закона за горите, а само 4 – по Закона за лова. Задържани са 131 кубика обла строителна дървесина, 485 кубика дърва за огрев, 22 моторни превозни средства, 5 коня, 32 каруци, 17 моторни триона, 2 ловни оръжия,“ информира инж. Дамянов.    Според него най-много актове са съставени в Държавно горско стопанство- Самоков – 110, в ДГС-Гърмен – 82, в ДГС-Разлог – 69, в ДГС-Ихтиман – 31. Най-честите нарушение са незаконна сеч и транспортиране на дървесина без превозен билет. За сравнение – през 2017 г. са съставени 1051 акта, иззети са 862 кубика дървесина, 41 коли, 54 каруци, 30 моторни триона.    Причините за намаляването на броя на актовете са предприетите от ЮЗДП превантивни мерки за опазване на горските територии, въвеждането на електронен превозен билет, на джипиес устройства на автомобилите с дървесина, откриването на мобилни контролни звена, издаване на разрешения за достъп на лица и товарни автомобили до горски територии. Правят се и шестмесечни контролни ревизии на поверените със заповеди охранителни участъци на горските стражари.    \"Във всички териториални поделения за опазване на горите от посегателства се изготвят графици за дежурства, включително през почивни и празнични дни. Служителите са снабдени с високопроходими автомобили, които са със специален режим на движение. Правят се проверки от мобилни контролни звена, те осъществяват и вътрешен контрол, и проверки по транспортирането, като подпомагат опазването на горите в критичните райони. Там, където бракониерите са най-активни – Самоков, Ихтиман, Разлог, Тетевен, се провеждат съвместни дежурства с жандармерията и местните полицейски управления\", заключи накрая инж. Дамян Дамянов.", "date": "2018.12.19", "title": "Югозападно държавно предприятие се отчете пред журналисти"}
{"url": "https://www.monitor.bg:443/bg/a/view/makedonskijat-parlament-amnistira-sybitijata-ot-april-2017-g-152617", "text": "С 95 гласа \"за\", без против или въздържали се, македонският парламент снощи при съкратена процедура прие закон за амнистия за събитията от 27 април 2017 година, внесен от група депутати, който е част от инициирания от властта план за помирение, съобщава вестник \"Нова Македония\". Според новия закон всички, обвинени за насилието в македонския парламент на 27 април, имат право в срок от 5 дни след приемането на закона да внесат индивидуални молби за амнистия, а съдът ще вземе решение въз основа на доказателствата, с които разполага. Депутатът Зекир Рамчилович, един от осемте независими депутати и един от предложилите закона, заяви преди гласуването, че помирението е предизвикателство и стъпка напред. Той посочи, че събитията от 27 април са болезнени, но в интерес на общото добро, просперитета и бъдещето на Македония е те да се превъзмогнат. Законът за амнистия ще преодолее разделенията в обществото, а институциите ще продължат процеса в интерес на справедливостта и истината, каза той. Идващата 2019 година е посочена нато ключова година за начало на преговори на Македония с Европейския съюз. Това е било изтъкнато на срещата вчера на македонския премиер Зоран Заев с посланика на ЕС в Македония Самуел Жбогар. На срещата била изразена подкрепа за успешното приключване на гласуването на конституционните поправки и прилагането на Преспанския договор, както и за успешна реализация на реформите, съобщават скопските изания, позовавайки се на правителствената пресслужба. Вестник \"Слободен печат\" съобщава, че ръководителите на парламентарните групи в македонския парламент и представители на политическите партии са имали среща със заместник-държавния секретар на САЩ Джон Съливан, която е била председателствана от председателя на парламента Талат Джафери. Заместник-държавният секретар Съливан посочи като цел на своето посещение подкрепата на САЩ за членството на Република Македония в НАТО. Преспанският договор е стъпка в този процес, каза Съливан.", "date": "2018.12.19", "title": "Македонският парламент амнистира събитията от април 2017 г."}
{"url": "https://www.monitor.bg:443/bg/a/view/biznesyt-na-ostrova-predupredi-politicite-njama-vreme-za-brekzit-bez-sdelka-152622", "text": "Британският бизнес скочи срещу правителството срещу бездействието му около Брекзита, съобщи Би Би Си. Бизнесът предупреди, че намеренията кабинетът да ограничи приемането на мигранти само при доход от 30 000 паунда на година са твърде неосъществими и ще ударят икономическото развитие на страната. Бизнесът предупреждава, че вече няма време за реакция Брекзит без сделка.  Министърът на вътрешните работи Саджид Джавид заяви, че имиграционните планове на Великобритания след Брекзит няма да включват конкретна цел за намаляване на годишната нетна имиграция, информира \"Ройтерс\".Преди правителството имаше дългогодишна цел за намаляване на нетната миграция под 100 000 души на година. Саджид Джавид поясни пред Би Би Си, че задачата на правителството е да намали нетната миграция. Няма да изоставим никакви обещания. Ангажирани сме да доведем нетната миграция до устойчиви нива, поясни той. \"Гардиън\" пише, че Джавид се очаква да публикува дълго отлагана Бяла книга за новия имиграционен режим на Острова като част от обещанието на премиера Тереза Мей \"да си върнем контрола над границите\". Според източници правителството няма да предложи на мигрантите от ЕС преференциален достъп до британския трудов пазар. Вместо това минималната годишна заплата от 30 000 британски лири, която получават работници от държави извън ЕС, ще се прилага и за имигранти от Общността, въпреки че ще се проведат допълнителни консултации за работата на системата. Министър от кабинета вярва, че повечето от колегите му ще подкрепят и по-нисък таван от 21 000 британски лири. \"Даунинг стрийт\" вярва, че едно от основните послания на британския народ след референдума за Брекзит през 2016 г. е да се поеме контрол над миграцията. Прекратяване на свободното движение е едно от ключовите различия между позицията на Мей за Брекзит и алтернативи като сделка между Норвегия и ЕС, която се подкрепя от някои министри. През миналия месец Мей се извини след спорното си изказване пред бизнеса, че мигрантите от ЕС повече няма да могат да \"пререждат опашката\" след Брекзит. Според новата система квалифицираните мигранти ще получават най-малко 30 000 британски лири годишно, след като бъдат одобрени за петгодишна виза за работа. През тази година нетната международна миграция е на ниво 273 000, което е спад в сравнение с 330 000 преди две години, но три пъти над целта на правителството.", "date": "2018.12.19", "title": "Бизнесът на Острова предупреди политиците: Няма време за Брекзит без сделка"}
{"url": "https://www.monitor.bg:443/bg/a/view/mejdunaroden-konsultat-analizira-koncensionnija-dogovor-na-ulen-152619", "text": "„Тези грешки са, че в договора се говори за различни граници и територии на концесията като има само един безспорен елемент и това е контура на Териториално устройствения план. Очевидната сложност на този казус ще бъде обсъден чрез международен консултант. Става въпрос и за икономически анализ и желанието на правителството да повиши концесионното възнаграждение\", каза екоминистърът. Относно срещата с мажоритарния собственик на „Юлен“ ски легендата Марк Жирардели, Димов каза, че са говорили за бъдещето на курорта. Министърът изтъкна, че Жирдардели е много диалогичен. На въпрос дали има конфликт на интереси, защото спортистът е бил съветник на министъра на туризма Николина Ангелкова той отвърна, че не е в неговите правомощия да отговаря за това нещо.", "date": "2018.12.19", "title": "Международен консултат анализира конценсионния договор на “Юлен”"}
{"url": "https://www.monitor.bg:443/bg/a/view/df-zemedelie-izplati-nad-634-mln-leva-po-sepp-za-kampanija-2018-g-152620", "text": "Държавен фонд „Земеделие“ преведе 634 337 431 лева на 57 909 кандидати по Схемата за единно плащане на площ (СЕПП). Изчисленията са извършени по индикативна ставка от 193 лв./хектар. За Кампания 2018 г. общият бюджет за подпомагане по СЕПП е в размер на 743 млн. лева. Окончателната ставка по СЕПП за Кампания 2018 г. ще бъде определена със заповед на министъра на земеделието, храните и горите. Тя ще бъде издадена след актуализирането на слой „Площи, допустими за подпомагане“. Актуализацията става на база на подадените възражения от земеделските стопани и след изясняване принадлежността на констатираните двойно заявени площи за Кампания 2018 г. Въз основа на обновената информация ДФ „Земеделие” – РА ще извърши окончателните разплащания по Схемата за единно плащане на площ. До момента по подадените заявления за Кампания 2018 г. са разплатени общо 785, 371 млн. лева. От тях по схемите за животни са преведени 151 млн. лв. Първите плащанията за настоящата кампания започнаха в края на октомври и бяха насочени към животновъдите - по схемите за преходна национална помощ, необвързана с производството.", "date": "2018.12.19", "title": "ДФ „Земеделие“ изплати над 634 млн. лева по СЕПП за Кампания 2018 г."}
{"url": "https://www.monitor.bg:443/bg/a/view/gerb-bsp-spekulira-globata-ot-77-mln-evro-njama-da-vleze-v-krajnite-ceni-152609", "text": "БСП спекулира, а глобата на БЕХ от 77 млн.еврео няма влезе в крайните цени и няма да се плаща от гражданите. Това увери от парламентарната трибуна шефът на енергийната комисия в НС Делян Добрев. Неговият коментар дойде в отговор на декларацията на БСП, прочетена от соцлидерката Корнелия Нинова. Тя обвини правителството и премиера Бойко Борисов в лъжа, че именно ЕК са поставяли като условие да приватизираме газопреностаната си мрежа. По думите й правителството е вкарало България в европейски скандал. Да критикуваш ЕС е нормално, но да набеждаващ ЕК в нещо, което не е искала, за да си спасиш собствената кожа, е антиевропейско, каза Нинова и добави, че парите за глобата от 77 млн. евро ще дойдат от джоба на данъкопладците. По думите й правителството не е защитник на националния интерес, а хора некомпетентни да управляват енергетиката и страната. На свой ред Добрев обвини БСП, че използват важни за държавата теми, за да се трупат политически дивиденти. Той припомни, че този казус е обсъждан в НС през последните 2 години, както и на заседанията на енергийната комисия и именно парламентът е задължил МС да обжалва и да не се признаваме за виновни. Добрев и подчерта, че парламентът единодушно е отхвърлил варианта България да носи вина по това дело. БСП спекулира, че българите ще плащат глобата на БЕХ - няма как 77 млн. лв. да влизат в крайните цени., увери Добрев и допълни - По думите му, когато КЕВР определя цените, няма никакво значение дали някой е платил глоба или не и добави, че разсъждението от страна на БСП е елементарно. Парите за глобата пък щели да дойдат от неразпределени печалби на дружествата, от приходи от транзит, от износ на електроенергия, но и през цената на тока и газа и която и да е друга цена, която плащат потребителите.", "date": "2018.12.19", "title": "ГЕРБ: БСП спекулира, глобата от 77 млн.евро няма да влезе в крайните цени"}
{"url": "https://www.monitor.bg:443/bg/a/view/skriha-ot-rusnacite-valutnite-kursove-152610", "text": "В Русия забраниха уличните табла, показващи обменните курсове на валутата. Ветото беше въведено със закон, разработен от Централната банка и подписан от президента Владимир Путин. Отсега нататък курсовете на долара и еврото към рублата могат да бъдат установявани на видно място само вътре в помещенията на кредитните организации. По този начин Централната банка планира да се бори с незаконните обменни бюра, които често се използвали за осребряване и пране на мръсни пари. Тези нелегални точки обикновено се представяли като „операционни каси на упълномощени банки“. Финансисти са категорични, че споменатият проблем може да бъде решен само със забрана на външната реклама на валутните курсове. Въведеното в страната вето няма да се разпространява върху публикуването на курсовете в средствата за масова информация, в интернет и в мобилните приложения на търговските банки. Новият закон предвижда още една промяна във финансовата сфера, която разрешава на руските граждани да извършват т.нар. валутно репо /сделки по покупко-продажба на ценни книжа със задължението за тяхната обратна продажба/. Тези сделки се разглеждат като вид кредитиране под залог на ценни книжа и досега право да ги извършват имаха изключително банките.", "date": "2018.12.19", "title": "Скриха от руснаците валутните курсове "}
{"url": "https://www.monitor.bg:443/bg/a/view/embaka-otnovo-v-zatvora-152608", "text": "   Само няколко дни се порадва на новородения си син осъдения на 12 години затвор Емил Първанов-Ембака. Апелативният съд промени мярката „домашен арест“, издадена в началото на месеца от Окръжен съд – Благоевград на „задържане под стража“.  Вчера в 15:30 часа Ембака беше изведен от съдебна охрана от къщата си в санданското село Лешница и откаран в следствения арест в Сандански.   По-рано този месец окръжните магистрати пуснаха Ембака под домашен арест, след като съпругата му Десислава наскоро е родила второто им дете.    За убийството на легионера Николай Чивиев Ембака беше оправдан по обвинението за убийство по хулигански подбуди и признат за виновен по първоначалното обвинение – обикновено убийство. Той бе осъден да изплати обезщетение на тримата наследници на Николай Чивиев в общ размер от 340 000 лв. за претърпените неимуществени вреди, както и съдебни разноски за около 17 000 лв.    Сблъсъкът между двамата се случи на 26 юни 2015 г. на затворената за ремонт отсечка на АМ “Струма” между санданските села Левуново и Ново Кономлади, след автогонка между координатора на строителния обект Николай Чивиев и Ембака. При разправията легионерът извадил палка и започнал да троши автомобила на санданчанина, в който била съпругата му Десислава. На Първанов му паднала пердето и започнал да хвърля камъни по Чивиев, като един от тях го улучва и му разбива главата, в резултат на черепно-мозъчната травма по-късно умира.    Мотив на Окръжен съд – Благоевград да пусне Ембака под „домашен арест“ е обжалването на осъдителната присъда, което направиха неговите адвокати. Към момента Ембака се води неосъждан по случая, тъй като присъдата не е влязла в сила.", "date": "2018.12.19", "title": "Ембака отново в затвора"}
{"url": "https://www.monitor.bg:443/bg/a/view/cvetanov-za-vetoto-na-radev-opit-za-konfrontacija-152607", "text": "Като опит за конфронтация определи шефът на ПГ на ГЕРБ Цветан Цветанов ветото на президента Румен Радев върху текстове от НК, с които пък се направиха изменения в НПК. С тях се даваше възможност за отлагане до 48 часа на уведомяването на трети лица при арест. Цветанов уточни, че не запознат в детайли с мотивите на държавния гласа, но заяви: „Стилът на президента е да се налага вето, това ще е 12-о вето, за да има дебат и да се търси поредната конфронтация и заблуждение в публичното пространство\". Цветанов дори увери, че имат готовност да информират президента за мотивите, като това може да направи и правосъдният министър Цецка Цачева, която да запознае Радев с мотивите на МС за внасянето на закона. В кулоарите на НС Цветанов обясни, че поправките са направени заради директива на ЕС, която е задължителна за всички държави-членки след терористичните актове в Париж и във връзка със задържането на терористи. По думите му целта е да се ограничи възможността за уведомяване на техни близки, за да не се възпрепятства разследването, когато касае терористичен акт или тежката организирана престъпност. България беше в предпоставка за започване на наказателна процедура, допълни той. Но бе категоричен, че парламентът е предприел най-либералната форма. По думите му това задържане не ограничава по никакъв начин възможността за адвокат. „Говорим само за обкръжението и близките на задържаното лице. И то не, за да се ограничи защитата му, а за да не се осуети разследването. Всяка друга теза може да бъде манипулативно поднесена на хората“, допълни Цветанов. Той разясни, че ако едно лице е извършило тежко престъпление с предпоставка да може да се заличат доказателства и предупреждаване на участниците в терористичен акт, прокурорът може да поиска да не се уведомяват близките му. С този либерален подход лицето си получава адвокатската защита и никога не е говорено за ограничаване на това му право, допълни Цветанов. На свой ред от БСП определиха ветото на Радев като напълно основателно и те ще го подкрепят. Социалистът Крум Зарков дори припомни, че между са предложили този текст да отпадне. „Нека управляващите, които останаха глухи за всички предупреждения, да не се оправдават с европейски директиви“, каза Зарков и обясни, че директивата, която е в основата на този текст, ясно определя при кои тежки престъпления - като тероризъм или престъпни групи, може да бъде използвано такова изключение. В българския закон обаче това нещо липсвало и много правилно президента го връщал за повторно обсъждане. Надявам се да бъде чут, заключи Зарков.", "date": "2018.12.19", "title": "Цветанов за ветото на Радев: Опит за конфронтация"}
{"url": "https://www.monitor.bg:443/bg/a/view/prezidentyt-naloji-veto-vyrhu-razporedbi-ot-zakona-za-izmenenie-na-nakazatelnija-kodeks-152600", "text": "Държавният глава упражни правомощието си и върна за ново обсъждане в Народното събраниеразпоредби от Закона за изменение и допълнение на Наказателния кодекс, с които се изменят норми в Наказателно-процесуалния кодекс (НПК).  С тях се дава възможност за отлагане до 48 часа на уведомяването при задържане на лице. Още по-тревожна е възможността задържани непълнолетни лица да бъдат в неизвестност за техните родители в срок до 24 часа. Конституцията вменява на родителите да се грижат за децата си до тяхното пълнолетие и задължава държавата да ги подпомага, се посочва в съобщението.   Президентът подкрепя усилията и мерките в борбата срещу тероризма, организираната престъпност и други форми на усложнена престъпна дейност като уместни и оправдани, но не е съгласен с подхода на законодателя, се посочва в съобщението.   Без да е очертан кръгът на лицата и на конкретните престъпления, за които може да се отлага уведомяването, се открива възможност за непропорционално засягане на права и се създава риск изключението да се превърне в правило, се допълва още в съобщението.", "date": "2018.12.19", "title": "Президентът наложи вето върху разпоредби от Закона за изменение на Наказателния кодекс"}
{"url": "https://www.monitor.bg:443/bg/a/view/liljana-pavlova-shte-ni-zapomnjat-s-temata-za-zapadnite-balkani-152613", "text": "България ще бъде запомнена с това, че върна темата за Западните Балкани на дневен ред. Това обяви министърът на българското председателство Лиляна Павлова, която отчете в МС работата на триото Естония-България-Австрия, което председателстваше съвета на ЕС в последните 18 месеца. Правителството прие отчета на Павлова, а утре Народното събрание ще гласува закриване на ведомството.  “По време на нашето председателство променихме имиджа на България. Доказахме, че сме достоен, честен и лоялен партньор, който изпълнява обещанията си. Доказахме, че съединението прави силата”, обобщи Павлова и заяви, че изпълняваме критериите за приемането на страната в Шенген и Еврозоната. Общо отпуснатите пари за подготовка и провеждане на председателството са 166 млн.лв., а ресорното ведомство е успяло да спести 22 млн.лв. Предвидените пари са отишли за ремонтите на НДК и резиденция “Бояна”, сигурността, събития организирани от министерства и общини и всички нужди за председателството. ", "date": "2018.12.19", "title": " Лиляна Павлова: Ще ни запомнят с темата за Западните Балкани"}
{"url": "https://www.monitor.bg:443/bg/a/view/zarjata-za-ch-ng-v-plovdiv-kratka-za-da-ne-poluchat-infarkt-domashnite-lubimci-152614", "text": "Продължителността на зарята за Новата 2019г. в Пловдив ще бъде умерена, за да не пострадат домашните любимци на живеещите в центъра. Миналата година възрастна пловдивчанка, която вече не е между живите, засипала общината с жалби, в които твърдяла, че заради дългите илюминации кучето й получило инфаркт и умряло. Историята припомни зам.-кметът по културата в община Пловдив Александър Държиков. Той обаче уточни, че заря ще има, макар и да бъде умерена. Общо 55 000 лева са заделени от общинския бюджет за концерти и прояви по Коледа и Нова година в Пловдив. 30 000 лева ще струва новогодишната програма. Коледната започва на 24 декември на откритата сцена пред общината с фолклорна програма на състави от читалище „Гого Мавров – 1930”, Пловдив. На следващия ден на същото място концерти ще имат ансамбъл „Гео Милев”, както и „Биг Бенд Пловдив” с диригент Николай Гешев. На 26 декември концерти и фолклорна програма ще заменят отпадналото от центъра шоу с разфасоване на прасета. Концертите ще започнат в 12 часа и ще продължат до 18,30 часа. На следващия ден от 12 часа концерт за пловдивчани ще изнесат талантливите певици от „Арт Войс център” на музикалния педагог Руми Иванова, а от 16 часа е концертът на трио „Сопрано” в състав Габриела Пеева, Биляна Андрончева и Петя Вардева. На 28 декември откритата сцена пред общината ще посрещне децата от вокална група „Бамбини” и рок групата „Nana & The Gang”. В събота от 16 до 17,30 часа е концертът на китариста Огнян Видев пред общината. Гвоздеят в Новогодишната програма на Пловдив ще са победителките от Х фактор - 4 Magic. След тях с прекъсване за директното излъчване на новогодишното обръщение на президента Румен Радев, ще пеят и свирят музикантите от оркестър „Орфей”, които ще продължат и в минутите след полунощ. Към 1 часа щафетата ще поеме Славин Славчев и неговата група Julian's Laughter, които ще свирят докато на площада има хора. По думите на зам.-кметът Държиков звездата на българската естрада Лили Иванова не била поканена за новогодишния концерт в Пловдив, защото се предполагало, че тя си ляга рано.", "date": "2018.12.19", "title": "Зарята за ЧНГ в Пловдив кратка, за да не получат инфаркт домашните любимци"}
{"url": "https://www.monitor.bg:443/bg/a/view/viktorija-bekym-zagubi-11-mln-evro-za-godina-152606", "text": "Модният бранд на Виктория Бекъм е загубил над 11 милиона евро в рамките на година. Съпругата на Дейвид Бекъм основа компанията си преди девет години. Въпреки че отчете увеличение в продажбите си – от 40 млн евро за 2016 г. до 47 млн евро за следващата година. Въпреки това са нараснали и загубите с 2 милиона. Това, въпреки щедрото дарение от 8.5 млн паунда, което футболистът направи на изгората си през 2016-а. Това Виктория обяснява със значими инвестиции за бъдещи проекти и сформирането на нов ръководен екип. Междувременно бившият кадър на Spice Girls обеща, че скоро ще направи и собствен YouTube канал. Тя ще радва последователите си с клипове, в които ще показва различни видове грим, ще дава съвети за макиажа и разбира се – за цялостния стил. Кога ще се появи първото видео все още не е ясно. Причината за стартирането на YouTube канал е желанието на Бекъм да разшири модния си бранд.", "date": "2018.12.19", "title": "Виктория Бекъм загуби 11 млн. евро за година"}
{"url": "https://www.monitor.bg:443/bg/a/view/milano-lumna-za-koleda-v-cvetovete-na-dygata-152632", "text": "Не само в традиционното коледно бяло – от днес нощно Милано грее във всички цветове на дъгата. Разбира се, празничната ангелско – бяла багра е оставена за готическата катедрала в центъра на града, която свeтлината величае в приказни измерения. Още повече, че за пръв път в многовековната история на величествения храм, няма скулптурна композиция, корниз или пилон, които да не са осветени. А за да се случи всичко това през изминалите месеци са инстилирани нови 574 прожектора, които превръщат „Ил Дуомо“ или иначе казано Божия дом в истинска феерия от искрящи огромни кристали. Пак в коледно бяло грее и фасадата на хитовия МОЛ на Милано – „Ла Ринашенте“, докато червеното буквално е завладяло галерията „Виторио Емануеле II“. Тоест бароковия покрит пасаж, който свързва площада пред катедралата с този пред оперния театър „Ла Скала“ и кметството. Те също греят, но в някакво тайнствено червено, което за мнозина жители и гости на града е тайнствено, а за други направо магическо. Същото се отнася и за оцветените пак във вишнево червено лампиони край паметника на Леонардо да Винчи и на неговите ученици, които придават още загадъчност на напомнящите древногръцки богове скулптури. Червен е и върхът като бургия на намиращия се на около километър разстояние небостъргач, където се помещават канцелариите на банковия колос „Уникредит“. Другата вписала се трайно в историята на града старинна сграда – замъка „Сфорцеско“, също е осветена в малко или много митични цветове, напомнящи великото таинство на Рождество Христово. Фасадата на замъка е в тъмно зелено, което се редува с наситено виолетово и играта на светлината направо главозамайва стичащите се по вечерно време тъдява влюбени. Синьото пък преобладава по известните площади „Сан Бабила“, „Кадорна“, „Барака“ и т.н. Интересното е, че за празничната охрана на Милано кметството е похарчило малко пари, тъй като повечето средства са осигурени от частни дарители. Първа сред тях е световноизвестна френска дизайнерска фирма, която е дала над 3 милиона евро, за светлинните чудеса в централната част на града. Като компенсация известната с луксозните дрехи и парфюмите си компания е поискала единствено да бъде вдигнато копие от гирлянди на... Айфеловата кула в Париж и то да грее в игриви сини светлини!", "date": "2018.12.19", "title": "Милано лумна за Коледа в цветовете на дъгата"}
{"url": "https://www.monitor.bg:443/bg/a/view/latvija-kani-slavisha-stojanovich-za-selekcioner-152599", "text": "Треньорът на \"Левски\" Славиша Стоянович, който намекна за оставка след загубата от \"Берое\" с 1:2 в последния мач за годината на \"сините\", е гласен за треньор на националния тим на Латвия, пише местното издание \"Спортацентрс\". Другият кандидат за мястото на Пателайнен също е познато име в България - Виктор Скрипник, който се изправи срещу ЦСКА в Лига Европа с отбора на \"Рига\" (б.р. - \"армейците\" отстраниха съперника след изпълнение на дузпи).  От латвийските издания обаче уточняват, че фаворит остава Славиша Стоянович, тъй като президент на местната федерация е Каспарс Горкшс, който игра като футболист във \"Рига\" под ръководството именно на треньора на \"Левски\" и това, че се познават и са близки би помогнало за трансфера. Освен това Горкшс се надява да не се плаща обезщетение на \"сините\" за Стоянович, като заплатата му би била, колкото на Мик Пателайнен, като конкретна сума не се споменава.", "date": "2018.12.19", "title": "Латвия кани Славиша Стоянович за селекционер"}
{"url": "https://www.monitor.bg:443/bg/a/view/gimnastik-e-sportist-na-godinata-v-blagoevgrad-za-2018-godina-152597", "text": "   Гимнастикът Димитър Димитров, който завърши седми на прескок, на Европейското първенство по спортна гимнастика тази година в Глазгоу беше определен за „Спортист на годината“ в Благоевград. Снощи националът от клуб „Пирин Благоевград 2011“ получи приза от кмета д-р Атанас Камбитов на стилна церемония в спортна зала „Скаптопара“. Той спечели с 238 точки от анкетните карти, попълнени от 30 президенти на спортни клубове от общината и 7 местни журналисти. Димитър Димитров е носител на републиканските титли на земя, кон с гривни и прескок. Заслужи и сребро на Световната купа в Мерсин /Тур/.    Многократната победителка в анкетата Албена Ситнилска /222 т./ зае второто място. Тази година европейската шампионка по таекуон-до /версия ITF/ в кат. до 57 кг спечели злато в шампионата на Стария континент по кикбокс /киклайт контакт/ в кат. до 55 кг, както и 2 бронзови медала от държавните първенства по фитнес в Благоевград и Пловдив.    Челната тройка оформи световният вицешампион по канадска борба Любомир Миланов /185 т./. На финала в Анталия, в кат. до 110 кг с лява ръка той загуби от легендата Виталий Лалетин /Рус/. По-рано през годината здравенякът се окичи с 2 бронза в същата категория на европейското в София.    В десетката следват еврошампионът по таекуон-до /версия ITF/ в кат. до 52 кг Кирил Илиев от „Фолкън“, златната медалистка от шампионата по ориентиране на Югоизточна Европа Кристина Иванова /Младост/, лидерът на клуба по мотокрос „Еър Макс Рейсинг“ Мартин Тодоров, европейският вицешампион по канадска борба в кат. до 65 кг /дясна ръка/ Радослав Скендеров /Спартак/, държавната медалистка по спортна гимнастика Йоана Янкова /Л. Солачки/, автомобилната прима на Пиринско Диана Стоянова /Диамо/ и републиканският вицешампион по бокс в кат. до 60 кг Емануил Богоев /Пирин/. Треньор номер 1 е Александър Марков от „Пирин Благоевград 2011“, под чиито наставления израства Д. Димитров, приза за феърплей получи неостаряващата плувкиня на „GD Sport” Юлияна Новоселска, а за отбор на годината бе определен държавният първенец по мотокрос „Еър Макс Рейсинг“.    Като специален гост на церемонията присъства легендарната ни лекоатлетка Йорданка Благоева.", "date": "2018.12.19", "title": "Гимнастик е „Спортист на годината“ в Благоевград за 2018 година"}
{"url": "https://www.monitor.bg:443/bg/a/view/verijna-katastrofa-po-pytja-burgas-sozopol-152602", "text": "Пет автомобила и автобус се нанизаха един в друг по пътя Бургас-Созопол. Инцидентът станал около 9:30 часа на завоя преди кръстовище Атия, съобщиха от Областната дирекция на МВР. По първоначални данни, леко са пострадали двама души, които са откарани в бургаски болници - мъжът с нараняване в областта на главата, а жената - с болки в кръстта. На място работят служители от Районно управление на МВР-Созопол и Бургас, тъй като зоната е гранична за двете общини.", "date": "2018.12.19", "title": "Верижна катастрофа по пътя Бургас-Созопол"}
{"url": "https://www.monitor.bg:443/bg/a/view/okonchatelno-novite-lichni-karti-s-chip-chak-prez-2020-g-152601", "text": "Издаването на новите лични карти с чип се отлага за 2020 г., вместо от началото на 2019-та. Това решиха депутатите на второ четене при гласуването на промени в закона за преминаването през България на чужди въоръжени сили. Чрез него обаче се правят поправки в закона за личните документи, а причината да се използва този похват, е че от януари догодина служителите на НАТО също трябвало да получават карта за пребиваване. МС обаче не е одобрило тези нови образци. Измененията бяха подкрепени с 90 гласа \"за\", 31 \"против\" и само 1 \"въздържал се\".  Иначе основната причина за отлагане на новите лични карти с една година е забавянето на обществената поръка, която бе открита в средата на тази година от МВР. По време на дебатите зам-вътрешният министър Красимир Ципов обясни, че ще спазят срока , като се очаква поръчката да приключи до средата на 2020 г. Той уточни, че именно през втората половина на 2020 г. предстои сериозният пик на подмяна на докумени. Предишната паспортизацията по думите му започнала през 2006 г. и приключила през пролетта на 2009 г.  От БСП разкритикуваха управляващите, че по същество така отлагат цялата система за електронна идентификация и електроннното управление като цяло. На свой ред в кулоарите на НС Ципов отрече тези обвинения. С промените в закона от 2016 година се въведоха нови образци – лична карта с електронен носител, паспорт с електронен носител и още един трети вид документ, свръзан с пребиваването на чужденци. Това по думите са удостоверенията за пребиваване на чужденци. МВР миналата година започнала подготовка на този процес за въвеждане на новата система за централизирано издаване на документите. В момента тя е децентралкизирана и българските лични документи се произвеждат в 30 центъра. Ципов обясни, че очакванията са лятото на следващата година поръчката да приключи, тъй като това е сложна процедура. В началото на 2020 г. трябва да приключи първият етап. Ципов припомни, че се предвижда със законови поправки да се появят нови документи – паспорт с 10 г. валидност, а гражданите ще могат да избират дали той да бъде за 5 или 10 г. Другият тип документ е временна лична карта за лицата, които имат забрана да напускат страната. Тези лични карти няма да се различават по същество, но няй-вероятно няма да имал електронен носител, но ще имат същите защити като другите. За целта началото на следващата година МВР и МвнР ще внесат поправки в закона за българските лични документи, за да се въведат тези два нови образци на документи.", "date": "2018.12.19", "title": "Окончателно: Новите лични карти с чип чак през 2020 г."}
{"url": "https://www.monitor.bg:443/bg/a/view/london-otpuska-2-mlrd-paunda-za-brekzit-152594", "text": "Британското правителство съобщи вчера, че отпуска 2 млрд. лири стерлинги на 26 министерства и други ведомства, за да подготвят почвата за евентуално излизане на Обединеното кралство от ЕС без споразумение, предаде АФП. \"Едно отговорно правителство се готви за всякакви възможности. Поради тази причина ние засилваме подготовката, в случай че няма споразумение\", заяви в комюнике министърът на финансите Филип Хамънд. Министерството на вътрешните работи и митническата служба ще получат съответно 480 и 375 млн. лири, за да наемат \"стотици\" служители на гранична полиция и 3000 служители на митниците. Министерството на селското стопанство ще получи 410 млн. лири за подпомагане на ключови сектори като риболова, химическата и хранително-вкусовата промишленост. Хамънд каза, че от 2016 г. финансовото министерство е отпуснало общо над 4,2 млрд. лири за подготовката за Брекзита.", "date": "2018.12.19", "title": "Лондон отпуска 2 млрд. паунда за Брекзит"}
{"url": "https://www.monitor.bg:443/bg/a/view/kitajski-hakeri-sledili-evrodiplomati-152598", "text": "Хакери успешно са следили дипломатическите комуникации на Европейския съюз в продължение на няколко години, съобщава The New York Times. Прихванати са хиляди съобщения, в които дипломати обсъждат редица теми от американския президент Тръмп до световната търговия. Пробивът е открит от кибер-охранителната фирма Area1. Европейските официални лица твърдят, че информация, отбелязана като поверителна или тайна, не е засегната от тригодишния хак. Използваните от хакерите методи са подобни на тези, използвани преди това от китайската армия. \"След повече от десет години опит в борбата с китайските кибер-операции ... няма съмнение, че тази кампания е свързана с китайското правителство\", обяснява експерт. Засегнатите комуникации, известни като \"дипломатически кабели\", разкриват съобщения, в които дипломати описват срещата от юли между Тръмп и руския му колега Владимир Путин като \"успешна (поне за Путин)\". Друго съобщение дава подробности за частна среща между китайския президент Си Дзинпин и европейски официални представители, която се състоя по-рано тази година. Цитира се Дзинпин, който коментира, че Китай \"няма да се поддаде на тормоз\" от Вашингтон \"дори ако търговска война навреди на всички\". Тези негови коментари са подобни на вчерашната му реч в която той заяви, че \"никой не е в състояние да диктува на китайския народ какво трябва или не трябва да се прави\". Редица други институции, включително ООН, също са засегнати и са предупредени. В същото време, Reuters съобщава, че Федералното бюро за сигурност на информацията в Германия предупреждава няколко германски фирми, чиито имена са споменати от САЩ като предполагаеми жертви на хакерски атаки. Налице е засилена дейност от Китай срещу германските компании. \"Строителство, изследването и материалите на инженерни фирми и някои големи търговски предприятия са фокус за хакерите\", съобщава вестник Sueddeutsche, без да цитира източниците си.", "date": "2018.12.19", "title": "Китайски хакери следили евродипломати"}
{"url": "https://www.monitor.bg:443/bg/a/view/solskjaer-poema-manchestyr-unajted-152585", "text": "Бившата \"златна резерва\" на \"Манчестър Юнайтед\" Оле Гунар Солскяер, който в момента води \"Мьолде\", ще бъде обявен за временен мениджър на \"червените дяволи\" в четвъртък, твърди \"Гардиън\". 45-годишният норвежец ще работи заедно с Майк Фелън, който в продължение на 14 години бе помощник на сър Алекс Фъргюсън. Според информация на изданието, двамата ще водят \"Юнайтед\" до края на сезона, след което ще бъде назначен постоянен мениджър. Фаворит за атрактивната позиция е настоящият мениджър на \"Тотнъм\" Маурисио Почетино.  Таблоидът \"Мирър\" също посочва Солскяер като новия мениджър на \"червените дяволи\", като информацията намира потвърждение в гаф, допуснат от официалния сайт на \"Манчестър Юнайтед\". На него било качено видео с гола на норвежеца във вратата на \"Байерн\" (Мюнхен) за 2:1 в добавеното време във финала на Шампионската лига на \"Камп Ноу\" през 1999 година. Видеото било придружено с надпис \"Най-великата нощ в кариерата на нашия временен мениджър\". По-късно материалът е бил свален. \"Юнайтед\" остана без треньор, след като португалският мениджър Жозе Моуриньо беше освободен във вторник. Прочутият специалист изкара 2,5 години начело на \"червените дяволи\", като спечели три трофея за този период. Настоящият сезон на клуба не започна добре. Тимът върви шести в класирането с актив от 26 точки. Капката, която преля чашата на търпението на шефовете на \"Юнайтед\" спрямо екснаставника на \"Порто\", \"Челси\", \"Интер\" и \"Реал\" (Мадрид), беше загубата от \"Ливърпул\" с 1:3 през уикенда.", "date": "2018.12.19", "title": "Солскяер поема \"Манчестър Юнайтед\""}
{"url": "https://www.monitor.bg:443/bg/a/view/nad-ton-nezakonen-alkohol-otkriha-v-pri-proverki-vyv-varnensko-152604", "text": "Над тон наливен етилов алкохол, с  характеристики на ракия,  в различни по обем пластмасови туби конфискуваха митническите служители от Варна. На 14 декември при извършването на проверка по оперативна информация в стопанска постройка те установяват на мястото съоръжение за дестилиране на етилов алкохол в работен режим. Обектът не е регистриран като специализиран обект за дестилиране, според изискванията на Закона за акцизите и данъчните складове. За намерения на място алкохол не са представени никакви документи за платен или обезпечен акциз по ЗАДС. Съоръжението за дестилиране и произведения алкохол са иззети. Предстои да бъде образувано административнонаказателно производство по случая. Още 270 литра нелегален етилов алкохол с характеристики на ракия са иззети от служители на „Митническо разузнаване и разследване“ при друга проверка в частен имот във варненско. Алкохолът бил в пластмасови туби, съхранявани в битово помещение. Собственикът на имота не е представил при проверката никакви документи за платен или обезпечен акциз за алкохола. По случая също предстои образуване на  административнонаказателно производство, казват още от Митница-Варна. Общо 1590 литра нелегален етилов алкохол и 122,5 кг нарязан тютюн за пушене са иззети от митническите служители при извършени проверки в през последните 20 дни срещу нерегламентирано производство и търговия с акцизни стоки.  ", "date": "2018.12.19", "title": "Над тон незаконен алкохол откриха при проверки във варненско  "}
{"url": "https://www.monitor.bg:443/bg/a/view/borisov-stroim-pediatrija-pravitelstvena-bolnica-minava-kym-su-152603", "text": "Държавата ще изгради педиатрия, а правителствена болница “Лозенец” минава към Софийския университет. Това съобщи премиерът Бойко Борисов в началото на правителственото заседание. Национална детска болница ще бъде изградена на територията на “Александровска”, където от години седи недостроена сграда. Здравният министър Кирил Ананиев обясни, че изграждането на педиатрията ще струва 20 млн.лв., а обществената поръчка ще бъде пусната през лятото. По думите му до средата на 2020г. е напълно възможно детското лечебно заведение да е готово. Относно болница “Лозенец” Борисов заяви, че тя ще бъде под шапката на СУ, а дълговете й са погасени. “Погасяваме 23 млн. дългове на болницата, за да си я управлявате без дългове. Това може да го сведеш до студентите и академичния състав”, обърна се премиерът към ректора на университета Анастас Герджиков. Премиерът Борисов съобщи още, че правителството отпуска и 4 млн.лв. за клиниката по изгаряния на “Пирогов”. По-късно шефът на лечебното заведение проф. Асен Балтов заяви, че клиниката е уникална и единствена в страната. По думите му годишно в нея лежат 1800 възрастни, 1000 деца и се правят 4800 операции.", "date": "2018.12.19", "title": "Борисов: Строим педиатрия, правителствена болница минава към СУ"}
{"url": "https://www.monitor.bg:443/bg/a/view/dimityr-evtimov-na-istoricheski-polufinal-na-kupata-na-ligata-v-anglija-152589", "text": "\"Бъртън Албиън\", в който играе българският национал Димитър Евтимов, успя да поднесе изненада и да се класира за първи път в историята си за полуфинал на Купата на лигата в Англия. „Пивоварите“ елиминираха втородивизионния \"Мидълзбро\" на четвъртфинала след 1:0. Единственият гол в срещата падна през вторите 45 минути и бе дело на Джейк Хескет. Българският страж на състезаващия се в Лига 1 Бъртън - Димитър Евтимов - бе на скамейката за „жълто-черните“.   В друг мач от вечерта носителят на трофея \"Манчестър Сити\" елиминира \"Лестър\" като гост след 1:1 в редовното време и дузпи. Днес са останалите два 1/4-финала. От 21:45 часа \"Арсенал\" посреща \"Тотнъм\", а \"Челси\" - \"Борнемут\".", "date": "2018.12.19", "title": "Димитър Евтимов на исторически полуфинал на Купата на лигата в Англия (РЕЗУЛТАТИ)"}
{"url": "https://www.monitor.bg:443/bg/a/view/makedonija-vliza-v-nato-do-dve-godini-152595", "text": "Македония в НАТО до 2 години. Тази възможност изглежда реалистична. Това заяви зам. генералният секретар на Алианса по политически въпроси и политика на сигурност Джеймс Апатурай, цитиран от МИА. Апатурай коментира с въодушевление преговорите между Гърция и Македония, които трябваше да решат един дългогодишен спор. Благодарение на споразумението от Преспа, Скопие може да придвижи напред процедурите за членство в ЕС и НАТО. Според него, Македония под новото си име Република Северна Македония може да бъде приета. Той вижда този период между 12 и 18 месеца. По думите му, през последните години Пактът обръща все повече внимание на Западните Балкани и води политика на \"отворени врати\". Държавният секретар на САЩ Майк Помпео по-рано призова Гърция да не пречи на присъединяването на Македония. Той смята, че влизането на Македония в НАТО ще засили способността на балканските страни да се противопоставят на Русия в региона. Според него, споразумението от Преспа ще позволи присъединяването към НАТО и ЕС като Република Северна Македония, както и ще укрепи Балканите в противодействие на вредното руско влияние.", "date": "2018.12.19", "title": "Македония влиза в НАТО до две години"}
{"url": "https://www.monitor.bg:443/bg/a/view/kitaj-svi-prez-oktomvri-s-12-5-mlrd-vlojenijata-si-us-dyrjavni-obligacii-152584", "text": "Китай намали през октомври с 12,5 млрд. долара стойността на притежаваните от него американски държавни облигации, съобщава агенция „Синхуа”, като се позовава на данни от финансовото министерство на САЩ. Въпреки намалението, най-голямата комунистическа държава остава притежател №1 в света на този вид актив, като стойността им в края на по-миналия месец е била на стойност от 1,1389 трилиона щатски долара, което е най-ниското ниво от средата на 2017 г. През октомври на второ място по стойност на американските държавни облигации във банковия си резерв бе Япония с 1,0185 трлн. долара. Така вложенията на двете страни в този тип ценни книжа представлява една трета от общия обем американски държавни облигации, притежавани от чуждестранни кредитори на САЩ. В края на десетия месец от 2018 г. общият обем от държавни ценни книжа емитирани от САЩ и притежавани от чужди държави е за 6,1996 трлн. долара, което е с 25,6 млрд. долара по-малко в сравнение със септември.", "date": "2018.12.19", "title": "Китай сви през октомври с $12,5 млрд. вложенията си US държавни облигации"}
{"url": "https://www.monitor.bg:443/bg/a/view/dovedenijat-brat-na-kilyra-ot-strasbug-arestuvan-za-grabej-152593", "text": "Доведен брат на нападателя от коледния базар в Страсбург - Шериф Шекат, е бил задържан в центъра на града за опит за грабеж, предаде Франс прес. Доведеният брат на Шекат, който е на 15 години, заедно с двама съучастници, се опитал да открадне портмонето на минувач, когото заплашил с огнестрелно оръжие. Опитът за грабеж е станал близо до парк в квартала, в който живееше Шериф Шекат. Доведеният брат на терориста заедно с неговите съучастници остават в ареста и днес.", "date": "2018.12.19", "title": "Доведеният брат на килъра от Страсбург арестуван за грабеж"}
{"url": "https://www.monitor.bg:443/bg/a/view/63-hil-turisti-posetili-chernobil-za-poslednite-4-godini-152586", "text": "Над 63 хил. туристи са посетили през последните 4 години забранената 30-километрова зона около спряната през миналия век Чернобилската атомна електроцентрала в Украйна, като броят им е почти 8 пъти по-голям, в сравнение с 2014 г., съобщава „Синхуа”. Агенцията се позовава на изявление на министъра на екологията и природните ресурси на страната Остап Семерак. На 26 април 1986 г. четвъртият на Чернобилската АЕЦ се взриви и предизвика най-голямата ядрена катастрофа в мирно време в историята на човечеството. Властите на бившия СССР и други екссоциалистически страни първоначално скриха информацията за случилото се. В България за аварията официално се заговори едва седмица по-късно, а от предпазните мерки срещу радиоактивното заразяване, предизвикано от дъжда изсипал се над страната се възползва основно управляващата комунистическа върхушка, за която бяха доставяни чиста храна и вода от чужбина. Официално туровете в забранената зона на Чернобил бяха разрешени през 2010 г.", "date": "2018.12.19", "title": "63 хил. туристи посетили Чернобил за последните 4 години"}
{"url": "https://www.monitor.bg:443/bg/a/view/zemedelskijat-ministyr-porojanov-otchita-godinata-152588", "text": "Министърът на земеделието, храните и горите Румен Порожанов и екипът му ще дадат днес пресконференция ще бъде отчетена годината. . На нея ще се представят конкретните резултатите от работата в сектора през 2018 г. и плановете за следващата, съобщиха от аграрното ведомство. Събитието ще се състои от 14:00 ч. в Големия колегиум на МЗХГ.", "date": "2018.12.19", "title": "Земеделският министър Порожанов отчита годината"}
{"url": "https://www.monitor.bg:443/bg/a/view/sauditska-arabija-ochakva-dogodina-petrolnijat-iznos-da-j-donese-178-mlrd-152587", "text": "Саудитска Арабия очаква догодина петролният износ да й донесе приходи в размер на 178 млрд. долара, съобщават световните агенции. Прогнозираната сума е с 9% по-голяма от тазгодишната и се равнява на 662 млрд. саудитски риала. От началото на 2018 г. разходите на хазната на пустинното кралство са били в размер на 1,106 трлн. риала (около 298 млрд. долара), което е със 7,3% повече на годишна база. Доходите в бюджета на страната бележат ръст от 9% и се равняват на около 975 млрд. риала (около 263 млрд. долара). От износа на петрол от началото на годината в хазната са влезли 662 млрд. риала или 68% от приходната част на бюджета на Саудитска Арабия. От април 2016 г. страната обяви план за намаляване на зависимостта й от експорта на нефт. Част от него е приватизацията на най-голямата петролна компания в света Saudi Aramco. Вчера котировките на петрола сорт Brent със срок на доставка през февруари се понижиха на борсата ICE в Лондон с 6,6% и 55,90 долара за барел, което е най-ниското ниво от 12 октомври 2017 г.", "date": "2018.12.19", "title": "Саудитска Арабия очаква догодина петролният износ да й донесе $178 млрд."}
{"url": "https://www.monitor.bg:443/bg/a/view/grinch-veche-mesec-e-naj-gledanijat-film-u-nas-152590", "text": "Анимационната история по книгата на Доктор Сюс - \"Гринч\", вече месец продължава да е най-гледаният у нас, сочат обобщените данни от киносалоните.  Изпълненият с много хумор и коледен дух филм е гледан вече от 97 008 зрители и има 941 920 лева приходи от билетите им. На втора позиция е премиерният от миналия уикенд - анимационният \"Спайдър-мен: В Спайди-вселената\", създаден по мотиви от комикса на Брайън Бендис от 2011 г. Познатата вече история на Майлс Морале, който се сдобива със суперсили, е гледана от 8997 зрители и има 88 051 лева приходи за първите три дни у нас. Трета позиция е за \"Смъртоносни машини\", чиято основа е първият от четирите романа на Филип Рийв от 2001 г. Разказът за времето след унищожението на света, когато градовете са движещи се по земната повърхност машини, а по-силните поглъщат по-слабите, е гледан от 23 983 зрители и има 270 755 лева приходи за десетте дни у нас. Четвърто място е за втората премиера от миналия уикенд - комедията \"Втори шанс\". За първите три дни филмът с Дженифър Лопес в главната роля, която благодарение на подправена диплома успява да преустрои живота си, е гледан от 6217 зрители и има 62 324 лева приходи. На пето място е екшънът \"Робин Худ: Началото\", заснет в Унгария и Хърватия. Различният поглед върху класическата история, в който борбата за справедливост е премесена с политически амбиции, е гледан от 18 103 зрители и има 168 423 лева приходи за десетте дни у нас.  Шесто място е за биографичния \"Бохемска рапсодия\". След седем седмици разказът за създаването на легендарната \"Куин\" и времето до участието й в концерта \"Live Aid\" на 13 юли 1985 г., е гледан от 124 163 зрители и има 1 164 771 лева приходи от билетите им. На седмо място сред най-гледаните филми е българският \"Смарт Коледа\". Комедията с Кръстю Лафазанов, Калин Врачански, Константин Гергинов в главните роли е вече трета седмица на екраните у нас и за това време е гледана от 26 115 зрители и има 214 634 лева приходи. Осми поред в топ 10 е \"Крийд 2\", който продължава историята от първия \"Крийд\" от 2015 г. Битката на ринга между синовете на Аполо и Иван - Адонис Джонсън и Витор Драго, е гледана от 37 468 зрители и има 333 940 лева за месец на екраните у нас. Девето място е за драмата \"Курск\", припомнящ случилото се в Баренцово море на 12 август 2000 г. Развиващото се действие на борда на най-голямата руска подводница, която претърпява сериозна щета от самовзривило се торпедо и на повърхността, където близките на моряците търсят достоверна информация за съдбата им, е гледано от 16 675 зрители и има 156 264 лева приходи от билетите им. На десета позиция е хорърът \"Дяволът в теб\". Историята на полицай Мегън Рийд, която се изправя пред свръхестествени събития в градска морга, е гледана от 8933 зрители и има 76 400 лева приходи за десетте дни у нас. Извън първите десет са две от премиерите от миналия уикенд. Драмата \"Всички знаят\" с Хавиер Бардем и Пенелопе Крус в главните роли е гледан от 1141 зрители и има 9450 зрители. Драмата \"Книжарницата\" по книгата на П. Фицджералд е гледана от 173 зрители и има 1184 лева от билетите им.", "date": "2018.12.19", "title": "„Гринч“ вече месец е най-гледаният филм у нас"}
{"url": "https://www.monitor.bg:443/bg/a/view/severen-vjatyr-v-iztochna-bylgarija-s-uslovija-za-vielici-152592", "text": "В Източна България днес ще продължи да духа умерен до силен северен вятър. Там ще се задържат условията за снежни виелици. Над Западна България облачността ще се разкъса и намалее.  Максимални температури ще са от минус 2-3 градуса в североизточните райони, до 6 градуса - в крайните югозападни. В София около 0 градуса. Над Черноморието ще бъде облачно с превалявания от сняг. Ще духа умерен и силен северен вятър. Максимални температури между 0 и 2 градуса. Температурата на морската вода е 8 градуса. Вълнението на морето ще бъде 3-4 бала, сочи прогнозата за времето на НИМХ. Над планините ще има значителна облачност и на отделни места ще превали слаб сняг. Ще духа умерен североизточен вятър. Максимална температура на 1200 метра минус 2 градуса, на 2000 метра - около минус 6 градуса.  ", "date": "2018.12.19", "title": "Северен вятър в Източна България с условия за виелици  "}
{"url": "https://www.monitor.bg:443/bg/a/view/d-r-cveteslava-gylybova-uvelichavat-se-psihotichnite-razstrojstva-zaradi-upotreba-na-narkotici-152565", "text": "Само в съзнанието на българина психично болният е агресивен, директор на Специализираната болница по психиатрия „Св. Иван Рилски” в Курило. - Решение винаги има, но нека първо направим едно уточнение. И то е, че когато говорим за човек с психични проблеми, хората разбират различни неща. А групата на психичните разстройства в международния класификатор на болестите включва всичко, свързано с психиката - личностни разстройства, които преди се наричаха психопатии, хранителни разстройства, различни невротични разстройства, умствена изостаналост и психози. Това е огромна група от заболявания и състояния. Но обикновено когато у нас споменем за някой с психично разстройство, хората веднага си казват, че това е поредният луд. А ние, експертите, наричаме психично болни единствено пациентите с психози. За щастие тежките заболявания не се увеличават. Това включва шизофренията, органичните психози, биполярното афективно разстройство. Така че те обхващат малка група от хора. Но ние не наричаме психично болни наркозависимите. - Да. При евентуално освидетелстване по повод на някакво криминално деяние, на хората с такива разстройства без психозите им се признава вменяемост. Те могат да носят наказателна отговорност за разлика от хората с психози. Що се отнася до случая в София, доколкото разбрах, се касае за човек, който употребява наркотици. В последните няколко години това се превърна в съществен медицински проблем и има значително увеличаване на психотичните разстройства в следствие употреба на наркотици. Много е възможно при този човек да става дума точно за това. Но всичко ще изясни съдебно-психиатричната експертиза. Тя винаги се изготвя, когато се появят съмнения за естеството на деянието. Мога да уверя всички, че такива експертизи се изготвят много съвестно и задълбочено от добре подготвени експерти. - Да, тук отново ще бъде изготвена експертна оценка на неговото състояние и да се разбере дали извършеното е в резултат на болестни механизми или хулигански подбуди. - Агресия и психична болест не са равнозначни понятия. Хората трябва да го знаят. Само в съзнанието на българина психично болният е агресивен. Това не е така. Психичната болест променя начина, по който възприемаш обкръжаващата действителност. Поради това е възможно на основа психична болест да се развие опасно поведение, но това не е задължително. Не е маркер, който определя човека като психично болен. Лично аз се страхувам много повече от хора с личностни разстройства - психопатиите, защото при тях агресията не е продиктувана от нищо. Личностовата патология е много по-страшна от психопатологията. Неоснователно хората изпитват страх от психично болните. Проблемът у нас е, че обществото ги стигматизира, не им дава полагащото се и те не се социализират. - Тук има още един мит, че броят на психично болните се увеличава. Броят на хората с психози не се увеличава. В цял свят тенденцията е една и съща. Броят на непсихотичните психични разстройства като панически разстройства, тревожност, смесено тревожно разстройство, хранително разстройство, при които няма психотични симптоми, има увеличаване, но то е в цял свят. Проблемът не е в това, че виждаме психично болни сред нас. Напротив, те трябва да са сред нас и да се социализират. Но не бива да са в този вид и да се отличават. Те трябва да са обгрижени, нахранени, да са си взели лекарствата, да не ровят в кофите за боклук, да не се скитат безцелно, а да са на работа. Другият мит е, че психично болните не могат да работят. Много от тях имат съхранена работоспособност до голяма степен. Но когато кандидатствате за работа, първото, което ви изискват, е бележка от психодиспансера. Защо не искат бележка от ендокринолога дали имаш диабет? Да не говорим, че на сайта на Софийския университет все още стои заповедта, според която, за да те настанят в общежитие, са ти нужни три документа и единият от тях е декларация, че не боледуваш от психично заболяване. Защо не ти искат декларация, че нямаш СПИН, да речем? - Може да се преодолее бавно, постепенно. Тъй като проблемът е цивилизационен, ако го оставим на времето, то такива проблеми се преодоляват след 2-3 поколения. Ние обаче не разполагаме с толкова време и е добре да се доближим до Европа, към която се причисляваме не само географски. Нужни са много мерки от страна на държавата. - Не, не става дума само за пари. Според мен в основата на всичко е волята на държавата да промени това. Когато я има волята, нещата ще се случат. Например аз не знаех до преди няколко месеца, че за да се разкрие дневен център или защитено жилище в някоя община, е нужно съгласието на общинския съвет. Има пари по програми за разкриване на социални услуги, но е нужно съгласие това да стане. А наркозависимите и психично болните също се нуждаят от подкрепа. Непрекъснато сме свидетели на протести срещу откриване на такива центрове. Много голяма роля имате и вие, медиите. Не бива със самото поднасяне на новините да се насажда стигмата. Психичната болест не е равна непременно на агресия. Докато не ни се случи на нас, искаме едва ли не тези хора да не ги виждаме. - Да, за това има много обяснения. Тези празници са и в края на годината, и е нормално хората да правят равносметка. Може тя да не им хареса. Има страшно много самотни хора, а самотата е болест. Предстоят семейни празници, а някои не може да бъдат с близките си. Така че има много основания да се увеличават депресивните състояния през този период на годината. Освен това денят е много къс, което ни потиска. - Ако сме се докарали дотам, че сме самотни и не се чувстваме комфортно, едва ли можем да променим нещо през последните дни на годината. Д-р Цветеслава Гълъбова е родена в София Първоначално три години учи стоматология, но после кандидатства отново, на първо място е сред приетите медицина и защитава специалност „Психиатрия“, която е била нейно желание от ученическите години Завършва Медицинския университет в София през 1992 г. и УНСС през 2006 година От 1994 г. работи в държавната психиатрична болница \"Св. Иван Рилски\", от пет години е неин директор От декември 2014 г. е и национален експерт на Българския лекарски съюз по психиатрия", "date": "2018.12.19", "title": "Д-р Цветеслава Гълъбова: Увеличават се психотичните разстройства заради употреба на наркотици"}
{"url": "https://www.monitor.bg:443/bg/a/view/vlastta-reshava-za-minimalnata-rabotna-zaplata-152583", "text": "Правителството ще гласува новия размер на минималната работна заплата, която от началото на 2019 година ще се увеличи на 560 лева. Вчера работодателските организации за пореден път се обявиха срещу административното увеличение на минималното възнаграждение с аргумент, че няма ясна методика за нарастването му. Изчисленията на бизнеса показват, че новият размер ще струва около 284 милиона лева на работодателите.   Кабинетът ще одобри и допълнителни средства за министерствата на правосъдието и на здравеопазването за тази година. В дневния ред е заложено и гласуването на анализ със заглавие \"Опитът на България в подготовката и провеждането на ротационното председателство на Съвета на Европейския съюз 2018 (Как Съединението прави силата)\".", "date": "2018.12.19", "title": "Властта решава за минималната работна заплата"}
{"url": "https://www.monitor.bg:443/bg/a/view/paris-hiltyn-iska-bebe-ot-nepoznat-152560", "text": "Да стане майка – това е последното желание на Парис Хилтън. Хотелиерската наследница е готова за първата си рожба, като за целта търси донор на сперма. 37-годишната красавица вече се е свързала с агенция и е готова да възнагради щедро мъжа, който ще отговори на всичките й изисквания. А те не са никак малко. Таткото на бъдещото й отроче трябва да има добър външен вид, високо ниво на интелигентност, но и да идва от добро семейство. Богатите хора не се нуждаят от продажба на сперматозоиди. Хилтън вярва, статутът на самотна майка се вписва в нейния имидж, че може да направи всичко и не се нуждае от мъж, за да успее“, споделя неин приятел, цитиран от БГНЕС. Припомняме, че миналия месец стана ясно, че Хилтън е напуснала годеника си - актьорът Крис Зилка. Двамата се сгодиха навръх Нова година и трябваше да се разходят до олтара на 11 ноември, но чаровната блондинка заряза любимия си преди сватбата.", "date": "2018.12.19", "title": "Парис Хилтън иска бебе от непознат"}
{"url": "https://www.monitor.bg:443/bg/a/view/bylgarskite-poljarnici-pristignaha-na-antarktida-snimki-152582", "text": "Ръководителят на 27-та Българска антарктическа експедиция проф. Христо Пимпирев и още 10 души от експедицията са пристигнали на остров Кинг Джордж. Новината съобщи полярният изследовател и допълни, че пътуването е било безаварийно. \"Пристигнахме в ледената красавица Антарктида! Бразилският военен самолет Херкулес безаварийно кацна на чакълената писта на о-в Кинг Джордж! Радостно ни посрещнаха пингвините! Сега очакваме колумбийски кораб да ни закара до нашия си остров Ливингстън!\", написа проф. Пимпирев. Българските изследователи се очаква да се присъединят към нашите полярници на Българската база „Св. Климент Охридски”. ", "date": "2018.12.19", "title": "Българските полярници пристигнаха на Антарктида (СНИМКИ)"}
{"url": "https://www.monitor.bg:443/bg/a/view/belgijskijat-premier-podade-ostavka-152581", "text": "Белгийският премиер Шарл Мишел съобщи пред парламента, че подава оставка. Той се отправи незабавно за среща с крал Филип. Местни медии допускат, че е възможно кралят засега да не приеме оставката на премиера в изчакването на необходимите за случая политически консултации. Възможно е правителството на Мишел да бъде преназначено като служебно до следващите избори.   Редовните парламентарни избори в Белгия са насрочени за идната пролет, но в медиите се допуска, че водещата партия Нов фламандски алианс (НФА) цели незабавни предсрочни избори. В началото на декември НФА, която бе мандатоносител на правителството, изтегли своите министри заради несъгласие с подкрепата за споразумението на ООН за миграцията.   Въпреки тези действия Мишел пътува до Маракеш за подписването на документа, упълномощен от парламента, където се обособи мнозинство от партии в управлението и опозицията. Подкрепата за миграционното споразумение доведе до митинг на крайната десница в Брюксел преди два дни, когато се стигна до размирици и нанасяне на щети по сгради на Европейската комисия.   В последните две седмици Мишел водеше усилени преговори в парламента и с отделни представители на политическите сили, за да спаси своето правителство. След като заяви, че се оттегля тази вечер, повечето депутати го изпратиха на крака и ръкопляскаха дълго след като той напусна пленарната зала на парламента.", "date": "2018.12.19", "title": "Белгийският премиер подаде оставка"}
