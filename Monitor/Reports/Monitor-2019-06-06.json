{"url": "https://www.monitor.bg/bg/a/view/masovi-uvolnenija-v-italija-zaradi-krizata-v-industrijata-167194", "text": "Говорител на известния индийски стоманодобивен концерн „Арселор Митал“ оповести, че от първи юли ще се разделят с работните си места 1400 души от металургичния комбинат в южния италиански град Таранто. Когато преди по-малко от година свръх богатата фамилия Митал закупи предприятието, тя назначи в него в съответствие със споразуменията с италианското правителство общо 10 700 работници. Така получиха хляб много жители на районна и областта Пуля, но в началото на следващия месец 17% от тях ще бъдат съкратени. Според управителя на комбината Метю Йел обче тепърва предстоели още уволнения заради невижданата криза, сполетялата стоманодобивния сектор в Италия, в Европа и въобще в света поради намаленото потребление на метали. За съжаление с работата си ще трябва да се разделят и десетки мъже и жени от намиращата се във Верона известна фабрика за производство на хранителни бульони и сосове „Кнор“. Нейният собственик от 2000 г. – международния холдинг “Uniliver”, реши да спусне кепенците на предприятието и да го премести в Португалия. Като основни причини за този ход бяха посочени намаляващата ефективност на производството в Италия, високите данъци и все по- несигурната стопанска конюнктура. С работните си места ще трябва да се разделят и стотици други трудещи се в обявения във фалит газоразпределителен холдинг на известния в Торино предприемач Марко Маренко. Крахът според прокуратурата е умишлен и се пресмята на общо 4 млрд. евро - най-големия в италианската история след обявяването в несъстоятелност преди 15 г. и половина на млекопреработвателния гигант „Пармалат“ на прочутия на времето бизнесмен Калисто Танци. Сред италианските и офшорните фирми на фалиралия Маренко за съжаление е и прочутата в света фабрика за бомбета и шапки „Борсалино“ в намиращия се до Торино град Алесандрия. Проблемите със закриването на работни места и затварянето на предприятия в Италия взривиха парламента, където опозицията в лицето на Демократическата партия посочи като главен виновник за ставащото некомпетентната според депотатите й стопанска политика на правителството на движението „Пет звезди“ и партията „Лига“.  ", "date": "2019.06.06", "title": "Масови уволнения в Италия заради кризата в индустрията"}
{"url": "https://www.monitor.bg/bg/a/view/telegraf-podlojen-na-represija-167236", "text": "Преди месец главният редактор на „Телеграф“ Васил Захариев сезира компетентните органи от МВР за наличие на фалшив сайт с наименование www.telegraf.bg, в който се публикуват статии на български език, нямащи нищо общо с редакционната политика на вестника. Адресът на уебсайта се различава от този на вестника единствено по допуснатата грешка (буквата f вместо ph). Именно за да се избегне объркване от страна на читателите ни, които могат да сметнат, че фалшивият сайт е официален такъв на вестника, беше поискано от компетентните органи извършването на проверка. Съвсем стандартна процедура при подобни случаи. Какво обаче последва след подадената жалба. Вчера получихме съобщение от Патентното ведомство с приложено прокурорско постановление, в което, вместо компетентните органи да се занимават с фалшивия уебсайт www.telegraf.bg, се разпорежда председателят на Патентното ведомство да заличи нашата търговска марка „Телеграф“ (регистрирана още през 1999 г.), както и незабавно да уведоми прокуратурата за предприетото действие. Основанието било, че търговската марка „Телеграф“ (на български език) противоречала на закона, защото, видите ли, можела да създаде заблуда на потребителите в Р България, че има общо със „световноизвестния английски вестник с дългогодишна популярност в страната The Telegraph. Оставаме безмълвни пред постановеното правно безумие. Само ще посочим, че негов автор е прокурор Тодор Тодоров от Районната прокуратура в град София. Какво се случва, уважаеми читатели на вестник „Телеграф“? От кога в България прокуратурата затваря медии? От кога прокуратурата може да реши да заличи търговската марка на най-тиражния и продаван вестник в страната, без дори да е налице спор относно собствеността или ползването на същата марка. Да не коментираме изобщо, че оспорването на търговска марка е въпрос на гражданското право, а не на наказателното, и минава през съдебно производство, в което трябва да се докаже основателността на претенцията. В кое време живеем? Явно сме се заблуждавали, че мракобесието на фашизма е останало в историята. Явно и днес с един акт, в случая прокурорско постановление, може да се затвори една частна медия с повече от десетгодишна история. Това ли е конституционно прокламираната свобода и независимост на медиите, за която толкова се говори в наши дни? Един самозабравил се магистрат, учил-недоучил право, или пък още по-лошо, изпълняващ специална поръчка да се разправи брутално с неудобната медия, решава да затвори най-тиражния национален ежедневник в страната, като заличи търговската му марка. Къде останаха законността и правовият ред? Та нали сме държава от Европейския съюз. И в другите европейски държави ли прокуратурата може да затваря медии просто ей така – по субективна преценка на един редови прокурор и в грубо нарушение на закона. Защото такива правомощия и според българските закони прокуратурата няма. А на прокурор Тодоров ще кажем, че „Телеграф“ не е само „наименование на информационна машина – устройство за бързо предаване на съобщения от разстояние...“, както той твърди в скандалното постановление, а изключителна по своя характер търговска марка на независима медия с десетгодишна история и със 100-хиляден ежедневен тираж. Медия, ползваща се години наред с доверието на огромна аудитория от читатели, превърнала се в незаобиколим медиен фактор в обществения и политическия живот на страната. И само от уважение към институцията, към която същият прокурор принадлежи, няма да наречем сътвореното от него постановление с епитетите, който наистина заслужава... „Телеграф“ има право на свободно съществуване както всички други медии в страната и ще защитава това свое право с всички законови средства. И никой няма да успее да „заличи“ вестника от обществения живот, независимо какъв сценарий изпълнява и на чии интереси служи. Защото случващото се е скандален прецедент, носещ отпечатъка на минали тъмни времена, нямащи нищо общо с демокрацията и правовия ред. И ако сценарият проработи, то всички приказки за свобода на словото и независимост на медиите ще бъдат лишени от смисъл. Ако попитаме този вездесъщ прокурор, този „Заличител“, защо не заличи и марката „Капитал“? Ще получим ли отговор? По неговата логика това наименование също не следва да се ползва с някаква изключителност, а означава дума от ежедневието ни – съвкупност от блага, имущество и активи. Ами марката „Дневник“ или „Сега“ - те също са обикновени думи от бита. Естествено, че няма да ги заличи, защото проблемът явно не са марките, а съществуването на една независима медия, станала неудобна за олигарсите и задкулисието с разкритията си и с истината, на която дава трибуна. Явно след като е завладяло съда, задкулисието се опитва да овладее прокуратурата. Ако прокуратурата падне в плен на олигарсите, резултатът ще е само един – мракобесна диктатура.", "date": "2019.06.06", "title": " Мракобесна атака на прокуратурата срещу „Телеграф“"}
{"url": "https://www.monitor.bg/bg/a/view/pazardjik-poluchi-titlata-za-goljam-evropejski-grad-na-sporta-za-2020-godina-167250", "text": "Пазарджик ще бъде следващият носител на престижното отличие, след като Асоциацията на европейските столици и градове на спорта присъди висока оценка на спортните политики и дейности в Община Пазарджик. Поздравления и за града Каварна, които получиха приза за “Mалък европейски град на спорта” за същата година.През месец май Пазарджик обяви своята кандидатура за “Европейски град на спорта през 2020 година”, а специална оценителна комисия от организацията на ACES EUROPE посети тракийския град, за да се запознае с неговите спорни политики, бази и амбиции. Членовете на комисията дадоха висока оценка на видяното, която след това предадоха на Управителния борд, присъдил титлата на Пазарджик. Официалната церемония по награждаването ще се състои през ноември в залата на Европейския парламент в Брюксел по време на традиционната Гала на ACES EUROPE, когато титлата ще бъде предадена от Европейския град на спорта за 2019 година – Варна.Пазарджик получава това признание за активното си развитие и финансиране на спортните клубове и бази, разнообразния си календар от спортни дейности и амбициозните си бъдещи планове, свързани с престижната титла. Като част от програмата “Европейски град на спорта през 2020 година” е планирано спортните прояви да нараснат до над 150, обновяването на зала „Хебър“, стадион „Георги Бенковски“, Зоната на здравето и ред други спортни обекти, училищни бази и площадки, както и строеж на изцяло нова спортна зала.“За нас е изключителна чест и отговорност да приемем тази престижна титла, особено под мотото “Дух и традиции”, защото в последните години в Пазарджик ние умело съхраняваме спортния дух и традиции на нашия град, едновременно с което развиваме и интегрираме нови и различни методики за привличане на подрастващите към активния начин на живот. Планирали сме още много дейности, реновации и иновации в тази сфера, а наша главна цел е Пазарджик да бъде пример за спортен град в България, с още много успешни политики и разбира се спортисти. Поздравления и на град Каварна, които паралелно с нас ще бъдат малък Европейски град на спорта през 2020 година!” коментира кметът на община Пазарджик – Тодор Попов. итлата “Европейски град на спорта” има за цел да популяризира активния начин на живот, развитието на спортни политики и инфраструктура с добри съоръжения, програми и активности. Акцентът е върху масовия спорт и върху значението на спорта като приоритет в живота на хората.  ", "date": "2019.06.06", "title": "Пазарджик получи титлата за “Голям европейски град на спорта за 2020 година”"}
{"url": "https://www.monitor.bg/bg/a/view/mentetata-izjajda-hljaba-na-18-000-rabotnici-167221", "text": "България губи 809 млн. лева ежегодно от фалшифициране и пиратство. Колосалната сума е щетата за законните производители, които вадят по-малка продукция и така осигуряват работа на по-малко работници. Анализ на европейската служба за интелектуална собственост оценява, че у нас се губят пряко до 18 000 работни места. За цяла Европа цифрата достига 468 000 заети в икономиката. Ежегодните загуби поради фалшифициране и пиратство в 11 основни икономически отрасъла в ЕС достигат 117 млрд. лева. Те се равняват на 7,4% от всички продажби в целия ЕС в проучените отрасли. В България годишните загуби от ментетата са за 809 млн. лева, или 15,5% от продажбите в 11-те отрасъла. Ако се разглеждат като цяло, според анализа общата стойност на нереализираните продажби в България се равнява на 113 лева на български гражданин на година. Често зоните за свободна търговия се превръщат в биотопи за фалшификаторите, стана ясно от анализ на ОИСР и службата за интелектуална собственост. Освобождаването от данъци, опростените формалности и безмитният внос на суровини и части правят тези зони привлекателни и безопасни за продуктовите пирати. В проучването се оценява, че от първия анализ през 2018 г. размерът на нереализираните продажби е намалял във всички проучени отрасли на равнище ЕС, освен в два – облекло и обувки, както и козметика. При облеклото и обувките нереализираните продажби в целия ЕС се равняват приблизително на 55,5 млрд. лева всяка година или на 9,7% от всички продажби. В България сумата е около 199 млн. лева годишно или на около 16,2% от продажбите. Според доклада наличието на фалшифицирани стоки на пазара води до приблизителна загуба от 13,6 млрд. евро годишно за отрасъла на козметиката и личната хигиена в ЕС. Това се равнява на 10,6% от всички продажби в отрасъла. В България приблизителната загуба е 108 млн. лева, което се равнява на 17,6 % от всички продажби в отрасъла.", "date": "2019.06.06", "title": "Ментетата изяждат хляба на 18 000 работници"}
{"url": "https://www.monitor.bg/bg/a/view/obshtinite-se-otkazali-ot-2700-svoi-jazovira-167256", "text": "Общините са заявили желанието си да прехвърлят на държавата 2719 язовира, съобщи за „Монитор“ председателят на Държавната агенция за метрологичен и технически надзор (ДАМТН) Петър Горновски във връзка с преливащите водоеми в различни райони на страната. По думите му обаче въпросните съоръжения все още те не са в активите на новото държавно предприятие и това трябва да стане с решение на Министерския съвет. „В случая проблемът е в това, че общините, след като са заявили намерението си да се откажат, смятат, че те вече не са тяхна собственост и нямат грижа за тях. Докато не преминат към държавното предприятие въпросните язовири остават собственост на местните власти. Всеки собственик, не изпълнил предписанията на ДАМТН, подлежи на санкция“, припомни шефът на контролното ведомство. Според Горновски обстановката с язовирите е динамична. „Контролирано се изпускат язовир „Бойка“, „Банска“, „Бели Лом“, „Света“, „Крамолин“ - Габровско, ,„Валога“, „Костенци“, „Широка поляна“ край Берковица. „Пчелина“ и „Душанци“ в района на Пирдоп. В цялата страна има още трийсетина язовира с голям воден сбор. В предишни дни е регистрирано и леко преливане, но през преливника, което е нормално. Постоянно се мени бройката на наблюдаваните язовири и това зависи от интензивността на валежите в различните райони на страната. При големите язовири нивата са в нормалните си граници, като запълването им е под 80%. Единствено „Арда“ и „Въча“ са около 90%. Водоемите за питейни нужди са пълни на 50 на сто. Малко по-трудна е ситуацията при малките язовири, защото те все още са общински. Общо 5700 от всички водоеми в страната са общински. За някои от тях има неизпълнени предписания още от миналата година. Най-често собствениците на такива водоеми имат проблеми с основните изпускатели, които да дадат възможно по-бързо намаляване на обема в чашата. В случая с язовира в Тутраканци и преливникът, и главният изпускател бяха повредени. За преливника е имало през миналата година предписание за разширяването му, а през тази година и за основния изпускател, но това не е направено. За това общините трябва да внимават какви договори подписват с концесионерите и в тях да има текстове за поддръжка на язовира и съобразяване с указанията за намаляване на обема при очаквани валежи“, обясни още Горновски.", "date": "2019.06.06", "title": "Общините се отказали от 2700 свои язовира"}
{"url": "https://www.monitor.bg/bg/a/view/nov-hit-dvojki-podpisvat-brachni-dogovori-za-da-bjagat-ot-dylgove-temata-167255", "text": "Двойки подписват брачни договори, за да се спасяват от дългове, които са натрупали към кредитори. Новата тенденция е засечена от представители на Нотариалната камара у нас, научи „Монитор“. „Понякога подписват брачни договори и в опит да избягат от кредитори, като се надяват, че по този начин затъналият в дългове съпруг ще се спаси“, разказа Милена Илчева, нотариус от Бургас. Според нея сключването на брачно споразумение не се влияе от възрастта на двойката. „Правят го и хора с 30 - 40 години брак. Всичко е въпрос на мотивация или някакъв повод. Най-често по този начин постъпват съпрузи с имот или проблем, който искат да разрешат, докато са живи и в добри отношения. По-често това се прави, когато това не е първи брак, заради това, че съпрузите имат различни наследници“, обяснява тя. По думите й по подобен начин постъпват някои двойки, когато имуществото е придобито със средства на единия съпруг (вкл. и активи от бизнеса му – б.р.) и брачните договори се ползват, за да не се налага да се води съдебно производство за установяване на лично имущество. Най-често брачни договори подписват двойки, имащи повече имоти от последващи бракове. „Това са по-богати хора, със собствен бизнес. Обикновено недвижимите имоти остават при съпругата, защото мъжете са по-рискови в начинанията си и най-вероятно заради това предпочитат да не притежават недвижимости. Обикновено става дума за хора на възраст 50 - 60 години“, каза Пламенка Халачева, нотариус от Плевен. Още преди сватбата решават всичко, което придобиват, да е индивидуална собственост на този, който го е придобил със свои средства. Те подписват при нотариуса такава декларация, която след това подписват и пред длъжностното лице по гражданското състояние, пред което сключват брака“, пояснява тя. „Не бих казала, че жените по-често успяват да убедят половинките си да им оставят имотите. Напротив - по-често мъжете вземат недвижимостите, защото явно са в по-силни позиции“, смята нотариусът от Монтана Валерия Тодорова. „При нас в повечето случаи хората идват с готови договори, подготвени от адвокати, особено когато става дума за имуществени отношения“, поясни тя. „Хората най-често по този начин делят апартаменти и пари, като такива договори се подписват от млади хора, разполагащи с повече имущество. Ние сме доста ортодоксални хора“, казва помощник-нотариусът Йордан Еленков. „В момента повече са такива договори в заварените бракове“, отчита председателят на Нотариалната камара Красимир Анадолиев. „Има обаче и нарастваща тенденция от по-младите не толкова за договор преди браковете, колкото за сключване на режим на придобиване на имуществени отношения за в бъдеще. Това става с декларация, например за разделна собственост. Казусите по такъв тип договори са много и са индивидуални“, поясни Анадолиев. В същото време статистиката показва, че през 2018 г. в Софийския районен съд са образувани 2270 бракоразводни дела, съобщиха за „Монитор“ от институцията. 1355 от тях са дела по взаимно съгласие, при които двамата съпрузи искат да се разделят бързо и без делби като предварително са договорили раздялата си. 915 от образуваните бракораздводни дела през м.г. са по вина, т.е. единият от съпрузите е ищец, а другият - ответник. През 2018 г. са приключили 2305 бракоразводни дела в СРС, цифрата е по-голяма от образуваните заради дела от 2017 г. 1396 са столичаните, които са се развели по взаимно съгласие през 2018 г., съобщиха още от съда. Според магистрати болшинството от разводите стават все по-цивилизовано и без скандали. От години статистиката показва значително по-голям брой на разделите по взаимно съгласие и дори много от тези по исков ред, т.е. когато единият съпруг подаде молба срещу другия, също приключват със споразумения. Делата за разводи по взаимно съгласие се насрочват веднага и официализирането на раздялата става бързо и евтино. Изневярата и алкохолизмът остават най-честите поводи за разрушаване на семействата, коментираха пред „Монитор“ адвокати по бракоразводни дела. Сред другите причини са безпаричието, еднообразното съжителство и домашното насилие. Според психолози пък динамичното ежедневие и борбата за оцеляване често пъти разрушават отношенията между съпрузи и това води до криза в брака, завършваща с развод. При подаване на молба за развод по взаимно съгласие тя е от името на двамата съпрузи и таксата в съда е 25 лв. След решението на съда за разтрогване на брака, ако няма издръжка, се плащат още 25 лв. Така за 50 лв. съпрузите могат да се разведат по взаимно съгласие и това е причината този начин да е предпочитан. Разводите в столицата варират около 2200 на година. По взаимно съгласие съпрузите могат да се разделят и за месец, а с искова молба – за 3 до 6 месеца. При късането на брачните окови по взаимно съгласие съпрузите подписват споразумение, в което съобщават какво са се разбрали, и съдът просто го одобрява в едно заседание, в някои случаи в две. Адвокатският хонорар при делата по исков ред започва от 300 лв. и стига до няколко хиляди в зависимост от сложността и продължителността на процеса. В повечето случаи тарифата на адвоката се движи около 1000 лв. В съдилищата не се води статистика кой пол по-често подава молба за разтрогване на брака, но практиката на адвокатите е категорична, че инициативата обикновено идва от жените. Битката е не при раздялата между съпрузите, а при спора за родителските права, коментират съдии и адвокати. Борбата за родителските права е по-ожесточена от раздялата, сочи практиката. Не са единици случаите, когато мъже получават родителски права – има критерии, по които съдът преценява във всеки конкретен случай, имущественото състояние не е от толкова голямо значение, колкото родителският капацитет. В началото на февруари 2019 г. в 18 държави - членки на ЕС, сред които и България, влязоха в сила нови правила за имуществото на брачни двойки или регистрирани партньорства на хора от различни страни. Нормата засяга Австрия, Белгия, България, Хърватия, Кипър, Чехия, Финландия, Франция, Германия, Гърция, Италия, Люксембург, Малта, Холандия, Португалия, Словения, Испания и Швеция. С новите регламенти се установяват ясни правила при развод или смърт и целта е да се сложи край на успоредните и противоречащи си производства в различни държави от ЕС, свързани например с имущество или с банкови сметки. Правилата изясняват кой национален съд е компетентен да помогне на двойките при управлението на тяхното имущество или при поделянето му при развод, раздяла или смърт. Разяснява се кое национално право има предимство, ако са приложими правилата на няколко държави. Ще бъде улеснено признаването и изпълнението в една държава от ЕС на съдебно решение по имуществени въпроси, постановено в друга държава от съюза. Страните от ЕС, които не участват в прилагането на новите правила, могат да се присъединят към тази спогодба по всяко време. Дотогава те ще продължат да прилагат своето национално законодателство към трансгранични случаи, свързани с имуществото на съпрузи и регистрирани партньори.", "date": "2019.06.06", "title": "Нов хит: Двойки подписват брачни договори, за да бягат от дългове (ТЕМАТА)"}
{"url": "https://www.monitor.bg/bg/a/view/ministyr-danail-kirilov-uchastva-v-syveta-pravosydie-i-vytreshni-raboti-v-luksemburg-167251", "text": "Министърът на правосъдието Данаил Кирилов взе участие в редовното заседание на Съвета „Правосъдие и вътрешни работи“ в Люксембург. Там той представи позицията на България по темите от дневния ред, съобщиха от правосъдното министерство. Данаил Кирилов благодари на Румънското председателство за възможността да се обсъди темата „Цифровизация на съдебното сътрудничество“ в областта на гражданското право. Според него все още има редица отворени въпроси по отношение на вида на системата, която следва да се използва за електронна комуникация между компетентните органи в държавите членки при връчването на документи и събирането на доказателства. Министърът подчерта, че България е в процес на разработване на единна национална информационна система за съдилищата и управление на делата по електронен път и в тази връзка яснотата за техническото решение е важна с оглед осъществяването на съвместимост. По темата за пътя напред в областта на взаимното признаване по наказателноправни въпроси министърът на правосъдието изрази увереност, че трябва да се намерят общи решения, които да улеснят в максимална степен работата на съдебните органи. Той беше категоричен относно нуждата от повишаването на информираността на практикуващите юристи за различията в правните системи в държавите членки и въздействието на тези национални различия върху прилагането на инструментите на взаимното признаване. Същевременно посочи, че от особено значение за доверието между държавите членки ще бъдат и резултатите от поредния 9-и кръг, взаимни оценки на прилагането на актовете в наказателноправната област. Според министър Кирилов разпространяването и повишаването на достъпността до аналитичните материали от Евроюст и заключенията от заседанията на Европейската съдебна мрежа по наказателни дела ще са от голяма полза за практиците, съобщават още от правосъдното министерство. В рамките на Съвета беше проведен дебат за бъдещето на материалното наказателно право на ЕС и бяха приети заключения относно взаимодействието между Евроюст и мрежите, създадени от Съвета в областта на съдебното сътрудничество по наказателноправни въпроси. Съветът одобри препоръки за решения на Съвета за разрешаване на ЕК за започване на преговори с оглед сключване на споразумение със САЩ относно трансграничния достъп до електронни доказателства и по Втория допълнителен протокол към Конвенцията от Будапеща, както и заключения относно запазването на данни за целите на борбата с престъпността. Министър Кирилов проведе и среща с Комисаря по въпросите на правосъдието, потребителите и равнопоставеност между половете Вера Юрова. Двамата споделиха отличното сътрудничество и активната роля на България по актуалните досиета и въпроси в област „Правосъдие“. Министър Кирилов потвърди пред Комисар Юрова твърдата ангажираност на правителството за изпълнение в кратък срок на оставащите мерки и препоръки от Механизма за сътрудничество и оценка и запозна комисаря с текущите законодателни предложения, свързани с отговорността на тримата висши ръководители в съдебната система. Комисар Юрова, от своя страна, заяви готовност за оказване на експертна подкрепа при необходимост от страна на Комисията в процеса на изпълнение на препоръките по Механизма.", "date": "2019.06.06", "title": "Данаил Кирилов се срещна с Юрова"}
{"url": "https://www.monitor.bg/bg/a/view/vryshtat-krivite-ogledala-i-lodkite-v-borisovata-gradina-167253", "text": "“Кривите огледала“ и „Лодките“ (Водното каналче) да се върнат в Борисовата градина. Това предвижда проектът за подробен устройствен план на Борисовата градина. И двете са атракции от 50-те години, които много столичани си спомнят с носталгия. Идеята на проектантите на плана е да се възстановят някои от знаковите обекти, които са занемарени или изчезнали от парка през последните две десетилетия. В плана присъстват и трите дансинга, които са на мястото, известно като „Маймунарника“. Те са били там, когато се е създавала градината. Ръководителят на проекта проф. Атанас Ковачев смята, че бирарията в стил австро-германски барок от 30-те също трябва да се върне до езерото „Ариана“ на мястото на сегашното заведение. Къпалнята „Мария-Луиза“ пък отново трябва да разхлажда софиянци в жегите. Сега къпалнята е частна собственост, но общината би могла да преговаря със собствениците за публично-частно партньорство, смятат проектантите. Според тях някои обекти нямат място в градината. Автокъщата „Капитолия“ трябва да бъде премахната и под нея да се изгради подземен паркинг. „Над него ще има има 1,5 м пръст, така че там могат да се засадят и дървета, което значи, че ще се увеличи зеленината“, поясни ръководителят на проекта проф. Ковачев, който е и ландшафтен архитект. Сградата на общинската фирма за озеленяване пък би могла да се превърне в музей „Зелена София“. Ресторантът „Веселото село“, който се намира откъм бул.“Драган Цанков“, планът също предлага да се премахне. Друга култова през 80-те години кръчма „Тенекиите“ до Семинарията, която от години е затворена, по план би трябвало да се превърне в нов ресторант. За нея обаче обитателите на околните сгради настояват да не се възстановява и вероятно ще отпадне. Остават и доста спорни въпроси като строежа на нов стадион на мястото на „Народна армия“. Проектантите настояват спортните съоръжения само да се реконструират в сегашните мащаби, като се покрият трибуните на стадиона. От ЦСКА обаче искат да построят ново съоръжение за 28 000 посетители, като обещават да не се изсече нито едно дърво. Според проекта за ПУП обаче не трябва нито една кола да влиза в парка и той ще е отворен само за коли със специално предназначение. До стадиона пък ще достига само автобусът с футболистите. Дебат предизвиква и изключването на някои периферни зони, както и осигуряването на място за паркиране на над 1000 автомобила. В сряда вечерта беше проведено първото обществено обсъждане на проекта за ПУП на Борисовата градина. От общината многократно обясниха, че то е начално, за да се видят нагласите на гражданите и да се съберат възможно най-много предложения. Дo 19 юни те мoгaт дa ce внacят в общинската дирекция по градоустройство или в тpитe paйoнa, в ĸoитo пoпaдa пapĸът. Идeитe щe бъдaт oбcъдeни oт eĸcпepтнa ĸoмиcия. Cлeд тoвa - нa 26 юни, щe бъдe и втopoтo oбщecтвeнo oбcъждaнe нa ycтpoйcтвeния плaн и чак след това окончателният вариант ще мине на Експертен съвет към НАГ и ще се дебатира и гласува в Столичния общински съвет. На обсъждането гражданите поставиха и чисто прагматични въпроси като изграждането на обществени тоалетни, откриване на площадки за фермерски пазари, детски площадки и др.", "date": "2019.06.06", "title": "Връщат „Кривите огледала“ и „Лодките“ в Борисовата градина"}
{"url": "https://www.monitor.bg/bg/a/view/grobnicata-na-tutankamon-se-prenasja-v-burgas-167252", "text": "Артефакти от гробницата на Тутанкамон ще пристигнат в Бургас за лятна изложба, съобщиха от общината в морския град. Името на експозицията, която ще гостува от юли до септември в сградата на Държавната опера е \"Тутанкамон - една недовършена любовна история\". Изложбата представя гробницата на \"момчето цар\" Тутанкамон в оригиналния вид, в който е открита в Долината на царете през 1922 година от английския археолог Хауърд Картър.  Тук се очаква да пристигнат близо 100 артефакта. Те са част от няколко тематични къта, които разкриват атмосферата на царската гробница - \"Преддверието\" или \"Стаята на могъществото и властта\", \"Златният трон\" - наричан още \"Шедьовърът на стаята\", \"Погребалната камера\", \"Съкровищницата\" и \"Позлатеният олтар\". Имената им са подбрани в зависимост от разположението им в гробницата и функцията, която изпълняват в отвъдния живот.", "date": "2019.06.06", "title": "Гробницата на Тутанкамон се пренася в Бургас"}
{"url": "https://www.monitor.bg:443/bg/a/view/25-godishna-ot-dobrich-izchezna-izdirvat-ja-167241", "text": "25-годишната Владислава Тошкова Василева от Добрич е в неизвестност и близките й я издирват. Младата жена се е върнала в родния си град от Германия, където живее, на 19 май. Владислава е в тежка депресия, която е животозастрашаваща, твърди Александър Шустер, с когото живее на семейни начала. Двамата имат дъщеря на 6 години. Владислава е в неизвестност от 3 юни. На 5 юни е подаден сигнал за изчезването й. Според Александър Шустер, за последно Владислава е била видяна на 5 юни в Балчик. Мъжът предполага, че е в Каварна, Балчик, Албена или Варна. Владислава е висока 168 см, с пропорционално телосложение, къдрава руса коса и забележимо големи устни. Има татуировки на вътрешната предмишница на двете ръце, надпис на лявата ръка и кръст на дясната. Облечена е била със светло сини дълги дънки, черна къса тениска  и черни обувки. „Всяка помощ може да спаси живот! Моля, ако някой я види, да й каже: Алиса те търси, много й липсваш!”, написа в социалните мрежи Александър Шуслер, визирайки 6-годишната им дъщеря. В случай, че някой я забележи, моля да се обади в полицията, призовават близките на Владислава Тошкова. Посочени са следните телефонни номера: Полиция – 112 или 116, за контакт с  роднините в България – 089 03 47 320, за контакт със семейството в Германия +49 15 73 700 90 43 или +49 176 22 30 72 71.", "date": "2019.06.06", "title": "25-годишна от Добрич изчезна, издирват я"}
{"url": "https://www.monitor.bg:443/bg/a/view/urolozi-nzok-da-poeme-hirurgija-s-d-vinchi-pri-rak-na-prostatata-167238", "text": "Националната здравноосигурителна каса да поеме лечението с робота „Д'Винчи“ и лапароскопските операции при рак на простатата. За това призоваха специалисти от Българското урологично дружество. Сега този тип терапии са за сметка на пациентите. Българските мъже са лишени от тази възможност. За лапароскопия те трябва да плащат по 2500, а за робота 5000 лева, каза доц. Марин Георгиев – председател на дружеството и началник на Клиникапа по урология в Александровска болница. Те са изключително надеждни, осъществяват се през пет миниатюрни отвора, не се стига до кръвозагуба. За разлика от конвенционалната хирургия, в която оперирания от рак на простатата изгубва между 3 и 5 литра кръв, поясни доц. Георгиев. Специалистът посочи, че разходите на касата ще бъдат около 2,5 – 3 млн. лева годишно, ако тя поеме тези процедури. Всяка година в България се диагностицират 2600 нови случая на рак на простатата, от тях се оперират 500-600. По думите на доц. Георгиев в САЩ от тази година роботизираната хирургия се смята за лабораторна процедура, сдлед нея пациентът пролежава в лечебно заведение само една нощ. Уролозите настояват касата да поеме и изследването ПСМ за откриване на тумори на простатата, както и да се въведат скрининги, каквито към момента за това заболяване няма. Сега се налага мъжете за броят за това изследване между 18 и 20 лева. заболяването засяга мъжете предимно между 55 и 60- годишна възраст. В България, за разлика от другите страни, преживяемостта при наличието на карцином на простатата е с 40% по-ниска, отколкото в другите държави.", "date": "2019.06.06", "title": "Уролози: НЗОК да поеме хирургия с „Д'Винчи“ при рак на простатата"}
{"url": "https://www.monitor.bg:443/bg/a/view/jordan-conev-privetstvame-gotovnostta-na-ms-za-bezplatni-gradini-167239", "text": "ДПС приветстваме заявеното от правителството намерение парите от партийните субсидии да отидат за изграждане на ясли и детски градини, тъй като това е наша инициатива.Това коментира вчера зам.-председателят на ПГ на ДПС Йордан Цонев. Той обясни, че инициативата за строителство на детски градини и премахване на таксите за децата е първа мярка в програмата на ДПС за образованието.  \"Радваме се също, че е приета и другата ни инициатива за книгите. Искам да уверя всички, че ДПС гледа много сериозно на инициативите си. Другата седмица ще имаме среща в парламента със съсловните организации, от които ще изискаме механизъм, с който да ни гарантират, че ако ДДС бъде намалено за определени групи стоки, цените също ще паднат“, каза Цонев и допълни, че още при обявяването на тяхната инициатива ясно са казали, че няма ли гаранция, че ще паднат цените, няма да намаляват ДДС-то. „Намаляването на субсидията на 1 лв. е популизъм с много тежка цена за българската демокрация. Политическите партии или се финансират от бюджета, или от олигарсите, или от „инициативни“ бизнесмени. Трети вариант няма – третият вариант е лъжи пред обществото“, коментира още Цонев като обясни, че позицията на ДПС по темата е неизменна от 2001 г., когато е въведено бюджетното финансиране на партиите. „И понеже ДПС беше обвинена тези дни в популизъм заради данъците – но точно ДПС е направила така, че преките данъци да бъдат 10%. Нашата инициатива не беше популизъм, но това, което в момента се прави, е популизъм с много тежка цена за българската демокрация. Ще се върне тоталната зависимост на партиите от бизнесмени, олигарси и сенчестия бизнес“, каза още той и допълни: „Никой не може да учи ДПС на данъчна политика“. „През 2008 г. България получи награда на Световната банка за най-добре реформирана данъчна система – проектът беше наш. Така че никой да не ни учи как се прави данъчна политика“, категоричен бе Цонев. По думите му данъците съществуват благодарение на твърдата позиция на ДПС да ги запази. „И ако сега сме тръгнали да търсим вариант за диференцирана ставка, то е заради много ниските доходи“, каза още той.", "date": "2019.06.06", "title": "Йордан Цонев: Приветстваме готовността на МС за безплатни градини "}
{"url": "https://www.monitor.bg:443/bg/a/view/dyrjavata-dava-po-10-bona-na-firmite-za-prigodeno-mjasto-za-invalid-167248", "text": "Работодателите могат да получат до 10 000 лв., за да приспособят едно работно място за човек с трайни увреждания в трудоспособна възраст. Същата сума може да бъде отпусната и за оборудване на всяко ново работно място съобразно заболяването на работника, съобщиха от МТСП. Тези стимули са заложени в Националната програма за заетост на хората с увреждания, която беше одобрена днес от Националния съвет за хората с увреждания. По нея с до 10 000 лв. ще се финансират и проекти за осигуряване на достъп до съществуващи или разкривани нови работни места за хора с трайни увреждания в трудоспособна възраст. Кандидатите ще подават предложенията си до Агенцията за хора с увреждания. Получилите финансиране трябва да запазят заетостта на наетите хора за не по-малко от 36 месеца след сключването на договор за предоставяне на средствата. По програмата ще се отпуска и ресурс за квалификация и преквалификация, както и за обучение за професионално и служебно развитие на хора с увреждания. За тази цел работодателите ще могат да получат до 200 лв. за един работник. На днешното си заседание Националният съвет за хората с увреждания разгледа още няколко проекта на нормативни актове, чиято цел е насърчаването на заетостта на хората с увреждания. Сред тях са Методика за финансиране на проекти за започване и развитие на самостоятелна стопанска дейност на хората с увреждания, Методика за финансиране на целеви проекти на специализирани предприятия и кооперации на хората с увреждания, Методика за финансиране на проекти за рехабилитация и интеграция на хората с увреждания и Методика за финансиране на проекти за изграждане на достъпна архитектурна среда за хората с увреждания на културни, исторически, спортни обекти. Одобрени бяха и проекта на Правилник за дейността и организацията на работа на Националния съвет за хората с увреждания, както и проект на Наредба за реда за осъществяване на контрол върху изразходването на средствата от възстановени осигурителни вноски на работодатели.", "date": "2019.06.06", "title": "Държавата дава по 10 бона на фирмите за пригодено място за инвалид"}
{"url": "https://www.monitor.bg:443/bg/a/view/davat-ednokratna-pomosht-na-132-000-majki-za-2019-g-167242", "text": "132 000 майки ще получат еднократна помощ по програма „Подпомагане на семейства с деца“. Това става ясно от публикувания за обществено обсъждане проект на тазгодишния план за изпълнението стратегията за демографско развитие (2012 – 2030 г). За 11 000 бъдещи майки от бюджета на АСП са заделени 1 650 000 лв. Помощта се получава от бременните жени, чийто доход на член от семейството е по-нисък от 350 лв. 23 350 000 лв. пък са заделени за еднократна помощ при раждане. Те са предвидени за майките 64 000 деца. Помощта се дава независимо от доходите на семейството. Тя е в размер на 250 лв. за първо дете и 600 лв. за второ. С 1 440 000 лв. пък се финансираотглеждането на дете на 500 майки (осиновителки) , които са студентки, учащи се в редовна форма на обучение За майките на 43 800 първолаци пък се предвиждат 10 950 000 лв. тя е размер на тази помощ към момента е 250 лева. От тази есен тя ще се изплаща на два транша – при записването на детето и началото на втория срок, ако посещава редовно учебни занятия. Право на еднократната целева помощ за ученици имат семейства, чийто средномесечен доход на член от семейството за предходните 12 месеца е по-нисък или равен на 400 лева. 10 000 многодетни майки пък ще имат възможността за безплатно пътуване веднъж в годината с железопътния и автобусния транспорт в страната. За целта са заделени 667 000 лв. от бюджета.", "date": "2019.06.06", "title": "Дават еднократна помощ на 132 000 майки за 2019 година"}
{"url": "https://www.monitor.bg:443/bg/a/view/frijdym-haus-medijnata-svoboda-v-bylgarija-e-visoka-167243", "text": "България е сред държавите в света с висока степен на медийна свобода. Това показва докладът на американската неправителствена организация „Фрийдъм хаус“ за 2019 г. Тазгодишната класация бе публикувана на сайта на организация в сряда вечерта, като в нея страната ни е с общ резултат от 80 точки при максимални 100 и минимални - 0. За сравнение САЩ имат 86 точки, а единствената с пълни 100 точки е Швеция. От страните-членки на ЕС например Унгария е под нас с резултат от 70 точки. От организацията публикуваха и карта, в която държавите по света са разделени на 5 групи. В група 0 са страните, представящи се най-зле, а в 4 – държавите, представящи се най-добре. От публикуваната от организацията карта става ясно, че България е в група 3, в която в рамките на ЕС са също Румъния, Гърция, редица централноевропейски държави. Засега пълният доклад за страната ни все още не е публикуван. Предстои това да стане в следващите дни. Като цяло от организацията посочват, че в световен мащаб за последното десетилетие свободата на медиите се влошава, а рисковете за нея са реални. В същото време се подчертава, че опитът е показал, че свободата на пресата може да се възроди дори след дълги периоди на репресия, ако й бъде дадена възможност. „Изконното желание за демократични свободи, в това число за достъп до честна и базирана на фактите журналистика, не може да бъде унищожено“, гласи един от изводите в доклада. Картината за България, дадена от „Фрийдъм хаус“ се различава доста сериозно от тази, давана от друга неправителствена организация, но базирана в Париж, правеща класации за свободата на словото - „Репортери без граници“. Това само засилва съмненията, битуващи в множество страни, не само у нас, че рейтингите на „Репортери без граници“ са манипулирани в редица случаи от задкулисни интереси. За това говори и фактът, който лъсна при тазгодишната класация на организацията, че резултатите от анкетите й се базират на допитване до едва десетина души, само част от които журналисти, при това най-вече на свободна практика.", "date": "2019.06.06", "title": "Фрийдъм хаус: Медийната свобода в България е висока"}
{"url": "https://www.monitor.bg:443/bg/a/view/djokovich-sreshtu-tijm-vyv-vtorija-polufinal-na-rolan-garos-167246", "text": "Световният №1 Новак Джокович и Доминик Тийм ще играят един срещу друг във втория полуфинал при мъжете на „Ролан Гарос“. Както е ясно, другият финалист ще бъде определен в сблъсъка между Рафаел Надал и Роже Федерер. Днес Ноле преодоля с лекота Александър Зверев след 7:5, 6:2, 6:2. Началото на двубоя не вещаеше подобна бърза развръзка. Зверев се държа равностойно и дори поведе с пробив, като при 5:4 сервира за сет номер едно. В този момент обаче германецът не издържа на атаките на Ноле и допусна ри-брейк, след което Джокович влезе в серия от 6 последователни гейма – 7:5, 3:0. До края на срещата световният №1 не намали обороти и демонстрира изключително разнообразна игра, която остана загадка за младия германски тенисист. Миналогодишният финалист Тийм пък победи убедително десетия в схемата руснак Карен Хачанов с 6:2, 6:4, 6:2. Тийм не даде нито една възможност за пробив на съперника си, като допусна едва 12 непредизвикани грешки срещу 37 на Хачанов. Австриецът пое контрола върху срещата с ранен пробив още в третия гейм, след което продължи да доминира. Той взе най-оспорваната втора част с единствен брейк за 5:4, след което затвори мача със серия от пет поредни гейма в третия сет. Тийм пласира общо 29 печеливши удара срещу само 17 на противника, който за първи път игра четвъртфинал на турнир от „Големия шлем“.", "date": "2019.06.06", "title": "Джокович срещу Тийм във втория полуфинал на „Ролан Гарос“"}
{"url": "https://www.monitor.bg:443/bg/a/view/dogo-arjentino-othapa-ustnata-na-jena-167224", "text": "Куче от породата „Дого Аржентино“ отхапа голяма част от устната на жена, съобщиха от полицията в Разград. Инцидентът е станал към 9,00 часа на 5 юни в село Дряновец. Жената вървяла по улицата, когато животното я нападнало и захапало по устните и предмишницата. Първоначално пострадалата е откарана в спешното отделение в Разград, а по-късно е транспортирана до Русе. Настанена е за лечение в отделението по пластично-възстановителна хирургия в УМБАЛ „Медика“. „Жената пристигна в ранния следобед вчера. Имаше липсваща част от долната устна. Беше ухапана и по лявата предмишница. Веднага бе извършена пластична операция за възстановяване на устната, защото ухапванията от кучета, ако не се обработят веднага, има опасност от усложнения и инфекция“, обясни д-р Наско Тютюнджиев от отделението по пластично-възстановителна хирургия. Според него пострадалата е в добро общо състояние, няма данни за инфекция и има вероятност утре да бъде изписана. Кучето, нападнало жената, е собственост на 22-годишен младеж, който го оставил за отглеждане при баба си и дядо си в Дряновец. По случая се води досъдебно производство.", "date": "2019.06.06", "title": "Дого Аржентино отхапа устната на жена"}
{"url": "https://www.monitor.bg:443/bg/a/view/alen-delon-se-objasni-v-lubov-s-pesen-167244", "text": "Френската кино легенда Ален Делон записа нова песен, посветена на любовта. Тя се казва  \"Je n'aime que toi\" (Н обичам друг освен теб) и е в традицията на френските романси. В клипа към песента актьорът декламира любовно излияние със свито гърло и с очила на носа, под акомпанимента на композитора Рик Алисън. Автор на текста е 22-годишната Жулиа Пари. Най-известната песен на Ален Делон е \"Paroles, paroles\" с Далида, записана преди повече от 40 години. Други негови хитове са \"Tu еst tout pout moi\" от 1967 г., \"Cоmme au cinema\" (1987 г.), \"Modern Style\" (2006 г.) с Франсоа Харди. Отличителна черта в музикалната кариера на Делон е, че той декламира текстовете си, а не ги пее.  Ален Делон е на 83 години, а през май получи почетна награда \"Златна палма\" на кинофестивала в Кан.", "date": "2019.06.06", "title": "Ален Делон се обясни в любов с песен (ВИДЕО)"}
{"url": "https://www.monitor.bg:443/bg/a/view/borisov-peti-sme-v-es-po-ryst-na-bvp-167245", "text": "България е на пето място в ЕС по ръст на БВП. Това се похвали премиерът Бойко Борисов в профила си във Фейсбук, като цитира официалните данни на Евростат. „През първото тримесечие на тази година растежът на икономиката ни е 1,2%, а на годишна база достига до 3,5%.“, написа още Борисов. Иначе самите данни на Евростат показват, че за първото четиримесичие на 2018-та най-голям е ръстът на Хърватия, която е увеличила БВП с 1, 8 %, следвана от Полша, Унгария и Румъния. Унгария и Полша са с еднакво увеличение от 1,5 на сто. България е пета с около 1,2 %. На дъното на класацията е Литва с обратен тренд с минус 0,5 на сто. За целия ЕС средният ръст на БВП е с около 0,5 % , в сравнение със същия период на миналата година, когато повишението е било 0,2 на сто. Със същата стойност от 0,2 % се е увеличила заетостта в Съюза.", "date": "2019.06.06", "title": "Премиерът: Пети сме в ЕС по ръст на БВП"}
{"url": "https://www.monitor.bg:443/bg/a/view/radar-zaseche-jato-kalinki-167247", "text": "Метеорологичен радар в САЩ засече ято....... калинки! От информацията, разпространена от Асошиейтед прес става ясно, че ятото е било с големина на облак. Ятото, което било засечено над Сан Диего, Калифорния имало широчина от впечатляващите 129 км. Калинките са летели на височина от 1525 м до 2745 м, като най-концентрираната група е била около 16 км, а встрани от нея насекомите са били разпръснати. Какъв вид са били калинките, не е известно. Един от тях - Hippodamia convergens, мигрира от Сиера Невада до долините, където се хранят с листни въшки и снасят яйца.", "date": "2019.06.06", "title": "Радар засече ято..... калинки"}
{"url": "https://www.monitor.bg:443/bg/a/view/zabranjavat-anonimnite-sejfove-v-bankite-167237", "text": "Касетките и сейфовете, които са анонимни и се намират в трезорите ще бъдат забранени. Това предвижда Проект на Закон за изменение и допълнение на Закона за мерките срещу изпирането на пари, който е качен за обществено обсъждане. В член 18 се предлага изменение, което да забрани поддържането на анонимни сметки или депозитни сертификати на фиткивно име, както и наемането на подобни сейфове. Промените ще удараят и арт търговците. Предвижда се лица, „които търгуват или действат като посредници в търговията с произведения на изкуството, включително, когато това се извършва от художествени галерии и аукционни къщи, когато стойността на сделката или на свързаните сделки възлиза на или надвишава 10 000 EUR или тяхната равностойност в друга валута“, да подават сигнали до ДАНС. Освен това, те ще трябва да проверяват и клиентите си. При дори най-малките съмнения, ще са задължение да информират съответните иснтитуции.  Според качените за обсъждане промени, счетоводителите и консултантите, особено тези в областта на данъчното облагане, също ще трябва да подават информация до разследващите органи, включително и до ДАНС, дори при най-беглото подозрение, че някой се опитва да направи далавера или да източи ДДС от хазната.  Брокерите на недвижими имоти също не са прескочени. При всяка сделка над 10 000 евро, те също ще трябва да си подготвят информация за службите. Видните политически личности, които заемат различни длъжности в управлението, ще бъдат вкарвани в списък, който ще се предоставя на Европейската комисия, предвижда още законопроектът за изменение и допълнение на Закона за мерките срещу изпирането на пари. Предлага се нов нов чл. 36а в действащия сега норматив за прането на пари, според който ще се съставя списък на въпросните личности.  Освен това се задължават държавните и местните органи, институциите и ведомствата, в които политиците заемат съответните длъжности, да предоставят в срок необходимата за списъка информация на дирекция „Финансово разузнаване“ в Държавна агенция „Национална сигурност“. Аналогично задължение ще бъде въведено и за международните организации с централи на територията на България, където се заемат длъжности, попадащи в обхвата на чл. 36, ал. 2 от Закона за мерките срещу изпирането на пари. Предвижда се също така мерките срещу прането на пари да обхванат и хората, които предоставят услуги за обмяна между виртуални валути и признати валути без златно покритие, както и доставчиците на портфейли, предлагащи попечителски услуги.", "date": "2019.06.06", "title": " Забраняват анонимните сейфове в банките"}
{"url": "https://www.monitor.bg:443/bg/a/view/andi-ruis-poiska-50-mln-za-revansh-s-djoshua-167231", "text": "Анди Руис-младши поиска 50 млн. долара за реванш с Антъни Джошуа на територията на Великобритания, гръмнаха медиите на Острова. Смятаният за абсолютен аутсайдер мексикански боксьор предизвика истинско сътресение в тежка категория миналата събота, когато нокаутира световния шампион на WBA, WBO и IBF в седмия рунд на мача им в “Медисън Скуеър Гардън” в Ню Йорк. След шокиращата загуба британецът веднага задейства клаузата за реванш, който трябва да се проведе през ноември или декември. Стадион “Милуниум” в Кардиф е фаворит да посрещне двамата боксьори, но “Медисън Скуер Гардън” и T-Mobile в Лас Вегас също са варианти за домакини. За първия мач с Джошуа Анди Руис прибра скромната сума от 7 милиона долара. „В момента моят екип преговаря. Аз просто трябва да се поддържам във форма, да бъда здрав и готов за реванша, каза той в интервю за Fight Hub TV. - Знаете, че бих искал да се бия в САЩ или Мексико. Всичко зависи от преговорите. Ако от щаба на Джошуа искат да отида във Великобритания, ще трябва да ми дадат 50 милиона долара. Ако искат да дойдат тук…всичко е въпрос на договорка.” Руис има желание вторият мач да се проведе в Мексико, но това е много малко вероятно, тъй като условията за реванша са записани в предварителния договор.", "date": "2019.06.06", "title": "Анди Руис поиска $50 млн. за реванш с Джошуа"}
{"url": "https://www.monitor.bg:443/bg/a/view/finalistite-v-glasyt-na-bylgarija-gotvjat-star-hit-s-nov-aranjiment-167209", "text": "Финалът на музикалната надпревара „Гласът на България“ наближава и четиримата най-добре представили се в шоуто готвят изненада за зрителите. Те ще представят изцяло нов аранжимент на хита на Imagine Dragons - Thunder, създаден специално за финала от музикалния директор на шоуто Борислав Бояджиев – Борче. Заедно с Ива Георгиева от отбора на Иван Лечев, Надежда Александрова от тийм Михаела Филева, Атанас Каталиев под менторството на Графа и Тино Хаджиев от отбора на Камелия, на сцената ще се появи най-големият в света японски барабан Ямато. Той ще бъде транспортиран със специален автомобил. На финалния концерт на живо участниците ще изпълнят и дуети със своите ментори. Той ще се излъчи на 9 юни от 20 ч. по bTV.", "date": "2019.06.06", "title": "Финалистите в „Гласът на България“ готвят стар хит с нов аранжимент "}
{"url": "https://www.monitor.bg:443/bg/a/view/bg-uchenici-zavouvaha-5-medala-po-fizika-167230", "text": "Български ученици завоюваха общо пет медала в Третата Европейска олимпиада по физика, което се проведе от 31 май до 4 юни в латвийската столица Рига. Децата пребориха конкуренцията на 180 ученика от 36 страни. Със златен медал се окичи Георги Александров, който е абитуриент в Софийската математическа гимназия „Паисий Хилендарски”. В Рига учениците завоюваха и два сребърни медала. С тях се завърнаха деветокласникът от ППМГ „Акад. Никола Обрешков”- Казанлък Александър Проданов 9 клас и Александър Кръстев, който е ученик в 12 клас на МГ „Д-р Петър Берон” - Варна. Комплектът от медали допълниха Владимира Иринчева от 12 клас на ПЧМГ – София и Иво Петров от 11 клас на СМГ „Паисий Хилендарски” - София. Те спечелиха сребро на олимпиадата по физика. Ръководител на отбора е Нено Тодоров. Той е преподавател във Физическия факултет на СУ „Св. Климент Охридски”. Участието на България в тази олимпиада бе финансирано изцяло от МОН, за което учениците и ръководителят изказват своята благодарност.", "date": "2019.06.06", "title": "Бг ученици завоюваха 5 медала по физика"}
{"url": "https://www.monitor.bg:443/bg/a/view/strahlivite-bojci-na-cvetan-vasilev-koito-iskat-samo-te-da-pitat-za-peevski-167232", "text": "Лидерът на т.нар. гражданско сдружение „БОЕЦ“ Георги Георгиев страхливо се скри зад гърба на жена си. Разположил се като у дома си в студиото на предаването '“Честно казано с Люба Кулезич'“ по ТВ Евроком персоналният боец на банкера беглец Цветан Василев обяви, че учредител на поръчковото НПО всъщност била съпругата му, която била болна, а журналистическите въпроси към него в присъствието на съпругата му били опит за убийство. Този жалък опит на Георгиев да се скрие зад крехките плещи на жена си и да прехвърли отговорността върху нея, бе подпомогнат от угодническите въпроси на водещата, която също като Георгиев е на повикване и получава инструкции от Цветан Василев. Кулезич явно се чуди как да си спечели отново благоволението на шефа, след като бе избутана встрани от журналиста Явор Дачков, който й иззе привилегията да интервюира банкера беглец и да се превръща в изразител на неговата воля. Затова Кулезич се постара да се хареса отново на спонсора. „Боецът“ на БГ Мадоф можеше да удари дъното, ако беше довел в телевизионното студио и жена си, за да отиграе още по-добре сценката как двамата са били подложени на репресия, изразяваща се в това – да им задават въпроси. За физическото усилие, упражнено от Георгиев спрямо журналист от „Канал 3“, той обясни, че било естествена реакция. „Срещу мутри, за да запазиш себе си и семейството си, само един начин има за реакция“, нагло заяви Георгиев, обиждайки съвсем несъзнателно на „мутра“ и задаващата му въпроси Люба Кулезич. Реакцията на Георгиев срещу нея обаче не беше така „естествена“ и той не й посегна, уж за да защити себе си и семейството си. Не забравяйки и основната цел на съществуването си, „боецът“ на БГ Мадоф извъртя разговора. Вместо да се извини за недопустимия начин за запушване на устата на питащия журналист от „Канал 3“, той измести темата към депутата и издател на „Телеграф медиа“ Делян Пеевски – първо с инсинуацията, че телевизионният канал е свързан с него, а след това и с отчет за свършената работа по внасяне на сигнали по инспирирания от „Боец“ казус „Карадайъ – Пеевски“. След като месеци наред „Боец“ разнасяше като куриер на БГ Мадоф сигнали до различни институции срещу Пеевски, лидерът на платеното НПО няма намерение да си свали картите на масата и да признае, че е един слуга на БГ Мадоф, който задоволява капризите му. Прави впечатление обаче, подаването на топката от страна на слугинажа. Преди време точно „Боец“ организира протест пред сградата на телевизия BiT в подкрепа на Люба Кулезич. Това е нелепа демонстрация на двоен стандарт. В единия случай определяш един журналист като мутра, а в другия – протестираш за „свободата на словото“. Последно – да питат или да не питат журналистите? Или тези, които задават удобни въпроси да питат, а неудобните журналисти да ги набием.", "date": "2019.06.06", "title": "Страхливите \"бойци\" на Цветан Василев, които искат само те да питат... за Пеевски"}
{"url": "https://www.monitor.bg:443/bg/a/view/bylgarija-shte-slaga-kraj-na-cheshkata-prokoba-167234", "text": "България ще се опита да запише историческа първа победа срещу Чехия утре вечер на стадиона в Прага. Евроквалификацията на „лъвовете“ започва в 21:45 часа и ще бъде предавана по БНТ1, а по същото време в нашата група играят Черна гора и Косово. Двубоят ще е дебютен за селекционера Красимир Балъков, който вече заяви, че основната цел на тима ще е да не загуби. В подкрепа на думите му е и статистиката, която показва, че след разделянето на Чехословакия \"лъвовете\" пет пъти са се изправяли срещу чехите, като четири пъти губят, а веднъж завършват наравно. Единствено Милен Петков се е разписвал през този век срещу Чехия, докато противникът е отбелязал 11 гола в българската врата. \"Лъвовете\" мечтаят за класиране на Евро 2020, което ще е първо от 16 години, но преди това трябва да спечелят второто място в групата. В състава на Чехия липсват суперзвезди, каквито имаше в началото на века, но въпреки това футболистите на Ярослав Шилхави играят в Испания, Италия, Англия, Германия, Франция, Холандия и др., като са оценени на над 120 милиона евро. В последния мач между двата тима България успя да запише нулево равенство в контрола през 2013 година, което е и единствената среща, в която не губим от чехите. В същото време Балъков готви изненада за съперника, като се очаква да заложи на 18-годишния Мартин Минчев. Крилото на „Черно море“ направи изключително силен сезон за варненци и може за първи път в кариерата си да започне като титуляр с националния екип. Минчев вече има няколко минути за държавния тим при равенството 1:1 с Черна гора. В лагера на Чехия пък се готвят за изненади. \"Гледахме мачове на България, опитваме се да изучим детайлите в играта им. При тях обаче има треньорска смяна, което прави задачата ни по-трудна, защото не сме наясно точно на кои футболисти ще разчита новият им селекционер. А и една такава промяна обикновено дава импулс на отбора. Сложно е, защото наистина не сме сигурни какво можем да очакваме от българите“, сподели Шик. Преди двубоя България заема второто място в групата с 2 точки от два мача, а Чехия досега има само един двубой – загуба от Англия с 0:5.", "date": "2019.06.06", "title": "България ще слага край на чешката прокоба"}
{"url": "https://www.monitor.bg:443/bg/a/view/sydii-iskat-dyrjavata-da-im-plashta-benzina-i-semejnite-vakancii-167240", "text": "Грантаджийският Съюз на съдиите в България (ССБ) публикува обобщена информация от проведена анкета за справедливо и достойно заплащане на труда на съдията. В нея били участвали български съдии, без значение дали са членове на обслужващата задкулисието организация, на друга такава или не са членове на никоя. Сред предложенията за подобряване на социалния статус на съдиите има и някои доста екзотични, съобщи  . От резултатите става ясно, че част от анкетираните съдии искат в бюджета на съдебната власт да се предвидят средства за бензин и други разходи за личните автомобили на магистратите, които работят в населени места извън тези, в които живеят, за да не се засичат в обществения транспорт със страните по делата. Други магистрати пък предлагат от държавния бюджет да се заплащат път, храна и спане за двуседмична почивка в страната на всеки съдия, заедно със семейството му. Сред предложенията фигурира и такова, според което съдебната система трябва да плаща и за образованието, спортни дейности и други извънучилищни занимания на деца на съдиите, които са до 20 годишна възраст-при учащи в средни училища и до 25 годишна възраст-при учащи във висши учебни заведения. Да се предвидят средства за храна, съобразно числеността на семействата на съдиите, като в тази численост се включат и навършилите пълнолетие деца, които учат, съответно: до 20 годишна възраст-при учащи в средни училища и до 25 годишна възраст-при учащи във висши учебни заведения, настояват съдиите. Исканията им за допълнителни привилеии обаче съвсем не се изчерпват с това. Подложени сме на постоянен стрес и следва да се преразгледа въпроса за категорията труд или да се намалят годините за право на пенсия, призовават още те. Резултатите показват също така, че 92% от респондентите искат възнагражденията на магистратите да се обвържат като процент от заплатите на председателя на Конституционния съд (КС), като предложението е този процент да е различен за различните нива –районен, окръжен, апелативен, върховен съд. Не на последно място, анкетираните съдии са посочили, че според тях \"магистратите търпят редица ограничения – не  могат да получават странични доходи, да участват в ТД, ограничения в личните контакти и др.\", поради което следва \"възнагражденията да обезщетят подобаващо тези ограничения\". От организацията ще уведомят и Висшия съдебен съвет (ВСС) за предложенията.", "date": "2019.06.06", "title": "Съдии искат държавата да им плаща бензина и семейните ваканции"}
{"url": "https://www.monitor.bg:443/bg/a/view/chetiri-kandidatstudentski-izpiti-v-su-v-sybota-167233", "text": "С четири кандидатстудентски изпита в събота продължава втората сесия в СУ „Св. Климент Охридски“. В 9.00 ч. е този по български език и литература. Изпитът се състои от две части - тест с 50 въпроса и задача за изграждането на аргументативен тип текст по даден проблем – есе. Максималният брой точки е 100. Първата част на изпита може да донесе 70 точки, като 1/3 от тях са за въпросите по литература). На есето кандидатите могат да изкрат максимум 30. Те мат на разположение 4 часа. Той проверява и оценява знания и умения, получени по време на обучението на учениците - четене с разбиране на текст, включващо извличане на информация, извеждане на преки и непреки заключения, тълкуване и обобщаване, владеене на основните граматични, правописни и пунктуационни норми; редактиране на текст. Създаването на аргументативен текст по даден проблем - есе е задължителен компонент от изпита, което означава, че при отказ от писането на есе точки няма да се присъждат, въпреки че кандидатът може да е дал верни отговори на задачи от теста. Темата на есето може да бъде върху твърдение/сентенция от литературен или нелитературен източник. Текстът трябва да е в обем до 3 страници. Следобед от 14. 00 ч. са останалите 3 изпита. Този по биология е писмен и е с времетраене четири и половина астрономически часа. Изпитът се състои от два компонента. Компонент 1 се оценява с числова оценка по шестобална система. Тази числова оценка се използва за балообразуваща за всички, кандидатстващи с изпит по биология в Софийския университет. Той езадължителен за всички кандидат-студенти, полагащи изпит по биология. Оценката от компонент 1 е основното цифрово изражение на резултатите от изпита по биология. Тестът се състои в решаване на 60 тестови задачи, включващи материал от VIII, IX и X клас със следните формати - множествен избор с няколко алтернативи, но с един верен отговор и структуриран отговор. Задачите показват фактически знания по биология и основни логически и аналитични умения. Компонент 2 е развиване на тема от учебния материал от VIII, IX и X клас, изтеглена в деня на изпита. Този компонент е за кандидат-студенти, които имат желание да кандидатстват за специалността „Медицина“. До участие в балообразуването и класирането за специалност „Медицина“ се допускат само кандидат-студентите, получили резултат „Да“ на този компонент. Изпитът по физика е с продължителност 4 часа и се състои от тест с 20 въпроса и една задача върху материала за средните общообразователни училища. Задачата има за цел да провери умението на кандидатите да прилагат знанията си за решаване на конкретен физически проблем. Тестът проверява познаването на физичните величини и закони. При провеждане на изпита се допуска използването на калкулатори. Не се разрешава ползването на електронни бележници, портативни компютри и калкулаторите към мобилните апарати. Изпитът по италиански език се провежда в рамките на изучавания в средното общообразователно училище лексико-граматически материал, разширен до активното владеене на около 4000 думи и изрази, което предполага допълнителни занимания и четене на оригинална литература. Изпитът се състои от диктовка, преразказ на прочетен текст, превод от италиански на български език и езиков тест. Кандидатите имат 4 часа за решаването му.", "date": "2019.06.06", "title": "Четири кандидатстудентски изпита в СУ в събота"}
{"url": "https://www.monitor.bg:443/bg/a/view/osnovnijat-svidetel-biser-lazov-razkri-agent-akademik-bil-jatak-na-bg-madof-167235", "text": "Агент Академик от ДС Огнян Стефанов и обвиняемият за пране на пари адвокат Лазар Карадалиев са получили над 1,2 млн. лева, за да измъкнат от наказателно преследване банкера беглец Цветан Василев дни преди фалита на КТБ през 2014 г. Това разкри в спецсъда основният свидетел по делото за аферата с източването на милиарди от банката Бисер Лазов. Утвърдилият се през годините като пресцентър на БГ Мадоф Огнян Стефанов е бил чест гост в кабинета му на 12-ия етаж в сградата на бул. „Цар Борис III“ 159. Именно Стефанов представил на Василев адвокат Карадалиев и му обяснил, че е добър по наказателни дела и Карадалиев, който в момента е обвиняем като част от престъпна група за пране на пари заедно с оръжейния търговец и ортак на БГ Мадоф Емилиян Гебрев, бързо се сдушил с мустакатия аферист. Василев казал на Карадалиев, че ще му е много необходим с неговите дебели връзки в съдебната система. На 26 май 2014 г. банкерът получил призовка, подписана от следовател Н. Куюмджиева, във връзка с досъдебно производство. Обадил се на Огнян Стефанов да му прати адвоката Карадалиев. Щом дошъл, Карадалиев казал, че познава много добре следователката, казвала се Надка, обяснил, че тя ще „свърши работа“ и поискал от Василев 20 000 евро. На 1 юни Василев отново бил посетен от Стефанов и Карадалиев като накарал свидетелят Лазов да извади от касата Той се обърнал към Лазов и му казал да излезе за малко от кабинета. Когато Бисер се върнал, парите вече ги нямало. Основният свидетел, който е главният счетоводител на Василев, разказа още, че на 12 юни 2014 г. му се обадил Огнян Стефанов и му казал на 13 юни, петък рано сутринта, да се види задължително с Карадалиев. Адвокатът и счетоводителят се срещнали в кафене „Бесо“ в кв. \"Борово\". Карадалиев се обърнал към Лазов с думите: \"Днес ще бъдем нападнати\". Тогава Лазов го попитал какво да прави, а адвокатът казал да отива в офисите на бул. \"Цар Борис III\" 159 и да чака атаката от полиция и прокуратура. Преди идването на разследващите служители в офисите мъкнели с колички за багаж папки с документи, които заключвали в канцеларии и запечатвали с лепенки на адвокатска кантора. При последвалите обиски, в запечатените стаи не било влизано. На 13 юни вечерта БГ Мадоф се обадил на Лазов по стационарен телефон, „Каза ми да дойда при него на следващия ден, за да ми даде указания“, обясни Лазов. В ресторанта на хотел „Дариус“ в Солун Василев се срещнал с Лазов и му обяснил, да дава суми, каквито му поискат Стефанов и Карадалиев, за да спрат разследването. На 16 юни от БНБ поискали Василев да осигури поне 1,5 млрд. лв. собствени средства, за да посигури капитала на КТБ. Василев вече бил във Виена, от където отново по стационарен телефон дал указания липсите в касата да се покрият с кредити по схемата с кухите фирми. Това обаче не се случило, тъй като на 20 юни банката била поставена под особен надзор, а пред офисите й се извили опашки от ужилените вложители.", "date": "2019.06.06", "title": "Основният свидетел Бисер Лазов разкри: Агент Академик бил  ятак на БГ Мадоф"}
{"url": "https://www.monitor.bg:443/bg/a/view/17-godishna-izhvyrli-shampionkata-ot-rolan-garos-167225", "text": "Американската тийнейджърка Аманда Анисимова поднесе най-голямата изненада на „Ролан Гарос“, след като победи защитаващата титлата си румънка Симона Халеп с 6:2, 6:4 и се класира за полуфиналите на турнира. 17-годишната Анисимова показа много зряла за годините си игра и не даде почти никакви възможности на съперничката си. „Опитвах се да запазя спокойствие, но ми беше много нервно. С всеки изминал гейм ми беше все по-трудно да контролирам нервите си. Опитвах се да играя бекхенд по правата, целта ми беше да задържам Симона на основната линия. За първи път играх на централния корт в Париж и мога да кажа, че това е най-красивият корт, на който съм стъпвала“, коментира Анисимова, чиито родителите са руснаци, но самата тя е родена в Ню Джърси през 2001 г. Аманда стана първата тенисистка, родена през новото хилядолетие, достигнала до 1/4-финал от „Големия шлем“, а сега вече е и най-младата полуфиналистка в Париж след Никол Вайдишова през 2006 г. Американката приключи срещата с третата поставена и бивша номер 1 в света Халеп след 25 печеливши удара и 24 непредизвикани грешки. С успеха Анисимова, която е 51-ва в световната ранглиста, си осигури и пробив в топ 30 от понеделник. За място на финала тя ще играе с австралийката Ашли Барти, която победи с 6:3, 7:5 друга американка - Мадисън Кийс. Единственият критичен за Барти момент в мача бе в 10-ия гейм на втория сет, когато сервираше за мача, но допусна пробив. Още при следващото подаване на Кийс обаче австралийката си върна предимството и малко след това успя да затвори сета, а с това и мача. За 23-годишната Барти, която е поставена под №8 в схемата, това ще бъде първи полуфинал на „Ролан Гарос“. Другата финалистка при жените ще бъде определена от мача между Йохана Конта (Вбр) и Маркета Вондрушова (Чех).", "date": "2019.06.06", "title": "17-годишна изхвърли шампионката от „Ролан Гарос“"}
{"url": "https://www.monitor.bg:443/bg/a/view/test-za-dobrite-namerenija-167229", "text": "Има една прословута поговорка, че не е важно какъв е цветът на котката, а дали лови мишки. Седмица, след като депутатите Делян Пеевски и Йордан Цонев обявиха, че подготвят законодателни мерки от името на ДПС за сваляне на ДДС на хляба, за лекарствата, за книгите и за безплатни детски градини, двете водещи партии ГЕРБ и БСП тръгнаха по техния път. БСП побързаха да внесат промени в Закона за ДДС, с които иска ставката за лекарствата да е 9%, а за месо, яйца, брашно и хранителни продукти да е 5%. След тях и ГЕРБ се включиха, като обявиха, че са готови да махнат ДДС върху книги и учебници, а парите от намалената на 1 лев субсидия на партиите да отидат за строителството на детски градини. Не можем да отречем, че трите водещи партии в парламента проявиха единодействие, за което заслужават поздравление. Остава само да не бързат да трупат индулгенции, както направи БСП, като побърза да внесе проектозакон. Всъщност ще е по-добре да подготвят общ проект. Биенето в гърдите кой какво върши за народа отдавна не впечатлява, защото хората искат да видят реални действия. От БСП вече изчислиха, че намалението на ставките за лекарства и хранителни продукти ще струва около 350 млн на бюджета, от ГЕРБ също са пресметнали, че със спестените пари от субсидията ще се реши проблемът с недостига на детски градини. По реалистично е обаче, надбавените 6,5 млн. лв.партийни субсидии да бъдат изразходвани в това строителство. Само да не стигнем до прословутата поговорка „вместо да изпишем вежди, да не избодем очи”. Ясно е, че малките партии не бива да попадат в лапите на престъпните и подсъдни олигарси. И трябва да има грижа за субсидирането им. Също така финансовият министър правилно отбеляза, че данъчните ставки са три – 20%, 9% и 0%. Така, че има място за дискусии. Важното е те да не се превръщат в популистка говорилня, а да родят разумни решения в полза роду.", "date": "2019.06.06", "title": "Тест за добрите намерения "}
{"url": "https://www.monitor.bg:443/bg/a/view/syvetyt-na-es-vyvejda-novi-pravila-za-lichnite-dokumenti-167219", "text": "Съветът на ЕС съобщи, че е приел нови правила срещу злоупотребата с документи за самоличност. Въвежда се по-голямата сигурност на личните карти на гражданите на ЕС и на документите за пребиваване, издавани на чужденци. Правилата предвиждат минимални стандарти за съдържащите се в документите данни и за защитата на документите от подправяне. Личните карти в ЕС занапред ще имат единен формат (ID-1, кредитна карта) и машините ще могат да разчитат вписаните в тях данни. Документите ще съдържат портретно изображение на притежателя и два от пръстовите му отпечатъци в цифров вид на безконтактен чип. Документите ще важат поне пет и най-много 10 години. За хора над 70-годишна възраст ще може да се издават и лични карти с по-дълъг срок на действие, а за малолетните граждани - за срок, по-кратък от пет години. Издадените лични карти, които не отговарят на новите изисквания, ще станат невалидни 10 години след датата на прилагане на новите правила или при изтичането на срока им на валидност. Личните карти, издадени на граждани на възраст над 70 години, остават валидни, ако отговарят на променените правила.  Съветът на ЕС съобщи, че е приел промени във Визовия кодекс, с които ще се подобрят условията за законно пътуващите и ще се увеличат възможностите за противодействие на незаконната миграция. Новите правила ще дадат възможност желаещите да посетят ЕС да подадат заявление до шест месеца и не по-късно от 15 дни преди пътуването. Попълването и подписването на заявлението ще може да се извършва и по електронен път. Въвежда се общ подход при издаването на многократни визи за редовни пътници с чисто досие, като сроковете на тези визи постепенно ще се увеличават от една до пет години. Цената за виза ще се увеличи на 80 евро. Европейската комисия постоянно ще оценява сътрудничеството с чуждите държави и когато дадена държава не сътрудничи при обратното приемане на своите граждани, ЕК ще предлага на Съвета на ЕС да предприеме съответните мерки, включително с повишаване на цената на визите за гражданите на тези страни. Ако дадена държава сътрудничи, ЕК ще може да предложи намаляване на цената за визите, на времето за вземане на решение по заявленията за виза или удължаване на срока на валидност на многократните визи.", "date": "2019.06.06", "title": "Съветът на ЕС въвежда нови правила за личните документи "}
{"url": "https://www.monitor.bg:443/bg/a/view/us-poslanikyt-cenata-za-f-16-shte-byde-dosta-pod-1-6-mlrd-167223", "text": "Цената за самолетите F-16, за които се водят преговори между България и САЩ, ще бъде значително по-ниска от тавана от 1,6 млрд. долара, който американският Конгрес одобри заедно с решението, даващо право на продажба на машините за родните ВВС. Когато се преговаря за военна продажба, е необходимо разрешение от Конгреса, като се посочва възможно най-високата сума, която да бъде таван на сделката, за да не се налага повторно гласуване. Това заяви американският посланик у нас Ерик Рубин при обявяването новия етап от кампанията „Силата е в теб“. Важно е да се знае, че предложението на САЩ е всеобхватно и включва всичко необходимо – от въоръжение до обучение и инфраструктура, добави Рубин, цитиран от „Дарик“. „Когато преговаряме за военна продажба, трябва да имаме разрешение от Конгреса. Това, което правим е да уведомим Конгреса за максимално възможната цена, тъй като трябва да поставим таван, без да се налага да се обръщаме втори път към законодателите и да кажем: „Извинете, но ни трябва по-висок таван“. Така че сумата от 1.6 млрд. долара, която беше обявена е максималния таван за продажбата. Това не е цената. Уверен съм, че цената ще бъде значително по-ниска. Когато уведомяваме Конгреса обаче, казваме възможно най-високата сума. Той дава оторизация и след това преговорите продължават в тази рамка. Това правим в момента, посочи Рубин, потвърждавайки изявлението по отношение на цената и на компанията прозводител на най-масовия изтребител в Света \"Lockheed Martin\". И подчерта, че Румъния е много доволна от закупените изтребители и може би планира да вземе още самолети F-16. Един от най-важните фактори за това решение според мен е фактът, че всички български съседи, които са в НАТО, летят с F-16. Ако България избере да направи тази сделка, ще се присъедини към тази група и ще има сектор на НАТО в региона, в който всички самолети ще са F-16, каза още Рубин.", "date": "2019.06.06", "title": "US посланикът у нас: Цената за F-16 ще бъде доста под $1,6 млрд."}
{"url": "https://www.monitor.bg:443/bg/a/view/rodilka-ot-dobrich-s-rjadko-sreshtano-uslojnenie-speshno-se-nujdae-ot-kryv-167212", "text": "Лекарите в болницата в Добрич се борят за живота на 31-годишна родилка, която получи рядко срещано усложнение при раждане тази сутрин. Пациентката е получила животозастрашаващо усложнение Амниотична емболия, което се изразява със затруднено и учестено дишане, срив на хемодинамиката, гърч и последващ ДИК синдром/ кървене/. Още сутринта са влети 6 сака с изогрупова кръв и 8 сака ПЗП /прясно замразена плазма/. Поради изчерпване на наличните количества, лечебното заведение спешно се нуждае от кръводарители с кръвна група 0 /нула/ RH (+), апелира директорът на болницата д-р Светозар Байчев. МБАЛ – Добрич се обслужва от Кръвния център във Варна. Кръв могат да дарят и хора от областите Варна, Шумен, Търговище и Силистра, каза д-р Байчев. Необходимо е само да посочат, че кръвта е за родилката от Добрич, допълни той. „Жената, за която това е второ раждане, е постъпила с болки, с родова дейност. Раждането е протекло нормално с пукане на околоплодния мехур в болницата, с нормална родова дейност, без да е провокирана. Бебето е родено доносено и е настанено в отделението по неонатология. Няма данни то да има здравословни проблеми. Родилката обаче получи сериозно усложнение. Това е ситуация с много голям риск, ангажиращ денонощно екипите на реаниматори, акушер-гинеколози, Кръвен център, на всички специалисти, аптека и т.н. Ситуацията е сериозна и сложна. Каквото е необходимо, е извършено. Колегите – оператори и акушер-гинеколози, подложиха пациентката на животоспасяваща операция. В момента жената е стабилизирана и е настанена в отделението по реанимация. Следят се показателите. Не можем да дадем обаче никаква прогноза – нито краткосрочна, нито средносрочна. Положението е овладяно, но все още има опасност за живота на родилката“, коментира д-р Байчев. На апела на болничното заведение от сутринта са се отзовали 12 кръводарители. Утре акцията по кръводаряване за младата жена продължава. Необходимата  кръв е  от кръвна група 0 RH (+). Отделението работи до обяд.      ", "date": "2019.06.06", "title": "Родилка от Добрич с рядко срещано усложнение спешно се нуждае от кръв"}
{"url": "https://www.monitor.bg:443/bg/a/view/predstavitelstvoto-na-es-v-rusija-jertva-na-hakerska-ataka-167222", "text": "Представителството на Европейския съюз в Русия може да е станало жертва на хакерска атака, предаде ДПА, като се позова на Европейската комисия. \"Забелязахме потенциални признаци на компрометирани системи, свързани с нашата несекретна мрежа в делегацията ни в Москва. Предприети бяха мерки\", каза говорител на ЕК вчера. По-рано през деня американският информационен сайт Бъзфийд (BuzzFeed) съобщи, че през април е бил разкрит \"сложен кибершпионаж\" и че е била открадната информация. Хакерската атака започнала през февруари 2017 г. В ход е разследване, ограничи се да каже цитираният говорител на ЕК, без да посочи дати. Той заяви още, че страните членки на ЕС са били уведомени за случая. Представители на съюза отдавна изразяват безпокойства за зловредни интернет дейности, координирани от Москва, отбелязва ДПА.", "date": "2019.06.06", "title": "Представителството на ЕС в Русия - жертва на хакерска атака "}
{"url": "https://www.monitor.bg:443/bg/a/view/marinela-arabadjieva-ostava-zad-reshetkite-mestjat-ja-v-zatvornicheskata-bolnica-167227", "text": "Маринела Арабаджиева остава в ареста. Апелативният специализиран съд реши подсъдимата да бъде преместена в болницата на затвора. Арабаджиева обжалва задържането си под стража, след като преди седмица Специализираният съд я остави в ареста. На заседание в четвъртък съдът отбеляза, че съпругата на бизнесмена Ветко Арабаджиев има здравословен проблем, но на него било реагирано веднага, съобщи bTV. Беше посочено и че поради липса на достатъчно доказателства има разколебаване в обвинението за пране на пари. Съдебният състав е на мнение, че не може да се смята, че съпрузите Арабаджиеви са напуснали страната, за да избегнат наказателно преследване, тъй като то е започнало осем дни, след като двамата са заминали в чужбина. Съдът обаче имал основания да не може да бъде убеден, че Арабаджиева няма да има подобно поведение в бъдеще, тъй като въпреки че разбрали за започналото наказателно преследване, Ветко и Маринела не се явили пред разследващите органи. От решението на съда стана ясно още, че няма опасност Арабаджиева да упражни натиск на свидетели. Определението на Апелативния специализиран съд е окончателно и не подлежи на обжалване. Припомняме, на 30 май Арабаджиева беше екстрадирана у нас от Испания. Веднага след пристигането й в София й бяха повдигнати обвинения. На проведения разпит тя отказа да дава обяснения. В началото на месеца под конвой беше върнат и съпругът ѝ Ветко Арабаджиев. Ветко и Маринела Арабаджиеви са обвинени в участие в организирана престъпна група и пране на пари. Двамата бяха задържани в Испания, където по-късно стана ясно, че са се укривали в къщата на Георги Семерджиев в Кабрера де Мар, в близост до Барселона. По делото е обвинен и малкият им син Вълчо, който неотдавна излезе от ареста срещу половин милион лева гаранция. На 13 март стана ясно, че семейство Арабаджиеви не желаят доброволно да бъдат върнати в България, след като Националният съд в Мадрид обяви, че ги оставя за постоянно в ареста. Ветко и Маринела бяха пуснати за издирване от Интерпол с червена бюлетина на 19 декември 2018 г. Те се издирват и с Европейска заповед за арест (ЕЗА). На 31 август бе извършена специализирана акция в офисите на хотел \"Маринела\" в София и хотел \"Марица\" в Пловдив, които са собственост на Арабаджиеви. Тогава бяха открити над 10 милиона лева кеш, а както се изрази зам.-главният прокурор Иван Гешев, парите излизали от всякъде - от куфари, касетки. За преброяването на парите се наложи да бъде използвана броячна машина от БНБ. По-късно беше задържан и синът на Арабаджиеви - Вълчо, който е с мярка за неотклонение постоянен арест. На 20 септември Гешев заяви, че цялото имущество на Арабаджиеви е запорирано. Той увери, че разследването върви на пълни обороти, като според него Арабаджиеви изчаквали да видят с какви доказателства разполага държавното обвинение.", "date": "2019.06.06", "title": "Арабаджиева остава зад решетките, местят я в затворническата болница"}
{"url": "https://www.monitor.bg:443/bg/a/view/tajnijat-myj-na-alisija-ja-zaradva-s-jahta-167205", "text": "Поп-фолк дивата Алисия се похвали с нова придобивка от тайнствения мъж до себе си – яхта. Тя публикува в социалните мрежи снимка на ветроходен катамаран с името ALYSSA и добави хаштаг My surprise (б. а. - моята изненада) . Въпреки че в медийното пространство се завъртя новината, че това е подарък за певицата, най-вероятно става въпрос само за наемане на плавателния съд. Същият се предлага за наемане от Алимос Марина, Атина, като в цената е включен екипаж от капитан и хостеса. На борда се подвизава и професионален готвач, който изпълнява кулинарните прищявки на наемателите. Това не е първата изненада за Алисия от новия й любим. Наскоро той я зарадва с три огромни букета с над 500 червени рози, докато тя вдига градуса на настроението в столичен клуб. Цветята не бяха поднесени лично, а кой е мъжът остава загадка. Изпълнителката на „Старай се да си първи“ отдавна не коментира слуховете относно личния си живот, но наскоро загатна за наличието на гадже в него, пускайки снимка от частен самолет, на която се виждаше мъжки крак.", "date": "2019.06.06", "title": "Тайният мъж на Алисия я зарадва с яхта"}
{"url": "https://www.monitor.bg:443/bg/a/view/kamionite-s-dva-varianta-za-plashtane-na-tol-taksite-167220", "text": "Два начина на плащане на тол таксите за камиони над 3,5 тона и автобуси се предвиждат. При определянето на цената за километър ще се взимат предвид различни параметри. Българската тол система е най-съвременната в цяла Европа, представлява GPS технология от т.нар. free flow тип. Това означава, че aко шофьорът е избрал да постави бордово устройство, няма да се налага да търси тол станции или каси за плащане. То се осъществява автоматично и не е необходимо хората да спират, за да плащат. Това се отнася за тежкотоварните камиони над 3.5 т и за автобусите. Това обясни Иван Георгиев, търговски директор на „Интелигентни трафик системи“ (TollPass) – фирмата, която отговаря за събирането на тол таксите. Цената на километър за камионите и автобусите ще се определя на база на брутното тегло на автомобила, броя на осите, емисионния клас и класът на пътя, по който ще се движи превозното средство. Отчитането се предвижда да става по два начина. Едното отчитане ще става ръчно – на база на маршрутна карта. Водачът спира до мястото за продажба, избира си начална и крайна точка и предплаща услугата. Другият начин е автоматичното отчитане. При него в камиона се монтира бордово устройство, което е GPS базирано. То предава в реално време данни към централната система. Това устройство е подходящо за регулярно или ежедневни пътувания. Ще се предоставя на водачите срещу депозит, който ще се връща при връщане на устройството. Ще има обаче такса за обслужване.", "date": "2019.06.06", "title": "Камионите с два варианта за плащане на тол таксите "}
{"url": "https://www.monitor.bg:443/bg/a/view/kmetyt-na-bojurishte-ostava-za-postojanno-v-aresta-167226", "text": "Апелативният спецсъд потвърди изцяло определението на първоинстанционния съд и остави за постоянно в ареста кмета на Божурище Георги Димов. Той беше задържан при акция и обвинен за длъжностно престъпление. Според обвинението той продал 4 парцела земя на цена от 2,16 лв. за квадрат, много по-ниска от реалната. Според прокуратурата в една от фирмите, купили имотите, участие имал бащата на Димов – Николай. Георги Димов поиска от съда да го освободи под домашен арест. Адвокатът му Божидар Терзийски отбеляза пред съда, че няма обосновано предположение, че клиентът му е извършил престъплението, за което е обвинен.  Той представи документи, сред които за продажба на ниви в района на Божурище със сходни цени от 2-3 лв. на кв.м, както и други документи свързани със семейството на Димов и с решения на общинския съвет, който е одобрил сделката с имотите. Прокуратурата поиска от съда да отхвърли жалбата за по-лека мярка на обвиняемия. Доклад на АДФИ сочел, че имало нарушения в провеждането на търга за имотите - не бил съобразен с нормативните актове. В процедурата за провеждане на търга кметът бил допуснал нарушения съзнателно и с цел да набави облага за четирите дружества спечелили наддаването. Щетата за община Божурище се оценява на над 2 млн. лева, въпреки, че първоначалната загуба се смяташе за суми около 8 млн. лева. Прокурорът по делото посочи още, че има опасност Димов да повлияе на свидетели и да укрие документи важни за разследването. Като помоли съда за мярката на обвиняемия да бъде даден превес на обществения интерес, а не на ситуацията в семейството на Димов. Малко преди мярката приятели на Димов и граждани на Божурище се бяха събрали на протест пред сгадата на Сепциализирания съд, с който да изразят подкрепата си за градоначалника. От думите им стана ясно, че той щял да се кандидатира и за втори мандат, дори да е в ареста. Според тях, задържането му било провокирано от нарушени бизнес и политически интереси в общината.", "date": "2019.06.06", "title": "Кметът на Божурище остава за постоянно в ареста"}
{"url": "https://www.monitor.bg:443/bg/a/view/arest-za-romka-nabila-ag-lekarka-i-akusherka-167207", "text": "35-годишна ромка се нахвърли да бие АГ лекарка и акушерка в диагностично-консултативен център  в „Столипиново” в Пловдив, съобщиха от полицията в града. Повод за яростта на жената било проследяване на бременност от лекарския екип на дъщеря й. Младата жена била в осмия месец, когато при преглед преди дни в друго здравно заведение била установена смъртта на плода. Тази сряда 35-годишната баба връхлетяла в дкц-то и нападнала с юмруци и псувни лекарката и сестрата в кабинета. Медичката била ударена в главата и след нападението излязла в отпуска. На място били повикани полицаи от Шесто районно, които арестували агресивната ромка. Когато им обяснила защо се е нахвърлила върху екипа лекарка и акушерка, задържаната обяснила, че имало проблем при бременността на нейната родственица, който проблем не бил открит навреме от лекарката. Затова и плодът починал, а бабата решила, че трябва да си отмъсти. От диагностично-консултативния център в квартала отказаха коментар по повод нападението. Срещу агресивната ромка било образувано бързо производство, била уведомена и Районната прокуратура в града.  ", "date": "2019.06.06", "title": "Арест за ромка, набила АГ лекарка и акушерка"}
{"url": "https://www.monitor.bg:443/bg/a/view/syboriha-nezakonno-pametnik-na-kulturata-v-plovdiv-167203", "text": "Стара сграда на пъпа на Пловдив, която е част от групов паметник на културата, е била съборена незаконно. Това са установили експерти от район „Централен”, които са направили проверка на адреса – ул. „Гладстон” 14, след подаден сигнал. Съгласно издаденото разрешение за строеж собствениците са били задължени да запазят фасадата на сградата. Нещо, с което, както виждаме, те не са се съобразили, затова издаваме заповед за спиране на всякакъв вид строителна дейност на обекта\", каза кметът на \"Централен\" Георги Стаменов.  Той посочи, че е уведомил Министерството на културата и на място се очаква да пристигне арх. Слави Славов от НИНКН. Заедно със специалистите от район „Централен” са присъствали  и служители от Пловдивския общински инспекторат. Допълнително Стаменов ще изпрати писмен сигнал до министъра на културата Боил Банов и до прокуратурата за извършване на умишлени действия от страна на инвеститора по отношение на сграда, която е архитектурно-строителен паметник от ансамблово значение и се намира в групов паметник на културата \"Княз Александър I - Отец Паисий\", граничеща с Цар-Симеоновата градина.  ", "date": "2019.06.06", "title": "Събориха незаконно паметник на културата в Пловдив"}
{"url": "https://www.monitor.bg:443/bg/a/view/kraj-pazardjik-shte-se-stroi-kompostirashta-instalacija-167204", "text": "Край Пазарджик започва строителството на компостираща инсталация и такава за предварително третиране на битови отпадъци. Днес първа копка направиха министърът на околната среда и водите Нено Димов и кметът на община Пазарджик Тодор Попов. Проектът е на стойност 19 693 675 лева, от които 11 839 808 са от Европейския фонд за регионално развитие, 2 089 377 – от националния бюджет, а остатъка и ДДС ще поеме общината. Предвидено е в средата на януари идната година инсталацията за предварително третиране и компостиране да е готова. Тя ще обслужва общините Пазарджик, Батак, Белово, Брацигово, Лесичово, Пещера, Пазарджик и Септември. Кметът на Пазарджик заяви, че с много усилия е направено Регионалното депо за отпадъци и предстои да бъде направена втората крачка-ще бъде извършена рекултивация на старото сметище и азотно-фосфорно пречистване на отпадните води. Това ще гарантира, че течността, която ще се влива в река Тополница, ще бъде напълно чиста, обясни Попов. Той благодари на екоминистерството, на ПУДООС и всички партньори за решаването на проблема. Когато говорим за компостираща и сепарираща инсталации, както и за бъдещата пречиствателна станция, местната общност е тази, която първата, която ще има полза, отбеляза министър Нено Димов. Едва след това – и държавата. Направи ми впечатление колко пъти кметът каза израза „местна общност“. Радва ме, че все повече кметове и все повече местни общности осъзнават силата, която имат и имат желанието да вземат решенията в собствените си ръце. По-нататък Димов отбеляза, че с този проект ще се увеличи живота на регионалното депо и ще допринесе за превръщането на отпадъците в ресурси. И това е нещо сравнимо с откриването на колелото – съвсем нова икономика, не само у нас, но и по света.    ", "date": "2019.06.06", "title": "Край Пазарджик ще се строи компостираща инсталация"}
{"url": "https://www.monitor.bg:443/bg/a/view/vseki-chetvyrti-bylgarin-iska-da-trupa-imushtestvo-167218", "text": "81% от българите са изцяло съсредоточени върху постигането на материални блага и това се превръща в основен приоритет за тях. От друга страна, 56,9% от българите за нищо на света не биха погазили закон, дори от това да имат материална или друга полза. На обратната страна обаче са останалите 43,1%, които имат явни нагласи за неспазване на законодателството и ако не се страхуваха от последствията, лесно биха нарушили нормите. Това показват резултатите от проект ”Икономиката в сянка като девиантна практика” на екип от Института за изследване на обществата и знанието към БАН. Резултатите от изследването показват, че едва близо 32% от попитаните българи смятат, че законите в страната са добре написани и лесно приложими на практика. Според авторите на изследването това е знак, че българското общество е с нараснала критичност към народните представители като законодателен орган и към законите като правни норми. Резултатите от това проучване показват, че по-голямата част от обществото вече поставя условие – законите ще бъдат спазвани, ако са адекватни, обслужват интереса на обществото и са приложими на практика, показва още проучването.", "date": "2019.06.06", "title": "Всеки четвърти българин иска да трупа имущество"}
{"url": "https://www.monitor.bg:443/bg/a/view/kak-makron-trymp-i-mej-otbeljazaha-denja-na-desanta-v-normandija-galeri-ja-167211", "text": "Еманюел Макрон, Тереза Мей, Доналд Тръмп и Джъстин Трюдо честваха във Франция 75 години от Десанта в Нормандия на 6 юни 1944 г., предаде Франс прес. \"Велик и прекрасен ден!\", туитна Доналд Тръмп от Ирландия, преди да отлети с президентския самолет Еър Форс Уан за Каен в Северозападна Франция, където пристигна със съпругата си Мелания. Тръмп незабавно отиде на огромното американско военно гробище Омаха Бийч в нормандската община Колвил сюр мер, където ръководи възпоменателна церемония заедно с френския си колега. Очаквани бяха около 12 000 души, включително редица ветерани. Френски и американски знаменца бяха поставени край 9387 бели кръстове или звезди на Давид на зелената морава срещу океана. \"Преди точно 75 години на тези брегове, на тези скали, 10 000 души проляха кръвта си, а хиляди пожертваха живота си за своите братя, своята страна и за оцеляването на свободата\", каза в речта си Тръмп. Той заяви, че ветераните, които са участвали в десанта в Нормандия на 6 юни 1944 г., са гордостта на САЩ. \"Вие сте едни от най-великите американци, които ще съществуват някога. Вие сте гордостта на нацията. Вие сте славата на нашата Република и ви благодарим от все сърце\", заяви Тръмп пред 60 американски ветерани, много от които бяха в инвалидни колички. Тръмп заяви, че съюзът на приятелите и партньорите на САЩ \"е бил изкован в огъня на битките, изпробван в изпитанията на войната и доказан с даровете на мира\". \"Връзката ни е нерушима\", добави президентът на САЩ. Войниците на САЩ, които са воювали в Нормандия, \"са се били не за контрол и превъзходство, а за свободата, демокрацията и самоуправлението\", заяви Тръмп. \"Те са били поддържани от увереността, че Америка може да направи всичко, защото ние сме благородна нация с добродетелен народ и се молим на справедлив Бог\", добави той. Тръмп възхвали участвалите в десанта над 130 000 войници като \"граждани на свободни и независими нации, обединени от дълга към сънародниците си и към милиони още неродени хора\". Президентът на Франция Еманюел Макрон и премиерът на Великобритания Тереза Мей откриха първата част от мемориал на загиналите британски войници във Вер сюр мер. Тази церемония бе последната официална поява в чужбина на Тереза Мей, която в петък подава оставка от премиерския пост, след като не успя да прокара през парламента споразумението за излизането на Великобритания от ЕС, което бе отложено до 31 октомври. Еманюел Макрон изрази \"най-приятелски чувства\" към нея. \"Беше удоволствие да се работи и действа с пълно доверие заедно с вас. Лидерите се сменят, но свършената от тях работа остава\", каза той. В кратко изказване на английски Макрон потвърди здравината на \"необикновените връзки\" между Франция и Великобритания, въпреки предстоящия Брекзит. \"Каквото и да се случи, винаги ще сме заедно, защото това е нашата обща съдба\", заяви той.  В речта си Тереза Мей говори за \"смелостта и себеотрицанието\" на 156-те хиляди души, в това число 83 000 от Обединеното кралство и Общността на нациите, които дебаркират в Нормандия на 6 юни 1944 г. Двамата лидери откриха първата част от паметника, който ще бъде издигнат близо до морето в памет на 22-те хиляди загинали военни под британско командване по време на битката за Нормандия през 1944 г. Мемориалът е финансиран от британското правителство, което има готовност да инвестира близо 20 милиона лири. Откриването на завършения мемориал е предвидено за 6 юни 2020 г. Той ще се издига над Голд бийч, един от петте плажа на десанта от 6 юни 1944 г. Там дебаркират 25 000 военни, главно британци. След церемонията френският президент се срещна отново с Тръмп за разговор и обяд. Канадският премиер Джъстин Трюдо участва в церемония с френския си колега Едуар Филип. Десантът в Нормандия на 6 юни 1944 г. е най-масовият в историята по брой на участващи плавателни съдове - от 6939 кораба на плажовете в Нормандия дебаркират 132 700 души.", "date": "2019.06.06", "title": "Макрон, Тръмп и Мей заедно  на церемония във Франция (ГАЛЕРИЯ)"}
{"url": "https://www.monitor.bg:443/bg/a/view/levski-podsilva-atakata-s-dore-i-kraev-167213", "text": "Четири дни преди старта на подготовката в „Левски“ се раздвижиха в посока входящи трансфери. В близките часове се очаква развитие по преминаването на двама офанзивни играчи на „Герена“, които отлично познават българския шампион. Единият от тях е наскоро напусналият „Ботев“ (Пловдив) Феребори Доре, а другият юношата на „сините“ Божидар Краев. В клуба работят усилено за подсилване на атаката, тъй като бъдещето на Станислав Костов и Валери Божинов не е съвсем ясно. „Левски“ има интерес и към румънеца Денис Алибек. Приоритет за новия треньор на „сините“ Петър Хубчев е привличането и на централен защитник и плеймейкър. Особено горещ е въпросът с центъра на отбраната, където тимът разполага с Нуно Рейш, Деян Иванов, Холмар Ейолфсон и Томислав Папазов. Исландският национал все още се възстановява от тежка травма, Папазов е на 17 години и на него ще се разчита само в краен случай, Иванов е с постоянни проблеми около тежките травми в миналото, а Рейш бе превърнат в централен защитник по стечение на обстоятелствата. Хубчев държи също така да бъде привлечен плеймейкър, като ще направи всичко възможно да убеди Тодор Неделев да напусне „Ботев“. Ако бъде привлечен такъв играч, то най-вероятно тимът ще се раздели с Давиде Мариани. На „Герена“ се оглеждат още за вратар, бек и крило, а до къде точно е стигнала селекцията на тима ще стане ясно в понеделник, когато „сините“ се събират за първа тренировка.", "date": "2019.06.06", "title": "„Левски“ подсилва атаката с Доре и Краев"}
{"url": "https://www.monitor.bg:443/bg/a/view/razsledvat-mach-na-real-za-cherno-toto-167210", "text": "В Испания започват разследване на мач с участието на „Реал“ (М), гръмна изданието El Confidencial. Става въпрос за двубоя между \"белия балет\" и „Уеска“ от изминалия сезон в Ла Лига. На \"Бернабеу\" домакините спечелиха 3:2, а съперникът им изпадна. След арестите и изявленията относно подозренията за уреждане на срещата между “Валядолид” и “Валенсия”, Националната полицейска служба за контрол на игрите в Испания разследва и двубоя на „Реал“. Две седмици преди провеждането на мача в испанската столица е имало среща между шефовете на “Уеска” и трета страна, а целта е била нелегални залози. Идеята е била срещата да завърши при определен резултат, като по този начин от “Уеска” е трябвало да изчистят дълг в размер на 100 хиляди евро. Шефовете на клуба са имали среща с бившия футболист на “Реал” (М) Раул Браво, както и с Карлос Аранда, за да договорят мача на точен резултат. Както е ясно, преди седмица Браво и Аранда бяха арестувани по обвинения в нелегални залагания, а при разплитане на престъпната мрежа се е появил и въпросният мач с участието на „Реал“ (М).", "date": "2019.06.06", "title": "Разследват мач на „Реал“ за черно тото"}
{"url": "https://www.monitor.bg:443/bg/a/view/imperator-neron-stava-kmet-na-svishtov-167202", "text": "Римският император Нерон ще бъде градоночалник на Свищов в продължение на три дни. Това ще се случи по време на тазгодишния традиционен Фестивал на античното наследство „Орел на Дунава”, който ще се проведе от 7 до 9 юни на брега на реката. Фестивалната програма ще започне на 7 юни със запалване на фестивалния огън от 19.30 часа на площад \"Алеко\". Тогава официално ключът на града ще бъде предаден от представител на местната власт на специално пристигналия за целта от миналото римски император. В събота участниците ще разположат своите лагери на територията на археологическия парк \"Нове\". От 10,00 ч. отварят врати работилниците за антични занаяти и започват приготовленията за кулинарното състезание с антични рецепти. След обед на арената ще излязат гладиаторите, които ще покажат зрелини битки помежду си. Вечерта ще бъде пресъздадена трагедията \"Един ден в дома на Пизон\" от „Gruppo Storico Romano”, една от най-популярните групи за антични възстановки. В програмата ще вземат участие над 200 реенактори от Италия, Румъния, Молдова и България ще участват в тържествения парад по улиците на Свищов. С тях ще бъдат и    виртуозните ездачи от школите \"Багатур\" и \"Пагане\", които ще представят уменията си. В събота след 20.00 ч. ако времето позволи, ще се проведе битката между варвари и римляни с огнени топки. Фестивалът ще продължи до ранния следобед в неделя с още атрактивни демонстрации на древни изкуства, занаяти и спортни игри.   По традиция ще бъдат раздадени награди за популяризиране и опазване на българската култура и история. \"Златен орел\" за популяризиране на българското културно-историческото наследство ще получи певецът Михаил Белчев, който ще изнесе и концерт. Отличието за цялостно опазване на културно-историческото наследство ще бъде връчено на доц. Бони Петрунова, директор на Националния исторически музей.   Организатори на фестивала са община Свищов, Съветът по туризъм и Историческият музей в града. ", "date": "2019.06.06", "title": "Император Нерон става кмет на Свищов"}
{"url": "https://www.monitor.bg:443/bg/a/view/cska-zapochva-ljatnata-podgotovka-s-fenovete-167216", "text": "ЦСКА ще направи нетрадиционен старт на лятната подготовка. Отборът се събира за първа тренировка в неделя от 17 часа на стадион „Българска армия“. По същото време пък ще е и кулминацията на големия фенски турнир по минифутбол между феновете на ЦСКА, който ще се провежда на изкуствените терени пред „Армията“ през целия уикенд. Именно затова ръководството на „червените“ взе решение изцяло да открие за запалянковци и медии дебютното занимание, като се очаква на трибуните да има стотици ултраси. Момчетата от Сектор „Г“ пък се надяват част от футболистите да уважат и приятелския турнир с присъствието си, макар и да не вземат участие в мачлетата. Иначе от ЦСКА оповестиха още един детайл от предсезонната си подготовка. Стана ясно, че тимът ще изиграе контрола с „Локомотив“ (Горна Оряховица) на 18 юни от 11 часа в Тетевен, като с проверката ще бъде сложен краят на българската част от подготовката. След това ЦСКА лети за Австрия, където ще изиграе 4 контроли с далеч по-сериозни съперници.", "date": "2019.06.06", "title": "ЦСКА започва лятната подготовка с феновете"}
{"url": "https://www.monitor.bg:443/bg/a/view/reshetki-za-nepylnoletnite-romi-ubili-minuvach-v-asenovgrad-za-3-leva-167193", "text": "15-годишният Исмаил Асан и с две години по-големият от него Митко Асенов остават зад решетките, реши апелативният съд в Пловдив. Първият е обвинен в убийството на минувача Хайретин Юмер на48 години, извършено с особена жестокост и по особено мъчителен за жертвата начин, а така също и за грабеж. Митко има обвинение за грабежа на борсетата с документи на минувача и телефона му. И двамата поискаха от съда да ги пусне на свобода с мотива, че нямат 18 години и няма да се укрият, но председателят на съдебния състав Милена Рангелова бе категорична: „Извършеното престъпление е колосално тежко и предпоставката за една завишена степен на опасност на Асан е изключително реална. Реално е той да извърши и друго престъпление”. „Те първо ме набиха тримата, а след това аз отидох до човека и го ударих. Той падна, ударил се в камък и умря. Аз не искаше да умре, ама умря. Два пъти го ударих, падна и умря”, се оправда в съда Исмаил. Според свидетели по делото обаче 15-годишният наистина първо е ударил с юмрук в носа минувача. Той е паднал на земята, давейки се в собствената си кръв. Исмаил му взел борсетата с документи и телефона „Нокия”, давайки ги на Митко. Двамата пребъркали падналия мъж и в джобовете му открили само 3 лева. Взели ги и отишли с тях да си купят алкохол. 15 минути по-късно 15-годишният се върнал при жертвата си, решен да я доубие. Започнал да скача с боси крака по главата на Хайретин, след което, за да е сигурен, че непознатият е мъртъв, го удушил. Според аутопсията решаващо за настъпването на смъртта не е продължителното време, през което кръвта от счупения нос се е стичала и е аспирирана от белите дробове. Смъртта на минувача е настъпила от счупената му подезична кост и хрущял, което сочи удушаване. „Беден съм. Нищо не желая от съда, искам да ме пуснат”, се молеше обвиненият в убийството с грабеж Исмаил. По-големият Митко се оправдаваше, че продължава да учи в индивидуална форма на обучение и че работел по строежите, за да купува храна за вкъщи. Според съдебния състав обаче той нищо не е направил, за да спре Исмаил и само е стоял отстрани и е гледал как приятелчето му доубива минувача. Определението на апелативния съд е окончателно и не може да бъде обжалвано.", "date": "2019.06.06", "title": "Решетки за непълнолетните роми, убили минувач в Асеновград за 3 лева"}
{"url": "https://www.monitor.bg:443/bg/a/view/volejbolistkite-padnaha-i-ot-dominikanskata-republika-167196", "text": "България регистрира нова загуба в Лигата на нациите по волейбол при жените. В Банкок момичетата на треньора Иван Петков паднаха с 1:3 (-20, -21, 31, -20) от Доминиканската република и допуснаха деветото си последователно поражение в турнира. В първите две части доминиканките превъзхождаха изцяло българския състав на блокада и в атака. В третия гейм волейболистките ни показа характер, спасиха шест мачбола и на свой ред завършиха успешно разиграване при собствен начален удар, за да спечелят драматично с 31:29. В последния гейм Доминиканската република отново доказа по-голямата си класа, за да спечели с 25:20 за 128 минути при общо седмия си мачбол. Мирослава Паскова беше най-резултатна за България с 20 точки, а Гергана Димитрова добави още 19 точки. Брайелин Мартинес се отличи с 26 точки за победителките. След това поражение България остава на 16-та позиция без нито една записана победа.", "date": "2019.06.06", "title": "Волейболистките паднаха и от Доминиканската република"}
{"url": "https://www.monitor.bg:443/bg/a/view/gorbi-vleze-v-bolnica-167228", "text": "Бившият президент на СССР Михаил Горбачов съобщи, че се намира в болница, където продължава да работи по книгата си. “Аз съм в болница от дълго време. Но използвам и най-малката възможност с помощта и с участието на приятели, за да работя”, каза той. Горбачов добави, че книгата му скоро ще бъде публикувана. През март тази година бившият президент на СССР навърши 88 години.", "date": "2019.06.06", "title": "Горби влезе в болница "}
{"url": "https://www.monitor.bg:443/bg/a/view/i-madona-proplaka-ot-harvi-uajnstijn-167197", "text": "Кралицата на попа Мадона е поредната знаменитост, която обвинява скандалния продуцент Харви Уайнстийн в сексуален тормоз, макар с малко закъснение. Суперзвездата заяви, че подсъдимият към момента мъж бил прекрачил границите и си бил позволил твърде много в отношенията си с нея, предаде Контактмюзик. Певицата си спомни за съвместната им работа във връзка с дистрибуцията на документалния филм за нея от 1991 г. \"Истина или предизвикателство\". \"Харви флиртуваше по един открито сексуален начин с мен, че и нещо повече!\", категорична е тя. \"Неговите аванси ми бяха безинтересни, защото той беше женен мъж. Отдъхнах с облекчение, когато разбрах, че в крайна сметка ще застане пред съда и ще трябва да отговаря за деянията си!\", разказа още Мадона. Въпреки това изпълнителката на Like A Virgin не се зарадвала от низвергването на продуцента от американската киноакадемия и евентуалното му осъждане. Тя е на мнение, че подобно поведение от нейна страна не би било добра карма.", "date": "2019.06.06", "title": "И Мадона проплака от Харви Уайнстийн"}
{"url": "https://www.monitor.bg:443/bg/a/view/samo-2-godini-zatvor-za-sin-ubil-majka-si-167199", "text": "Състав на Окръжния съд в Добрич осъди на 2 години „лишаване от свобода“ 54-годишен мъж за това, че е причинил по непредпазливост смъртта на майка си вследствие на умишлено нанесен зверски побой. Подсъдимият е признат за виновен и по второто му повдигнато обвинение за неизпълнение на заповед за защита от домашно насилие. За всяко от деянията мъжът получи отделни наказания, като съдът определи той да изтърпи по-тежкото от тях - 2 години „лишаване от свобода“ при първоначален общ режим. 54-годишният призна изцяло всички факти и обстоятелства, изложени в обвинителния акт. Подсъдимият и неговата майка живеели в общо домакинство в шабленско село, но отношенията им били влошени и те често се карали. Подсъдимият системно злоупотребявал с алкохол и биел майка си. По тази причина в Районния съд в Каварна било образувано гражданско дело, по което била издадена заповед за незабавна защита от домашно насилие, която задължавала мъжа да се въздържа от насилие спрямо майка си, както и да приближава жилището й и местата за социални контакти и отдих на разстояние не по-малко от 20 метра. Около 19.00 часа на 17 септември 2018 г., след като употребил алкохол, в нетрезво състояние, подсъдимият нарушил заповедта и отишъл до дома на майка си. В двора на къщата започнал да се кара с нея, като й отправил обидни и нецензурни реплики, закани с убийство и й нанесъл побой с множество удари. Заканите и отправените реплики били чути от хора в съседните къщи. Непосредствено след това един от съседите видял, че пострадалата жена лежи на двора в безпомощно състояние. Опитал се да я свести, след което извадил телефона си, за да потърси лекарска помощ, но подсъдимият му попречил, като започнал да го дърпа и блъска. Тогава съседът отишъл до магазин в селото, където разказал за случилото се и бил подаден сигнал на телефон 112. Жената била транспортирана с линейка до Спешно отделение в Добрич в много тежко състояние. На следващия ден била приета за лечение в Клиника по неврохирургия във Варна, където на 2 ноември 2018г. починала вследствие на тежка черепно-мозъчна травма. Постановената от Окръжния съд присъда подлежи на обжалване и протест в 15-дневен срок пред горната съдебна инстанция. Мъжът е осъден да плати и направените по делото разноски в размер на 2287.20 лева.      ", "date": "2019.06.06", "title": "Само 2 години затвор за син, убил майка си"}
{"url": "https://www.monitor.bg:443/bg/a/view/sled-publikacija-v-monitor-toplofikacija-ottegli-iska-si-167206", "text": "Плевенската топлофикация е оттеглила иска си срещу братята Драгомир и Симеон Симеонови и делото в съда там е приключило, съобщи за „Монитор” вещото лице по случай Поля Димитрова. Това е един от малкото случаи със щастлив край за абонати, когато монополно топлофикационно дружество отстъпва. Друг подобен е имало в Пловдив преди време. Както „Монитор“ писа, местното дружество е пуснало двойна фактура за имота на братята. Първоначално искът е бил за 10 години назад и на стойност около 18 бона. Едва след напомняне за наличието на давностен срок сумата е била намалена чувствително. За Драгомир и Симеон Симеонови, е известно, че не са станали доброволно абонати на парното. Имотът им, намиращ се най-скъпото място в Плевен, реституиран след 1990 г., е бил топлофициран без тяхно съгласие по време на соца след конфискацията му от комунистическата власт. Според Поля Димитрова подобни случаи са възможни заради слабости в наредбата за топлоснабдяването и текстовете Закона за енергетиката. По думите й, нерядко става дума и за работа през пръсти от страна на експерти в дружествата или на топлинните счетоводители. „Трябва да се спазва германският принцип, че когато става дума за пари, трябва три пъти да се пресмята и веднъж да се каже“, каза тя.", "date": "2019.06.06", "title": "След публикация в „Монитор” топлофикация оттегли иска си"}
{"url": "https://www.monitor.bg:443/bg/a/view/djystin-bijbyr-vdiga-svatbeno-tyrjestvo-prez-septemvri-167192", "text": "Любимецът на тийнейджърките Джъстин Бийбър и любимата му Хейли Болдуин вдигнаха тайна сватба миналата година и възнамеряват да я отпразнуват официално през септември. Изборът на месец не е случаен – тогава ще е минала точно една година от както получиха брачното си свидетелство. За плановете на семейство Бийбър съобщи сестрата на булката - Алая Болдуин. По нейни думи обаче при младата двойка нищо не е сигурно и е възможно и ново поредно отлагане на церемонията. Нерешителността на певеца и нежната му половинка дължи на психичното здраве на Джъстин, който се бори с депресивното си състояние от месец февруари. Когато той бъде сигурен, че е стъпил здраво на краката си, тогава ще се организира и тържеството.", "date": "2019.06.06", "title": "Джъстин Бийбър вдига сватбено тържество през септември"}
{"url": "https://www.monitor.bg:443/bg/a/view/adrian-andreev-se-otkaza-na-rolan-garos-167208", "text": "Изцяло приключи българското участие на Откритото първенство на Франция „Ролан Гарос“ за 2019 г. Представителят ни при юношите Адриан Андреев отпадна на осминафиналите, след като при резултат 6:7(5), 3:5 се отказа в двубоя си срещу американеца Тоби Алекс Кодат. На този етап не е известна конкретната причина за решението на българина, поставен под №4 в схемата, но по всяка вероятност става въпрос за контузия. Двубоят между двамата започна в сряда, но при 4:4 гейма в първия сет беше прекъснат и впоследствие отложен за днес заради проливния дъжд над Париж. Преди това Андреев беше записал две победи на единично в два сета. В надпреварата на двойки той отпадна на старта.", "date": "2019.06.06", "title": "Адриан Андреев се отказа на „Ролан Гарос“"}
{"url": "https://www.monitor.bg:443/bg/a/view/vsjaka-treta-italianka-kryshka-167190", "text": "Около 33 на сто от италианките или всяка трета от жителките на Апенините изневерява на половинката си. Става дума за близо 10 млн. пълнолетни жени, които са омъжени или си имат постоянен партньор. До този извод стигнаха италианските медии, които анализираха данните от статистическо проучване по поръчка на известен сайт за извънбрачни връзки. „Обикновено италианките изневеряват, когато връзката с партньора престава да функционира както емоционално, така и сексуално, след което те лесно мотивират кръшкането си“ – обясни на в. „Кориере дела сера“ президентката на Италианската федерация по научна сексология Роберта Роси. Но според видната специалистка по полови проблеми констатацията се отнася за около половината жени между Алпите и Сицилия, тъй като останалите изневерявали просто защото били привличани физически и сексуално от друг мъж, влюбвайки се страстно в него. Долу горе до същото заключение водят и социологическите данни от цитираното проучване, според което 53 на сто от италианките се хвърлят в прегръдката на друг, тъй като тази на партньора им вече не е достатъчно силна. Другите пък му слагали рога, тъй като хлътвали до уши по колега на работното място, по случайно срещнат симпатичен самец или дори по общ семеен познат. Интересното е, че пак според социолозите не са никак малко онези жителки на Апенините, които редовно кръшкат „мисловно“ на половинките си. Така например 48 на сто от италианките си представят, че правят секс с друг мъж, докато над тях или под тях е собствената им половинка. Някъде към 30 на сто от жените на Ботуша, неизверили физически нито веднъж на съпруга си, обаче са се целували с друг. В същото време расте едва ли не в геометрична прогресия броят на онези дами, които омъжени или не, се захласват по виртуалния секс. Докато само преди пет години броят им е бил съвсем малък, то сега 22 на сто от тях редовно завързват „чат-флиртове“. А 14 на сто не се колебаят да се впуснат в т.нар. секстинг или простичко казано в компютърна оргия чрез хард–снимки, саморъчно порно видео и т.н. Но въпреки развихрянето им в свободния секс, италианките имат какво да наваксват, тъй като те кръшкат в съотношение 1:3, а италианците вече са преминали границата на 1:2 или за половината от тях забежката отдавна е нещо съвсем, съвсем нормално.", "date": "2019.06.06", "title": "Всяка трета италианка кръшка "}
{"url": "https://www.monitor.bg:443/bg/a/view/boljarcheta-izobretiha-platnohodka-s-ventilator-167198", "text": "Ученици от Велико Търново спечелиха награди в международния ученически конкурс “Демонстрационни и лабораторни пособия за кабинетите по физика и компютъризиран експеримент за естествени науки и техника”. Конкурсът се проведе на 1 юни във Физическия факултет на СУ “Св. Климент Охридски”. Деветокласниците Виктор Баджоров, Симеон Цветков и Мартин Несторов от Частна професионална гимназия “АК - Аркус” спечелиха второ и трето места в категорията за демонстрационни пособия и уреди в гимназиален етап. Добре се представи и Бетина Маринова, която получи сертификат за участието си. Децата реализираха своите проекти под ръководството на своя учител по физика г-жа Грета Георгиева и успяха да се преборят със своите връстници в оспорваната надпревара за призовите места. За наградите претендираха представители на училища с традиции в областта на природните науки като Националната природо-математическа гимназия, Софийската математическа гимназия, престижния Италиански лицей в Горна баня, а също и гости от Босна, Херцеговина и Македония. Младите изобретатели от американския колеж във Велико Търново работиха върху проектите си в продължение на три месеца, като преминаха през всички етапи на творческия труд – от неуспеха до работещия модел и признанието. Виктор и Симеон представиха действащ макет на камион със стенд за изпитване на страничната му устойчивост. С негова помощ се показва влиянието на височината на центъра на тежестта върху устойчивостта на автомобила и допълнително може да се използва за лабораторно измерване на моментна и средна скорости на движението. Постановката на Мартин е платноходка, задвижвана от вентилатор, която служи за  демонстриране на третия закон на Нютон и уравновесяването на силите.  Опитната постановка на Бетина беше махало на Галилей, с което се показва изпълнението на закона за запазване на енергията. Организатор на XIX издание на конкурса е Софийският клон на Съюза на физиците в България, със съдействието и спонсорската помощ на Фондация \"Теоретична и изчислителна физика и астрофизика\" (TCPA Foundation), Американска фондация за България, Мусала софт - компания в сферата на софтуерните услуги,  както и домакините от Физическия факултет на Софийски университет „Св. Климент Охридски”. Тази година учениците демонстрираха както постановки за физични явления, така и уреди с по-приложна  инженерна ориентация. Имаше и такива, които демонстрират как може да се използва компютър във физичния експеримент. Основните критерии на журито бяха уредите да са практически приложими в обучението и да са добре аргументирани от създателите си. Според регламента на конкурса, уредите, изработени от учениците, остават за кабинета по физика на училището и ще се използват в учебния процес.    ", "date": "2019.06.06", "title": "„Болярчета” изобретиха  платноходка с вентилатор"}
{"url": "https://www.monitor.bg:443/bg/a/view/rozoberyt-tazi-godina-prikluchva-s-niski-dobivi-167181", "text": "Тази година розоберът в района на Карлово и Сопот приключва с ниски добиви и неизвестна крайна цена за производителя. Това каза Зара Клисурова, председател на Съюза на производителите на етерично-маслени култури. Тя отбеляза, че през цялото време беритбата е била съпътствана от липса на работна ръка и поредици от трудности, в това число проливни дъждове и градушки. По думите на Клисурова пред БТА за първи път тази година розовият цвят се изкупува срещу авансово заплащане, като никой не знае кога и колко ще бъде доплащането до крайната цена. Според нея това е необичайна практика, различна от минали години, когато се е знаело във всеки един момент на каква цена се изкупува розовият цвят. В момента розопроизводителите получават от 1,20 лева до 2,20 лева за килограм, като крайната цена ще бъде обявена от розопреработвателите след приключване на изкупната кампания. Очакваме бързо да се изплати разликата между аванс и реална цена и да няма производители като миналата година, да не си получат парите. В подбалканския регион - Карлово, Калофер, Сопот и селата Богдан, Климент, Каравелово много хора все още не са получили парите си за реколтата от 2018 година, добави Клисурова.  Предполагам, че в момента розопреработвателите засичат рандеманите и на тази база ще формират себестойността на розовото масло и оттам и цената, която ще могат да платят, добави Зара Клисурова. В зависимост от реколтата, килограм масло може да се получи от 3 тона, 3,5 тона или 4 тона розов цвят, но до момента информацията е, че рандеманът тази година не е добър и необходимият цвят надхвърля 4 тона. Като причина тя посочва лошите климатични условия - резките застудявания, сухата зима, които причиняват стрес в растението. Като неблагоприятни за розата са и честите и обилни дъждове и градушките, които са унищожили първите пъпки. В тази връзка Клисурова очаква доплащането да бъде между 2,50 лева и 3,00 лева на килограм цвят, което по думите й е разумна цена.  Независимо от трудностите всяка година, в това число и тази, има много нови розови насаждения. Розоварните в региона са достатъчни, въпреки че има пикови моменти, в които не могат да усвоят розовия цвят, коментира Клисурова. Тя припомни, че тази година се отличава и с много къс период на розобера - около 15 дни, който започна от 14 до 20 май за различните масиви и ще приключи в рамките на една седмица. Като сравнение тя посочи, че е имало години, в които розоберът е бил почти 30 дни, а тази година розите са преминали необичайно бързо.  Липсата на работна ръка този сезон според нея не е свързано със заплащането, което е по един лев на набран килограм цвят и така е било и предходната година. По думите й причините могат да бъдат различни - от това, че не им се работи на хората до там, че явно имат достатъчно пари и нямат нужда от допълнителни доходи. Липсват и кандидати за този вид работа и от Бюрата по труда, откъдето не могат да изпълнят заявките на розопроизводителите за хора. В някои населени места обаче, тази година липсата на местна работна ръка се компенсира от граждани на Молдова, които пристигат специално за това на големи групи. Явно, коментира Клисурова, занапред ще разчитаме на вносна работна ръка за розобера.  Тази година земеделските стопани отчитат и ниски добиви на розов цвят, които са в рамките между 200 и 400 килограма от декар. В други години добивите са достигали до 700 кг, а при добри стопани са се набирали и 1000 килограма от декар, твърди тя.  Зара Клисурова очаква времето да се смили и да има добри климатични условия поне по време на прибирането на лавандулата. За разлика от розата, която се бере сутрин рано, при роса, за лавандулата се изчаква слънчево време, за да се започне жътвата. Изкупуването на лавандулата се извършва на ишлеме, а заплащането - на база получените килограми лавандулово масло. Миналата година цените са били добри - 250 лева на килограм масло, а тази година зависи от времето - кога ще спрат дъждовете и ще има ли силно слънце по време на жътвата.", "date": "2019.06.06", "title": "Розоберът тази година приключва с ниски добиви "}
{"url": "https://www.monitor.bg:443/bg/a/view/ministyr-kralev-i-kmetyt-na-pazardjik-dadoha-start-na-remonta-na-stadiona-v-grada-167182", "text": "Щастлив съм да присъствам на този важен момент от историята на клуба, този обект е много интересен, защото е пример, че когато институциите работят ръка за ръка, нещата се получават. Надявам се този обект да бъде добра основа за развитието на футбола в Пазарджик. Това заяви в Пазарджик спортният министър Красен Кралев, който заедно с кмета на общината Тодор Попов дадоха старт на ремонта на градския стадион“ Г.Бенковски“. Министърът поздрави присъстващите за влизането на мъжкия отбор на „Хебър“ в професионалния футбол след 12-годишна пауза. „Искам да поздравя отбора за това, че имаше наистина впечатляващо представяне в Югозападната трета лига и съвсем заслужено намери мястото си при професионалистите. Радвам се, че децата тук могат да достигнат мечтите си и да успеят да стигнат до най-големите върхове в любимия спорт“, подчерта още министър Кралев и пожела ремонтът да върви по план, за да може почитателите на най-популярната игра да се наслаждават на мачовете от професионалния футбол. Стадион  „Георги Бенковски“ гр. Пазарджик е изграден през 80-те години на миналия век, като до момента е претърпял някои частични ремонти, но общото му състояние не е добро. Стадионът разполага с писта за лекоатлетически бягания и съоръжения за други лекоатлетически дисциплини, футболен терен с естествена тревна настилка. Теренът има дренажна и поливна система, които са в лошо състояние. Сградата към стадиона бе скоро ремонтирана със средства на общината. Кметът на Пазарджик Тодор Попов обясни, че до края на следващата година или до началото на сезон 2020 – 2021 в града ще има модерен завършен стадион. Обновяването на съоръжението се планира да се осъществи в два етапа, като първият включва изграждане на централна трибуна в сектор А с козирка, поливна система и рекултивиране на футболен терен, а вторият- изграждане на трибуни, странично на централната на сектор А.Общата цена за цялостната реконструкция възлиза на 1 556 616 лв., като 1 200 000 лв. са от републиканския бюджет с решение на Министерски съвет, а останалите средства са от бюджета на община Пазарджик. Проектът предвижда в А сектор да има 1100 седящи места. Догодина ще се обновят и следващите трибуни, с общински средства от капиталовите разходи на общината, ще се ремонтират външните тоалетни.", "date": "2019.06.06", "title": "Министър Кралев и кметът на Пазарджик дадоха старт на ремонта на стадиона в града"}
{"url": "https://www.monitor.bg:443/bg/a/view/car-lyv-se-objavi-v-podkrepa-na-jivotnite-v-afrika-167195", "text": "Царят на джунглата се завръща! Малко повече от месец преди световната премиера на дългоочаквания римейк на обичаната от поколения деца анимация „Цар Лъв“, от „Дисни“ публикуваха нови кадри и постери за предстоящото заглавие, които дават отговор на въпроса ни как биха изглеждали Симба, Муфаса, Тимон и Пумба, ако можехме да ги срещнем в реалния живот. Изградени, благодарение на компютърните ефекти, те ще бележат големия екран и у нас на 19 юли, а жителите на джунглата поемат и своя благотворителна кауза в подкрепа на животните в Африка. Кампанията Protect the Pride на „Цар Лъв“ се фокусира върху защитата и възстановяването на лъвските популации и местообитанията, от които се нуждаят. От „Дисни“ са направили дарение в размер на повече от 1,5 милиона долара на Фонда за възстановяване на дивите животни (WCN), като се очаква сумата да продължи да расте, като към инициативата се включат и останалите партньори на „Цар Лъв“. От екипа на филма уточняват още, че от времето на премиерата на анимацията преди 25 години Африка е изгубила точно половината лъвове на територията си, а оставащите към днешна дата са само 20 000. Режисьор и сценарист на „Цар Лъв“ е създателят на „Книга за джунглата“ Джон Фавро, който е и част от продуцентския екип заедно с Джефри Силвър и Карън Джилкрист.", "date": "2019.06.06", "title": "„Цар Лъв“ се обяви в подкрепа на животните в Африка"}
{"url": "https://www.monitor.bg:443/bg/a/view/na-budjetna-komisija-subdijata-za-partiite-1-lev-ot-1-uli-167191", "text": "От 11 лева на 1 лев за действителен глас става държавната субсидия за партиите и коалициите в НС и тези с над 1% на последните парламентатни избори, като това ще важи от 1 юли 2019 година. Това гласуваха на първо четене депутатите в бюджетната комисия с актуализация на бюджета за тази година. Предложението бе одобрено с 10 гласа \"за\" на ГЕРБ и патриоти, 1 глас \"против\" от ДПС, а депутатите от БСП не участваха в гласуването, въпреки че бяха на заседанието на ресорната комисия.  В мотивите е записано, че за периода от 1 ануари до 30 юни размерът на субсията е 11 лева, а от 1 юли до 31 декември ще бъде по 1 лев. Така средногодишно сумата за действителен глас за 2019 година ще бъде 6 лева.  В аргументите си от финансовото ведомство изтъкват, че разходите за субсидии за партиите в последните две тримесечения на годината ще бъдат едва 1,46 млн. лева. Икономията за второто полугодие на 2019-та от свиването на парите от 11 на 1 лев пък ще е в размер на 14,6 млн. лева. Занапред пък средногодишно спестените средства ще са малко над 29,2 млн. лева. По време на дебатите в комисия управляващи и опозиция взаимно се обвиняваха в див популизъм. Очаквано от ГЕРБ защитиха предложението, а спред шефката на бюджетната комисия Менда Стоянова \"дивият популизъм\" на БСП нагнетило общественото мнение по темата и сега от ГЕРБ били лъжни да отговорят на него. Патриотите на свой ред пък заявиха, че трябва да има други източници на финансиране или поне безплатно време в медиите по време на кампаниите. БСП пък направиха алтернативно предложение - от 3 юни всички натрупани депозити на партиите, които не са похарчени, да се върнат в бюджета. Йордан Цонев от ДПС пък заяви, че предложението е популистко и ще бъде с много тежка цена  за българската демокрация, а партиите и коалициите ще станат зависими от олигарси и сенчести бизнесмени. Цонев поясни, че на практика така субсидиите се зануляват и не могат да приемат това заради една грешка в закона или неговото тълкуване. \"Не са виновни изпълнителната власт или финансовото министерство, че има такова законодателно недоразумение. Това, което се предлага, е популизъм\", каза Цонев. Иначе от движението одобряват идеята спестените пари да отидат за изграждане на детски градини , доволни са и че управлявщите се замислят и за свиване на ДДС-то върху книгите. ", "date": "2019.06.06", "title": "На бюджетна комисия: Субсидията за партиите 1 лев от 1 юли (ОБНОВЕНА)"}
{"url": "https://www.monitor.bg:443/bg/a/view/prodyljava-vtora-obrabotka-sreshtu-kyrleji-i-komari-vyv-varna-167180", "text": "Продължава втората за годината обработка против кърлежи на терени с обществено значение на територията на община Варна, съобщи Антоанета Тончева, директор на ОП „Дезинфекция, дезинсекция и дератизация“. В периода от 10 до 28 юни повторно ще бъдат обработени дворовете на детските ясли и градини. Всички третирания ще се провеждат в предиобедните часове, като дворовете на детските и учебни заведения ще се обработват след предварително уведомяване на директор или друго отговорно лице. Използваните биоциди са предназначени за битова употреба и са микрокапсулирани, с ниска токсичност. Третираните площи ще се обозначават с предупредителни табели. В периода от 13 до 25 май за втори път против кърлежи бяха обработени Морска градина и парковете в Аспарухово, Младост, Възраждане, Владиславово и парк „Елин Пелин“, заяви още Тончева. Дезинсекцията против комари в големите паркове ще се извършва при подходящи климатични условия в ранните утринни или късните вечерни часове  в периода от 6 до 14 юни.  ", "date": "2019.06.06", "title": "Продължава втора обработка срещу кърлежи и комари във Варна"}
{"url": "https://www.monitor.bg:443/bg/a/view/djejmi-foks-vryshta-zoro-na-goljam-ekran-167183", "text": "Джейми Фокс отново ще се прицели във върха на световния боксофис под шапката на Джанго (от „Джанго без окови“). Шест години след като режисьорът Куентин Тарантино се окичи с „Оскар“ с за най-добър сценарий, той отново се завръща към продукцията. Информацията все още не е потвърдена официално нито от автора на „Криминале“, нито от Sony, които заместиха компанията на Харви Уайнстийн от позицията на партньори на Тарантино. Въпреки това, в средите се шушука, че Джерод Кармайкъл вече налива основите на сценария. Твърде вероятно е самият режисьор също да се заеме с писането на диалозите, както направи и за „Джанго без окови“. Този път – според информация на Collider, сюжетът ще срещне Джанго с друг любимец на киноманите – Зоро. Двамата се запознават няколко години след събитията от „Джанго без окови“, като се предполага, че ще обединят усилия в името на голямото добро. Все още не е ясно кой актьор ще сложи маската на Зоро. Последният път, в който героят бе на голям екран, бе през 2005 г. за „Легендата на Зоро“, където персонажът бе изигран от Антонио Бандерас. Междувременно феновете на Тарантино предполагат, че за „Джанго без окови 2“ той ще остави режисьорските задължения на свой колега, а самият той ще бъде сред продуцентите. Причината за спекулациите е изказването на кинодееца, че смята да остави кариерата си на трупчета след десетия си филм. Към момента той е в процес на промотиране на деветото си заглавие - „Имало едно време в Холивуд“, чиято световна премиера бе в Кан. Това провокира мнозина да предположат, че Тарантино ще подбере внимателно последната си кино рожба.", "date": "2019.06.06", "title": "Джейми Фокс връща Зоро на голям екран"}
{"url": "https://www.monitor.bg:443/bg/a/view/sydyt-reshava-dali-da-ostavi-v-aresta-evgenija-baneva-167185", "text": "Апелативният спецсъд ще гледа мярката на Евгения Банева. Магистратите отложиха за четвъртък решението дали да я пуснат от ареста, след като миналата седмица назначиха съдебно-медицинска експертиза. “Експертизата е проверка на два здравословни проблема на Банева, които изискват двама различни специалисти, затова съдът допусна двойна експертиза. Единият ще бъде невролог, другият ще бъде ендокринолог”, каза тогава адвокатът й Татяна Дончева. Семейството бизнесмени Николай и Евгения Баневи бяха предадени от френските власти на разследващия екип от Специализираната прокуратура на 6 декември 2018 г. Те са в ареста по обвинение за участие в организирана престъпна група за данъчни и длъжностни престъпления и пране на пари.", "date": "2019.06.06", "title": "Съдът решава дали да остави в ареста Евгения Банева "}
{"url": "https://www.monitor.bg:443/bg/a/view/dojivoten-zatvor-za-smyrtta-na-85-pacienti-v-germanija-167184", "text": "Доживотен затвор за бивш медицински брат в Германия, който е признат за виновен за убийството на най-малко 85 пациенти, информират АП и ДПА. Съдът в Олденбург наложи присъдата на 42-годишния Нийлс Хьогел и подчерта \"особената сериозност на престъпленията\", за да се гарантира, че няма да излезе от затвора след стандартните 15 г. Нийлс Хьогел инжектирал подбрани пациенти с лекарства, които са довели до сърдечна недостатъчност или други усложнения, за да може да се опита да ги стабилизира, с което е целял да впечатли колегите си с уменията си. Убийствата са извършени, докато Хьогел е работил като медицинска сестра в две болници в Северозападна Германия от 2000 до 2005 г. Хьогел беше обвинен в 100 убийства. Той е оправдан по 15 обвинения. Хьогел призна за 43 убийства. 42-годишният се извини в края на продължилия седем месеца процес. Хьогел беше признат за виновен по две обвинения в убийство на пациенти през 2015 г. Той в момента излежава доживотна присъда в Олденбург.", "date": "2019.06.06", "title": "Доживотен затвор за санитар, предизвикал смъртта на 85 пациенти в Германия"}
{"url": "https://www.monitor.bg:443/bg/a/view/apelativnijat-specsyd-reshava-za-aresta-na-marinela-arabadjieva-167187", "text": "Апелативният спецсъд ще гледа мярката за неотклонение на Маринела Арабаджиева. Магистратите ще заседават по жалба на Арабаджиева, след като миналата седмица спецсъдът я остави в ареста, като взе за нея най-тежката мярка за неотклонение „задържане под стража”. Решението на съда не е окончателно. Съпругата на бизнесмена Ветко Арабаджиев бе екстрадирана от Испания на 30 май. Непосредствено след пристигането ѝ в София, тя бе привлечена към наказателна отговорност, бяха ѝ предявени обвинения. На проведения разпит тя отказа да дава обяснения.", "date": "2019.06.06", "title": "Апелативният спецсъд решава за ареста на Маринела Арабаджиева "}
{"url": "https://www.monitor.bg:443/bg/a/view/kitaj-razdade-pyrvite-licenzi-za-5g-167189", "text": "Първите собственици на държавни лицензи бяха „China Telecom“, „China Unicom“ и „China Mobile“, основните мобилни оператори в страната, както и китайската „Media Corporation“, която включва „China Radio International“, Китайската централна телевизия и „People’s Radio Central“.   “На 6 юни Министерството на промишлеността и информационните технологии на Китай издаде търговски лицензи на четири компании за предоставяне на телекомуникационни услуги на мобилна мрежа от пето поколение”, се казва в изявлението. През декември миналата година Министерството на информацията и промишлеността на Китай издаде лицензи на „China Telecom“, „China Unicom“ и „China Mobile“ да използват тестови честоти за 5G мрежата. 5G ще позволи на потребителите да обменят информация в реално време със скорост над 10 Gbit в секунда, което е 30 пъти по-бързо, отколкото в 4G мрежите./БГНЕС", "date": "2019.06.06", "title": "Китай раздаде първите лицензи за 5G"}
{"url": "https://www.monitor.bg:443/bg/a/view/bobi-vaklinov-vyzrodi-star-hit-video-167188", "text": "Репортерът на „Господари на ефира“ Боби Ваклинов отново изненада с музикален проект, като този път възроди стария летен хит на Pachanga от 2006 година – Loco. В песента „Луда“ той партнира на певицата Валентина, а вариантът е записан след официалното одобрение от страна на създателите. „Преговорите се случиха благодарение на Камен Спасов, който като един класически гуру на музикалния шоубизнес Свърза се с тях, представи проекта и се заехме с реализацията.“, разказва Валентина. След като чуват демото, правоносителите на песента много бързо дават своето позитивно „да“ и „Луда“ започва да се пече на местна почва под режисурата на Стефан Маринов, аранжимента на Георги Желев и миксирането на Мага Алиев. Текстът е дело на Монти и на самия Боби Ваклинов. Валентина неслучайно се спира на телевизионния водещ за партньор в проекта. Боби, когото зрителите свързват със златния скункс, вече е популярен и в амплоато си на рапър. Двамата признават, че се чувстват чудесно заедно, като Валентина харесва в него „излъчването на мачо, съчетано със слънчевия характер и позитивно послание в римите му“, а Боби открива в нея „перфектния професионалист, който до момента липсва в българския шоубизнес“.", "date": "2019.06.06", "title": "Боби Ваклинов възроди стар хит (ВИДЕО)"}
{"url": "https://www.monitor.bg:443/bg/a/view/sedmoklasnicite-kandidatstvat-za-gimnazija-izcjalo-onlajn-167168", "text": "499 паралелки за заложени в план - приема след седми клас. Седмокласниците могат да избират между 1446 професионални (57%) и 1053 профилирани паралелки. Това обяви зам. - министърът на образованието и науката Таня Михайлова. Още по темата: Седмокласниците кандидатстват за гимназия изцяло онлайн От всички заявени паралелки 149,5 са в дуално обучение. Михайлова обясни, че броят им е съизмерими със съществуващите и това говори, че се подобрява връзката с бизнеса.  162 паралелки пък са защитени. Те са в профили, свързани със селското стопанство, енергетика, транспорт. 416 пък са заложените паралелки с очакван недостиг. Те са свързани с машиностроене, транспорт, хранителна и текстилната промишленост, енергетиката и електротехника. Това е грабнакът на икономиката, зависи Михайлова. В 18 общини пък има изцяло нови професии. Те са в общо 62 паралелки. Образователният министър Красимир Вълчев допълни, че  са обявените места общо 64 600 места във всички 2499 паралелки. Те са с около 2400 повече от учениците, които трябва да се явят на национално външно оценяване. Вълчев обясни още, че няма училище, в което план-приемът да е намален с повече от една паралелка.  Той подчерта, че приемът трябва да съобразен и със спецификите на района- и посочи, че има такива, в които е по-развит туризмът, а в други различни индустрии. ", "date": "2019.06.06", "title": "Седмокласниците кандидатстват за гимназия изцяло онлайн"}
{"url": "https://www.monitor.bg:443/bg/a/view/edinodushno-partiite-shte-vryshtat-nadvzetite-subsidii-167170", "text": "Партиите ще трябва да върнат надвзетите субсидии от 2016 година досега. Това гласуваха единодушно със 170 гласа \"за' депутатите в парламента като одобриха на първо четене поправките в Закона за политическите партии. С промяната изрично се записва как ще се изчислява сумата и да няма съмнения, че партиите ще получават пари само за действителните гласове, дадени за тях на последните парламентарни избори. Сумите няма да се връщат накуп от формациите, а ще им бъдат приспадани от бъдещите субсидии. Разбира се, има и изключение. Когато има недостиг или липса на такива траншове от държавата, сумата се възстановява от съответната партия. До това се стигна, след като преди няколко седмици стана ясно, че вместо по 11 лева на глас, партиите са получили по 13,23 лева. В последствие се оказа, че това е неправилно тълкуване на в закона, с който се позволява преразпределяне на всички действителни гласове, дадени и за партиите под бариерата и дори от квадратчето „Не подкрепям никого“. По време на дебатите БСП и ГЕРБ си размениха взаимни упреци как се е стигнало до казуса. БСП отново поискаха оставката на финансовия министър Владислав Горанов, а Крум Зарков обясни, че ефектът от всичко това е перверзен. Социалистите обвиниха ГРБ, че се опитват да заметат проблема и да изкарат БСП виновно. БСП не е пазител на държавната хазна, аргументира се червеният депутат Филип Попов. ГЕРБ пък атакуваха социалистите, че те са взимали парите, разпределени от МФ, без да възразят от по-големия размер. Шефката на бюджетната комисия Менда Стоянова обясни, че това преразпределение на действителните гласове е още от 2001 година. От думите й обаче стана ясно, че проблемът се задълбочава, когато през 2016 година в поправките в ИК се вкарва и квадратчето „Не подкрепям никого“, което също се брои за действителен глас. Тогава в преходни и заключителни разпоредби се прави промяна, която гласи, че общата сума за партийните субсидии се определя всяка година в бюджета в зависимост от действителните гласове за партиите и коалиции, участвали на последните избори. Тя обясни, че така става дума за всички партии и коалиции. По думите й, за да е нямало съмнения за кои формации става дума, е трябвало изрично уточнение, че се взимат не всички действителни гласове на вота, а само тези на партии в НС и тези с над 1%. В крайна сметка, тя обясни, че няма нарушаване на закона, а определи казуса като „техническа грешка“, като не са били изключени действителните гласове от „Не подкрепям никого“. По думите й повечето от тях са били подадени на последните избори.", "date": "2019.06.06", "title": "Единодушно: Партиите ще връщат надвзетите субсидии"}
{"url": "https://www.monitor.bg:443/bg/a/view/sedmata-zlatna-lipa-otide-v-minaloto-167173", "text": "„Събития като  „Златната липа“ извисяват духовно жителите на Стара Загора повече отколкото това правят магистралите!“, с тези лаконични думи благодари за наградата от седмото издание на  кинофестивала за съвременно европейско кино режисьорът на „Ага“  Милко Лазаров, който получи приза от председателя на журито Илиан Джевелеков по време на стилна церемония в залата на държавната опера в сряда вечерта. Това е поредната награда за сагата, разказваща една простичка човешка история в условията на близката до Полярния кръг република Саха, по позната като Якутия.96-минутната лента е заснета за по-малко от два месеца при далеч по минусовите температура от камерата на оператора Калоян Божилов по сценария на Лазаров и Симеон Венциславов. В главните роли на Нанук /считан от инуитите за повелител на лова/ и Седна / инуитската богиня на морското дъно/ участват заслужилият актьор на република Саха Михаил Апросимов /69 г./ и натуршчицата Феодосия Иванова. Появяващата се на самия финал  тяхна дъщеря Ага е поверена на Галина Тихонова, която има епизидочни появи в киното, но това не пречи на фестивала за арктически филми м.г. в Чукотка „Ага“ да бъде предпочетен за големия приз „Златен гарван“ . Очаквано наградата за най-добро изпълнение на мъжка роля отиде при Михаил Апросимов /Нанук/, тя бе връчена от руската актриса и член на международното жури Анна Попова и ще бъде отнесена в далечна Якутия от съпродуцентът на „Ага“ Веселка Кирякова. Изпълнителният директор на „Златната липа“ Магдалена Ралчева ще пътува за Исландия, за да връчи приза за най-добра режисура на Бенедикт Ерлингсон във филма „Жена на война“, а отличието си за женска роля в същия филм Халидора Геирхартсдотир ще посрещне на свой терен режисьора Костадин Бонев /“Вапцаров. Пет разказа за един разстрел“./ за да получи плакета си. Бившият председател  на СЕМ Мария Стефанова пък ще зарадва създателя на унгарския „Залез“ Ласло Немеш с превърналия се в традиция приз от името на Съюза на българските филмови дейци, плакетът връчи роденият в Иран, но работещ в Канада  Али Джаберансари. „Поздравявам всички киномани от Стара Загора за това, че вече седем години са домакини на този бутиков фестивал, който дава възможност да бъдат гледани уникални филмови заглавия от най-новото време. Пазете го, дано да няма от какво!“, пожела на изпроводяк Костадин Бонев,а Магдалена Ралчева обеща все така да „върви срещу течението“ и да умножава броя както на заглавията /над 300 до сега в седемте издания/ така и на зрителите, които надхвърлиха 100 000. По думите й :часът и мястото на следващото, осмо издание на „Златната липа“ са известни- през юни 2020 –а в Стара Загора!", "date": "2019.06.06", "title": "Седмата „Златна липа“ отиде в миналото"}
{"url": "https://www.monitor.bg:443/bg/a/view/v-sliven-izverg-trepe-kotki-i-gi-ostavja-do-pazar-167172", "text": "Неизвестен убиец на котки издирват полицаите от Сливен след сигнал от 41-годишна жена, която се натъкнала на торба с трупчетата на 6 животинчета, захвърлена в близост до пазара в квартал „Дружба“. Сигналът е бил подаден към 9, 00 часа на 5 юни, при оглед на мястото униформените установили, че в торбата има наскоро родила женска и малките й, които са били убити по особено мъчителен начин – удушени са със сезал, след което са размазани с твърд предмет главите на животинчета. В съседство с торбата полицаите намери още две трупчета на котки, чийто смърта е настъпила по аналогичен начин. Назначена е ветеринарна експертиза. Образувано е досъдебно производство по чл.325б ал.1 от НК, от местното РУ „Полиция“ се обръщат с молба за съдействие.Това не е първият случай за нехуманно отношение към животните припомнят жителите. На 13 февруари бе подаден сигнал от жител на квартал „Речица“ за негов 55-годишен съсед, бивш военен, който си устроил забавление като стрелял с въздушна пушка от терасата на апартамента и ранил две котки. Животинчетата бяха спасени след намесата на ветеринарен лекар, отнето е било оръжието.В началото на април имаше и друг сигнал за стрелба по кучета в същия краен квартал.  ", "date": "2019.06.06", "title": "В Сливен изверг трепе котки и ги оставя до пазар"}
{"url": "https://www.monitor.bg:443/bg/a/view/asfaltirat-i-malkite-ulici-vyv-varna-167176", "text": "Започна работа по рехабилитация на по-малките улици във Варна. Възложени за изпълнение са ремонти в петте жилищни района на града, с цел отстраняване на проблемни участъци по пътните артерии, съобщиха от общинската дирекция „Инженерна инфраструктура и благоустрояване“. В най-големия район „Приморски“ са планирани ремонти по над 80 пътни отсечки, част от които са в районите на Цветния квартал, бул. „Левски“, Евксиноград, местността „Ален мак“, „Виница“, улиците „Подвис“, „Джеймс Баучер“, „Цар Асен“, „Емине\", „Карамфил“, „Янко Славчев”, „Петър Попов\", „Боян Бъчваров\" и други. Рехабилитация на пътната инфраструктура се извършва в централния район „Одесос“, където са възложени за изпълнение около 11 000 квадратни метра, а дейностите предстоят по улиците „Кракра“, локалното платно на бул.  „Владислав Варненчик“, между ул. „Патриарх Евтимий\" и бул.  „Васил Левски“, улиците „Цар Асен“, „Дрин“, „Тодор Влайков“ и „Бачо Киро“. Възложени за текущ ремонт са и тротоарните настилки. В район „Младост“ ремонтни дейности предстоят по над 30 улици, в „Аспарухово“ са предвидени ремонти на стълбища и тротоари. В район „Владислав Варненчик“ са възложени за изпълнение общо 5 775 квадратни метра. Ремонтни дейности на улиците ще бъдат извършени и в петте села от община Варна – Константиново, Звездица, Каменар, Тополи и Казашко.", "date": "2019.06.06", "title": "Асфалтират и малките улици във Варна "}
{"url": "https://www.monitor.bg:443/bg/a/view/trymp-zaplashi-kitaj-s-mita-za-oshte-300-mlrd-dolara-167175", "text": "САЩ могат да вдигнат митата за стоки от Китай на стойност още 300 млрд. долара. Това заяви днес президентът Доналд Тръмп. Китай и Мексико обаче искат да сключат споразумения по търговските си спорове със САЩ, допълни той.  Макар според Тръмп преговорите с Китай да продължават, преки срещи не са провеждани от 10 май, когато той вдигна митата за китайски стоки за 200 млрд. д. до 25 процента. Пекин отговори със съответни мерки.  \"По преговорите ни в Китай стават доста интересни неща. Ще видим какво ще стане... Мога да вдигна (мита) за още 300 млрд. долара и ще го направя в подходящия момент\", заяви американският президент, без да уточни кои стоки ще бъдат засегнати. \"Според мен обаче Китай иска да сключи сделка и мисля, че Мексико иска много силно да сключи сделка\", каза Тръмп, преди да отлети от Ирландия за Франция, където днес ще бъде отбелязана 75-ата годишнина от дебаркирането на съюзническите войски в Нормандия.  Китайското министерство на търговията посочи днес, че Пекин ще трябва да вземе необходимите контрамерки, ако Вашингтон едностранно засили търговското напрежение.  Използването на \"пределен натиск\" от САЩ е причинило сериозни пречки в търговските преговори. Бъдещата посока на разговорите ще зависи изцяло от Вашингтон, отбеляза говорителят на ведомството Гао Фън.  Министерството допълни, че скоро ще публикува списък на \"ненадеждни\" чуждестранни компании, информира Асошиейтед прес.  Говорителят не посочи подробности, но отбеляза, че никоя конкретна компания или сфера не е взета на прицел. По думите му разработването на списъка продължава.", "date": "2019.06.06", "title": "Тръмп заплаши Китай с мита за още 300 млрд. долара "}
{"url": "https://www.monitor.bg:443/bg/a/view/bvp-na-edin-zaet-se-uvelichava-s-4-6-na-sto-prez-pyrvoto-trimesechie-167177", "text": "БВП на един зает се увеличава с 4.6 на сто в сравнение със същото тримесечие на предходната година, показват предварителни данни на Националния статистически институт през първото тримесечие на 2019 г.  Заетите в икономиката са 3 443.5 хил., а общият брой отработени часове е 1 396.8 милиона. Структурата на заетостта по икономически сектори през първото тримесечие на 2019 г. спрямо съответното тримесечие на 2018 г. показва увеличение на относителния дял на индустриалния сектор и сектора на услугите. На един зает се падат 7 160.2 лв. от текущия обем на брутния вътрешен продукт (БВП), като всеки зает създава средно 17.7 лв. БВП за един отработен час. Брутната добавена стойност (БДС) средно на един зает през първото тримесечие на 2019 г. се увеличава реално с 2.6 на сто, а БДС за един отработен човекочас се увеличава реално с 2.5 на сто за същия период. По предварителни данни за първото тримесечие на 2019 г. равнището на производителността на труда в индустриалния сектор е 6 878.1 лв. брутна добавена стойност средно на един зает и 16.2 лв. за един отработен човекочас. В сектора на услугите всеки зает произвежда средно 6 181.0 лв. БДС, като за един отработен човекочас се създават средно 14.5 лв. от текущия обем на показателя. Най-ниска е производителността на труда в аграрния сектор - 874.5 лв. БДС на един зает и 2.9 лв. за един отработен човекочас. ", "date": "2019.06.06", "title": "БВП на един зает се увеличава с 4.6 на сто през първото тримесечие "}
{"url": "https://www.monitor.bg:443/bg/a/view/shediovyr-na-germanskata-injenerna-misyl-167143", "text": "Автомобилите Mercedes-Benz могат да развълнуват всеки, който има бензин в кръвта и обича да шофира за удоволствие. И ако германският гигант конструира дизелови автомобили за комфортно и икономично пътуване, спортното подразделение AMG създава коли за удоволствие. С тях не е задължително да пътувате към определена дестинация – достатъчно е само да седнете зад волана, да настъпите газта и да се понесете като хала по пътищата, без цел и посока, единствено за да се наслаждавате на колата. И макар през последните години Mercedes-AMG да се асоциира основно с мощните лимузини и спортните кросоувъри, един от най-вълнуващите за шофиране модел е спортното купе с две врати на обновения C-Class, носещ името Mercedes-AMG C 43 4Matic. Мощното купе с две врати и четири места е променено както технически, така и визуално. Моделът е получил нови светлини и брони, а също и модифициран интериор с по-богато оборудване, включващо детайли от флагманския седан S-Class. За C-Class се предлагат и съвременни активни системи и асистенти за шофиране. Външният вид на купето Mercedes-AMG C 43 4Matic е много по-изразителен и още по-силно идентифицира новия модел като член на семейството AMG. В екстериора се отличават новата радиаторна решетка AMG с двойни ламели в матирано иридиево сребро и мускулеста предна броня, както и мощно изпъкнали напред елементи. Алуминиевите джанти AMG с оптимизирана аеродинамика помагат за подобряване на въздушния поток около колелата и увеличават ефективността. Инженерите са постигнали оптимална комбинация от аеродинамика, ниско тегло и охлаждане на спирачките, както и максимална производителност и по-нисък разход на гориво. В интериора новия Mercedes-AMG C 43 4Matic прави впечатление новият цифров приборен панел за управление с характерните дисплеи за AMG и новият волан със сензорни бутони. Новото дигитално арматурно табло в режим Supersport показва силата на земното ускорение G, налягането в турбокомпресора и функция за хронометър. Колата вече може да се движи полуавтономно, благодарение на модернизираната система Distronic, която с помощта на навигацията може да намалява скоростта преди кръстовища и остри завои например. Системата за поддържане на лентата задържа колата в платното, ако водачът случайно задреме, а асистентът за смяна на лентата алармира със звуков и светлинен сигнал, ако в сляпата зона има друга кола. Новото купе Mercedes-AMG C 43 4Matic е истински шедьовър на германската инженерна мисъл. Под предния капак на спортния модел е поставен 3,0-литров V6 битурбо бензинов двигател, който вече осигурява 390 к.с. при 6100 об/мин. Високата мощност се осигурява от индивидуални големи турбокомпресори и налягане от 1,1 бара. Инсталирани до двигателя, двата турбокомпресора са особено спонтанни в своите реакции. Максималният въртящ момент от 520 Нм е наличен в широкия диапазон от 2500 до 5000 оборота в минута. При настъпване на газта спортното купе C 43 4Matic се изстрелва като куршум напред, като ускорява от 0 до 100 км/ч за фантастичните 4,7 секунди. Максималната скорост е ограничена по електронен път до 250 км/ч. Двигателят е съчетан с бързо реагиращата 9-степенна автоматична скоростна кутия AMG Speedshift TCT 9G, създадена специално за динамично шофиране. Трансмисията използва софтуер, за да постигне най-краткото време за превключване. Все пак водачът може да сменя предавките с помощта на специални пера на волана. Въпреки високата мощност на двигателя V6 biturbo, моделът има нисък разход на гориво и вредни емисии. При динамично шофиране консумацията е около 12 л/100 км, при спокойно каране по междуселищен път купето харчи приблизително 8 л/100 км, а в града разходът може да достигне и 13 л/100 км при голям трафик. Новото купе Mercedes-AMG C 43 4Matic е оборудвано стандартно със системата за задвижване на всички колела AMG Performance 4Matic с функция за разпределение на въртящия момент с предаване към предния спрямо задния мост от 31% до 69%. Тази конфигурация осигурява отлична динамика на шофиране и по-високо странично ускорение на пътя, както и подобрено сцепление при движение по мокра настилка. Въпреки нископрофилните 18-инчови гуми, мощното купе вози комфортно дори по несъвършените български пътища.", "date": "2019.06.06", "title": "Шедьовър на германската инженерна мисъл"}
{"url": "https://www.monitor.bg:443/bg/a/view/amazon-zapochva-dostavki-s-dronove-do-njakolko-meseca-167179", "text": "Амазон ще започне да доставя пратки с дронове до няколко месеца, съобщи гигантът в онлайн търговията късно снощи, предаде ДПА.  Работим здраво по направата на изцяло електрически дронове, които ще могат да летят на разстояние до 15 мили (24 км) и да доставят пакети с тегло под 5 фунта (2,3 килограма) на клиентите за по-малко от 30 минути, посочи в блог Джеф Уилке, главен изпълнителен директор на подразделението Амазон уърлдуайд кънсюмър (Amazon Worldwide Consumer).  Очакваме да решим въпроса (с услугата - бел. ред.) Прайм еър едновременно бързо и ефикасно, като започнем да доставяме пакети на клиентите до няколко месеца, допълни той. Уилке обаче не посочи точно къде и кога ще бъде пусната новата услуга, нито колко клиенти ще могат да подават поръчки за нея.  В секцията за най-често задавани въпроси на сайта на Амазон компанията посочва, че има центрове за развитие на Прайм еър в САЩ, Великобритания, Австрия, Франция и Израел, както и че изпробва дронове \"в множество международни локации\".  Сигурността и безопасността са водещи приоритети, допълни Амазон. Концернът уверява, че работи заедно регулаторни органи и представители на бранша, за да \"разработи система за управление на въздушния трафик, която ще разпознава кой управлява определен дрон, накъде летят машините и дали те отговарят на оперативните изисквания\".  Компанията от години експериментира с дронове, като основателят й Джеф Безос представи първия си прототип през 2013 година. Три години по-късно бяха направени пробни доставки във Великобритания. Тогава клиент получи устройство за телевизионен стрийминг и пакет пуканки 13 минути след подаването на заявката.", "date": "2019.06.06", "title": "Амазон започва доставки с дронове до няколко месеца "}
{"url": "https://www.monitor.bg:443/bg/a/view/sedmoklasnici-izbirat-gimnazija-izmejdu-2499-paralelki-167178", "text": "499 паралелки за заложени в план - приема след седми клас. Седмокласниците могат да избират между 1446 професионални (57%) и 1053 профилирани паралелки. Това обяви зам. - министърът на образованието и науката Таня Михайлова. Още по темата: Седмокласниците кандидатстват за гимназия изцяло онлайн От всички заявени паралелки 149,5 са в дуално обучение. Михайлова обясни, че броят им е съизмерими със съществуващите и това говори, че се подобрява връзката с бизнеса.  162 паралелки пък са защитени. Те са в профили, свързани със селското стопанство, енергетика, транспорт. 416 пък са заложените паралелки с очакван недостиг. Те са свързани с машиностроене, транспорт, хранителна и текстилната промишленост, енергетиката и електротехника. Това е грабнакът на икономиката, зависи Михайлова. В 18 общини пък има изцяло нови професии. Те са в общо 62 паралелки. Образователният министър Красимир Вълчев допълни, че  са обявените места общо 64 600 места във всички 2499 паралелки. Те са с около 2400 повече от учениците, които трябва да се явят на национално външно оценяване. Вълчев обясни още, че няма училище, в което план-приемът да е намален с повече от една паралелка.  Той подчерта, че приемът трябва да съобразен и със спецификите на района- и посочи, че има такива, в които е по-развит туризмът, а в други различни индустрии. ", "date": "2019.06.06", "title": "Седмокласници избират гимназия измежду 2499 паралелки "}
{"url": "https://www.monitor.bg:443/bg/a/view/zajavjavame-s-karta-v-bolnicata-syglasie-za-donorstvo-167160", "text": "„Пациентите ще получават карта при хоспитализация в болница. В нея те ще заявяват дали са съгласни или не органите им да бъдат използвани за трансплантация, ако изпаднат в мозъчна смърт“. Това съобщи министър Кирил Ананиев в парламента и поясни, че тя е част от кампанията, която ще стартира скоро под мотото „Да за живот“ и ще продължи до 2030 година. „Тази карта няма юридическа стойност, обаче това е едно взимане на решение докато човек е жив дали иска да бъде донор или не. Тя ще послужи само на близките и семейството на този, който е изявил своята воля. Когато той изпадне в ситуация на мозъчна смърт, неговите роднини и близки да вземат мотивирано решение“, поясни министър Ананиев. Той поясни, че 33 лечебни заведения у нас имат удостоверения за поддържане на донори в мозъчна смърт, а 7 болници могат да правят трансплантация на органи. Въпреки това през миналата година у нас са направени едва 16 трансплантация от трупни донори. „Надявам се до края на 2020 г. да бъде направена първата белодробна трансплантация у нас, след периода на обучение на нашите специалисти в чужбина“, каза още министърът на здравеопазването Кирил Ананиев и посочи, че при първите такива трансплантации ще бъдат привлечени и специалисти от чужбина с дългогодишен и доказан опит. Министърът припомни, че през януари беше подписано споразумение за квалификация и обучение на български хирурзи за белодробната трансплантация. Документът е между нашата страна и престижна Виенска клиника. Предстои споразумението ще бъде разгледано от консултативния комитет по гръдна хирургия на \"Евротрансплант\" и от борда на организацията през октомври 2019 година. Министър Ананиев съобщи още, че от началото на годината са направени прегледи и изследвания на двама български граждани във Виена, които се нуждаят от такива трансплантации. Предстои да бъдат проучени възможностите и за евентуално сътрудничество с пулмологична клиника н Хановер. От месец май новата Изпълнителна агенция „Медицински надзор“, в коя се сля бившата Изпълнителан агенция по трансплантации е подписала споразумение за сътрудничество с портал за бърза обмяна на информация, когато има излишък на органи. От 2015 до 2017 г. чрез този портал са били предложени 380 органи за трансплантации. Министър Ананиев оцени броя на донорите и извършените трансплантации в България като стабилно. Статистиката показва, че в страни, като о Австрия, Италия, Унгария и Швеция имат от 16 до 25 броя донори на 1 млн. население, през 2018 г. у нас те са били само 16, което се равнява на 2,28 донора на 1 млн. население. С ниско ниво, близо до нашето са Румъния, Кипър и Гърция . Това се дължи на отказът на близките за използване на органите на техните покойници за присаждане на нуждаещи се. По-късно, по време на седмичния блиц-контрол в комисията по здравеопазване министър Кирил Ананиев съобщи, че през юли на кръгла маса ще бъде представен най-предпочитаният нов здравноосигурителен модел, койтио отговаря на визията на МЗ. Той обясни, че след представянето на модела ще започне и подготовката на необходимите нормативни изменения, които ще бъдат внесени в парламента през есента.", "date": "2019.06.06", "title": "Заявяваме с карта в болницата съгласие за донорство "}
{"url": "https://www.monitor.bg:443/bg/a/view/bg-ikonomikata-narastnala-s-3-5-167162", "text": "Ръст от 3,5% на българската икономика годишна база през първото тримесечие на текущата година, показват ревизираните данни за икономическото представяне на страната ни на Националния статистически институт (НСИ). Оценката е по-висока от предварителната оценка за 3,4% на фона на увеличение от 3,2% в предходния период, показват окончателните данни.   Това е най-силният темп на растеж от една година насам, след като правителствените разходи се увеличиха допълнително (до 5,2% спрямо 4% през четвъртото тримесечие). В същото време потреблението на домакинствата се забавя до 4,9% от 5,7% през предходния период, а бруто образуването на основен капитал се понижи до 2,5% от 6,6%.  В абсолютни данни произведеният брутен вътрешен продукт през първото тримесечие на 2019 г. възлиза на 24,656 млрд. лв. по текущи цени. На човек от населението се падат 3 523 лв. При среден за тримесечието валутен курс от 1,722045 лв. за 1 долар БВП възлиза на 14, 318 млрд. долара и съответно на 2 046 долара на човек от населението. Преизчислена в евро, стойността на БВП възлиза на 12,606 млрд. евро, като на човек от населението се падат 1 801 евро. Нетната търговия допринесе положително за БВП, след като износът нарасна с 5,1% (при 1,4% през четвъртото тримесечие), а вносът се повиши с 3,9% (при 1,6% през Q4). На тримесечна база икономиката се разрасна с 1,2%, над първоначалната оценка за 1,1% и след ръст от 0,8% през последното тримесечие на 2018 г.", "date": "2019.06.06", "title": "БГ икономиката нарастнала с 3,5%"}
{"url": "https://www.monitor.bg:443/bg/a/view/izpitite-na-sedmoklasnicite-s-barkod-za-da-ne-razmenjat-listi-167161", "text": "Националното външно оценяване по български език и литература ще се проведе на 17 юни, а това по математика на 19-и. Изпитите ще се провеждат в школата, в които се обучават седмокласниците, а квесторите ще бъдат учители от чужди. От МОН обявиха, че и двата изпитни дни ще бъдат неучебни, тъй като ангажираните с изпита педагози няма да имат възможност да проведат занятията си. На 21-и пък е външното оценяване по чужд език, който е по избор. Той ще бъде учебен ден, уточниха от ведомството.  За първи път тази година национално външно оценяване ще се проверява изцяло онлайн. Резултатите трябва да бъдат обявени до 27-и юни. ", "date": "2019.06.06", "title": "Изпитите на седмокласниците с баркод, за да не разменят листи"}
{"url": "https://www.monitor.bg:443/bg/a/view/740-hiljadi-leva-e-pljachkata-na-alo-izmamnicite-za-pet-godini-v-shumen-167167", "text": "Двеста телефонни измами с щети за 740 хиляди лева са регистрирани за последните пет години на територията на Шуменска област, съобщи пред репортери директорът на ОДМВР ст. комисар Ялчън Расим. В битка срещу алоджиите полицията събира идната седмица на концерт-беседа в Арена Шумен 2500 души от целевата група на измамниците, а в кампанията се включват и Славка Калчева и Веселин Маринов. \"През годините издавахме листовки, ходихме по селата, срещахме се по пенсионерски клубове, но резултатът не ни удовлетворява. Нещо повече, през 2018 година имаме бум на телефонните измами като отнети средства - 316 хиляди лева. След като анализирахме престъпленията нашите експерти изкараха профила на потърпевшите - хора на 55-75 години, живеещи в широк център в областния град, решихме да  ги съберем на едно място. Направихме анкета в пенсионерските клубове - кой би ги обединил за да дойдат на едно място и да чуят това, което искаме да им кажем. Резултатите изкараха начело Славка Калчева и Веселин Маринов.\" - разказа ст. комисар Расим. С помощта на шуменската компания \"Алкомет\" се родила идеята за среща, на която да бъде показан целият работен процес на измамниците - от вербуването на муле, до осъществяването на самата измама и да бъдат предупредени застрашените как да се пазят. Вече са раздадени 2500 покани с надеждата, че тия 2500, които дойдат в \"Арена Шумен\" после ще разказват и на наборите, които не са били на концерта.  Пред аудиторията ще бъде показан автентичен запис от вербовка на муле, което впоследствие е предотвратило 7 телефонни измами, разказът на жертва, която е намерила сили да излезе на сцената и да говори за измамите, както и на полицейски експерти. Успех за нас ще бъде, ако успеем да намалим и броя на измамите и щетите, които те причиняват, коментира шефът на ОДМВР в Шумен. За тази година пенсионери вече са се разделили с 16 хиляди лева. Първите измами в региона са регистрирани още през 2000-2001 година, но бумът им идва през 2018.", "date": "2019.06.06", "title": "740 хиляди лева е плячката на ало измамниците за пет години в Шумен"}
{"url": "https://www.monitor.bg:443/bg/a/view/bor-ubi-43-godishen-dyrvosekach-v-trekljano-167164", "text": "Бор уби 43-годишен дървосекач в село Трекляно вчера. Инцидентът е възникнал в землището на населеното място малко след 15.30 часа. По това време частна фирма добивала дървесина в района, когато един от отрязаните борове се стоварил директно върху 43-годишния мъж. Веднага след случилото се негови колеги подават сигнал на тел. 112. На място пристигнал екип на Спешен център. Въпреки бързата намеса на медиците мъжът издъхнал на път за болницата. „Фирмата законно е добивала дърва в Трекляно. Става въпрос за нещастен инцидент“, коментира говорителят на ОДМВР – Кюстендил, Катя Табачка. По случая е започнато следствено дело в Окръжен следствен отдел към ОП – Кюстендил. Работата по случая продължава.", "date": "2019.06.06", "title": "Бор уби 43-годишен дървосекач в Трекляно"}
{"url": "https://www.monitor.bg:443/bg/a/view/elyn-berg-kej-popyt-mi-dava-shans-da-mislja-izvyn-ramkata-167060", "text": "Елън Берг е автор и изпълнител, усъвършенствал уменията си в Корея, Япония, Южна Африка и Швеция. Големият й международен пробив идва с кей-поп сензацията Red Velvet, за които написва хита Peek-A-Boo. Този стил става нейна специалност, а преди няколко седмици Елън се присъедини към първия Sofia Songwriting Camp, в който заедно със свои колеги от цяла Европа и млади български артисти създаваха и записваха песни в продължение на седмица. Пред \"Монитор\" Берг разкри детайли от кухнята на музикалния бизнес. - Елън, вие сте сред най-търсените автори на музика в Япония и Корея. Каква е разликата в процеса по създаването на една песен за европейския и азиатския пазар? - Открих, че няма значение в коя точка на света пишеш песни, защото музиката е универсален език на общуване и кара хората да трептят на една емоционална честота, независимо от техния цвят и вкус за поп-култура. Една звукозаписна сесия стартира с идея и колаборация в мелодията, бийтовете и текста, който се реди в движение като пъзел, стих по стих. Схемата ми на работа в Sofia Songwriitng Camp беше същата като в азиатските страни. - Първият ти международен пробив се случий с кей поп парче – Peek-A-Boo на Red Velvet. Какво откриваш в този стил? - Забавно ми е, когато някой дефинира кей попа като „анимационна музика“, в която видеата са решени в бонбонени цветове или залагат на хореография със синхрон като за олимпийски игри. Факт е, че в Европа кей попа звучи като мейнстрийм от друго измерение, но той набира все по-голяма популярност дори тук, в България. С Дара и момичетата от 4 Magic си говорихме за пика на BTS тук и за маркетинг стратегията да събереш група от 8 човека с различни азиатски националности. Обичам да пиша кей поп, защото ми даваш шанса да мисля извън всякакви рамки и да създавам мелодични личнии, които на западния пазар ще бъдат белязани като „твърде щури“.   - Възможно ли е наш автор да направи хит за азиатския пазар? - Изпълнителите на „Вирджиния рекърдс“ се оказаха много луда и безкрайно талантлива банда от хора! Горят в музиката и работят здраво в студио. Категорично вярвам, че са способни да създадат хит за азиатския пазар.", "date": "2019.06.06", "title": "Елън Берг: Кей-попът ми дава шанс да мисля извън рамката"}
{"url": "https://www.monitor.bg:443/bg/a/view/spipaha-nadrusan-djigit-bez-knijka-i-chujda-kola-167165", "text": "Надрусан с амфети автоджигит е задържан при опит да избяга с автомобила си от преследващи го пътни полицаи недалеко от центъра на Нова Загора късно вечерта на 5 юни. Движещото  се на зиг-заг  „Ауди А5“, зад чийто волан е бил26-годишният Милен Миленов е било забелязано от униформените около 23,00 часа по улица „Цар Освободител“. Водачът не спрял на подадения му звуков и светлинен сигнал и пробвал да се измъкне в нарушение през територията на бензиностаниця. Само появата на товарен автомобил попречила на водача да си устрои преследване по тъмните улици. При проверката станало ясно, че вече осъжданият условно за каране под влияние на наркотици из Стара Загора в края на м.г.Милен е седнал дрогиран в купето, без да има книжка, а автомобилът се оказал с чужди немски регистрационни номера.При обиска в жабката полицаите открили топче марихуана, тепърва ще се изяснява откъде са взети немските табели и чия собственост е аудито. Освен условната присъда Милен Миленов има над 20 глоби с фиш и множество наказателни постановления, които се оказали неразплатени. Наложена му е временна мярка за задържане от 24 часа по закона за МВР , образувано е досъдебно производство.", "date": "2019.06.06", "title": "Спипаха надрусан джигит без книжка и чужда кола   "}
{"url": "https://www.monitor.bg:443/bg/a/view/katerina-se-vyzstanovjava-zasega-ne-se-planira-plastika-167166", "text": "Шестгодишната Катерина, която пострада миналия петък при взрив на светлинно-звукова граната по време на полицейска демонстрация в Силистра, се възстановява. Физическото и психическото състояние на детето е добро, то вече се разхожда в коридора, съобщиха проф. Огнян Хаджийски и д-р Наско Тютюнджиев от отделението по пластично-възстановителна хирургия в УМБАЛ „Медика“ в Русе. Момиченцето бе прието в клиниката още същия ден, в който се случи инцидентът на стадиона в Силистра, с 8 процента изгаряния по тялото. Днес е била извършена поредната хирургическа процедура. Раните са започнали да заздравяват и засега не се планира да се извършва пластика. Лекарите ще разговарят с родителите и тогава ще се реши дали момиченцето да остане в болницата до пълното оздравяване или ще бъде изписано и ще идва от Силистра в Русе за превръзки. Според лекарите детето вече е спокойно, комуникирало нормално с персонала и дори показало, че може да брои до 20 на български и на английски. От областната дирекция на МВР в Силистра са поели ангажимент да поемат разходите за транспорта при изписването на Катерина и за евентуални следващи пътувания до Русе, свързани с лечението й, както и за психолог. От ръководството на УМБАЛ „Медика“ са предложили на полицията да бъде наградена учителката, която е реагирала първа при инцидента и спасила детето от по-тежки изгаряния.", "date": "2019.06.06", "title": "Катерина се възстановява,  засега не се планира пластика"}
{"url": "https://www.monitor.bg:443/bg/a/view/nivoto-na-dunav-se-pokachva-objaviha-pyrva-stepen-na-opasnost-vyv-vidin-167163", "text": "Нивото на река Дунав продължава да се покачва. В четвъртък властите във Видин обявиха първа степен на опасност. Часове по-рано в Лом бе обявена втора степен на готовност, което означава денонощно наблюдение на дигите и подготовка за изграждане на временни такива. Нивото на реката в двата града вече надхвърля 750 см. За последното денонощие там водата се е вдигнала с близо половин метър. Няма залети къщи или застрашени хора от прииждащата река. Прогнозата обаче е Дунав да продължи да покачва нивото си. От Община Лом уверяват, че имат готовност да реагират с достатъчно пясък и чували, за да не тръгне водата към града.", "date": "2019.06.06", "title": "Нивото на Дунав се покачва, обявиха първа степен на опасност във Видин"}
{"url": "https://www.monitor.bg:443/bg/a/view/britancite-leontas-dojdoha-u-nas-sled-kato-sviriha-s-jeremy-167043", "text": "Jeremy? заведоха БГ рока в сърцето на Лондон – на фестивала в Камдън на 1 юни, и долетяха обратно с брит рок у нас, като доведоха супер цветното и талантливо дуо Leontas.  Всъщност връзката между двете групи не е толкова пряка, Ерсин не е хванал никого за ръка да го довлече в София. Но обстоятелствата около музикантите от двете страни на Ламанша свърза съдбите им. Още през 2017-та година Алекс Мюнтеану и Скот Колиър свириха като предбанда на Jeremy? на първия им концерт в британската столица. Само преди дни, отново се оказаха на една сцена на Камдън рок фестивал, който традиционно се вихри на десетки сцени в най-шарения квартал на Лондон, любимо място на звезди като Ейми Уайнхаус, от където са тръгнали Radiohead и Arctic Monkeys. Дори Ерсин свири с китарата на колегата си Алекс там. А човешката връзка между Jeremy? И Leontas се казва Даниъл Георгиев, който е мениджър на британците и същевременно урежда участия на българите на Острова. Та, Leontas долетяха за мини турне, което започна с фалстарт на Капана фест в Пловдив. Двата дни проливни дъждове през уикенда под тепетата саботираха музикалния купон и Алекс и Скот така й не можаха да излязат на сцена. На 5 юни отскочиха до София, където забиха в „Строежа“ с друга българска банда с безумно брит звучене – Innerglow, а идния уикенд ще свирят на Джумая фест в Благоевград. “Нямаме търпение отново да купонясваме с български фенове, в Лондон беше диво, само можем да си представим какво ще е в България!”, заяви китаристът Алекс преди да стартира обиколката им. В родината си са една от оборотните млади групи, които се радват на постоянни покани от култови клубове като Camden Assembly, The 100 Club, The Shed, Frog and Fidlle. С последните си сингли - Rhythm + Blues и Pick Me Up, покориха радио вълните на Kerrang Radio!, BBC Introducing, Total Rock и достигнаха чак до американския и австралийския ефир. Дуото се събира след отделно прослушване за друга банда, като Скот застава зад ударните, а Алекс поема китарите и вокалите. Двамата бетонират началото в “Creation Studios” в Камдън. Бързо изграждат собствен стил и определено може да се каже, че са смелчаци, хванали се здраво с най-доброто от рок традициите – като например да не си спират задниците и да свирят къде ли не, за да набират фен по фен собствена армия – пътя към голямата сцена. Китарите им са дръзки, има я агресията, която те кара кръвта да кипи, барабаните следват пулса зад ухото ти, а текстовете им хич не са за изхвърляне.  Тези две момчета знаят как да правят купон и са родени да свирят на живо. Блазе им на феновете в Благоевград!    ", "date": "2019.06.06", "title": "Британците Leontas дойдоха у нас след като свириха с Jeremy?"}
{"url": "https://www.monitor.bg:443/bg/a/view/borisov-vkarvame-zakon-za-1-lev-subsidijata-na-glas-167152", "text": "„Взехме решение на МС, вкарваме закон за 1 лев субсидията на глас”. Това обяви премиерът Бойко Борисов в кулоарите на Народното събрание, след среща с депутатите от ГЕРБ и парламентарната група на формацията. Поправките, които от ГЕРБ предлагат, ще са в закона за бюджета, като по-късно днес има насрочено заседание на бюджетната комисия в СН, където те ще трябва да бъдат разледани.  \"Това влиза в парламента, надявам се всички да го подкрепят”, заяви Борисов. Той допълни, че у нас сме се наслушали на популизъм. \"Накрая ще стане като в Чехия и други страни, милиардерите и олигарсите да са премиери. Партиите ще станат собственост на бизнесмени, няма да мине много време. Знаете обаче, че който се обяви срещу лудите, сам го обявяват него за луд. Затова вчера взехме решение на Министерски съвет, издадохме постановление и го входирахме, затова вкарваме закон за 1 лев субсидии. каза Борисов. Той уточни, че се надява всички да го подкрепят и с парите, които ще се спестят от това, ще се строят детски градини. Борисов изтъкна, че образованието винаги е ибол приоритет за ГЕРБ. Премиерът се видял и с Волен Сидеров. Това била първата им среща след изборите. С Борисов в НС дойде и финансовият министър Владислав Горанов. Щом БСП са решили да печелят позитиви с темата за партийните субсидии, нека видим как може да се прави политически модел с 1 лев. След като системните партии в парламента са започнали да играят несистемно, ГЕРБ ще покаже, че и тя може. Така коментира пък Горанов решението да се намали субсидията за партиите от 11 на 1 лев. По думите предварителните сметки показвали,че така ще се се спестят между 16 и 18 млн. за 2019 г. Следващите годините пък вместо около 38 млн. лв. годишно, партиите ще получават около 3 млн., уточни министърът и добави, че промяната ще влезе в сила от 1 юли. Горанов подчерта, че по принцип е против намаляването на субсидията, тъй като това би  но щом обществените настроения са такива, кабинетът ще се съобрази с това.Той поясни, че управляващите винаги са защитавали тезата, че партиите трябва да имат разумен и предвидим начин на финансиране. Финансовият министър оцени политическата система като незряла. Според него било много лесно с популистки ходове да се обърнат обществените настроения срещу модела. Горанов подчерта, че винаги като финансов министър е защитавал, че партийните субсидии трябва да са достатъчни, така че партиите да са относително независими, за да могат да финансират структурите си и определени политически действия. Той подчерта, че управляващите не се страхуват от зависимост, затова са подкрепяли досега това ниво на партийни субсидии. Според него социалистите не намерили никакъв по-смислен повод да се върнат в парламента, от това да си намалят субсидиите. Двамата с Борисов коментираха  предложенията на опозицията от БСП и ДПС да се намали ДДС-то на някои стоки, \"Защо за толкова много години управление на БСП и ДПС не направиха това? Защо точно сега, когато има пари в държавата? Орешарски защо не махна данъците, или пък Станишев? Ние сме добри стопани, събираме много пари в държавата\", отсече Борисов. Той добави, че все пак се обмисля да отпадне данъкът върху книгите. Горанов настоя, че това не трябва да е инструмент за правене на политика. Финансовият министър добави и че намаляването на ставката не означава непременно намаляване на цената. \"Този дебат предстои. Но ДДС не трябва да е инструмент за правене на политика…\", обясни Горанов. Естествено предложението на кабинета предивизвика и реакции сред останалите партии в НС. Лидерът на НФСБ Валери Симеонов заяви, че те ще подкрепят намаляването на партийните субсидии, но искат съпътстващи текстове и даде пример с Великобритания, където формациите имат право на официално подпомагане и финансиране и това да бъде вкарано в  регистър, а сумите да се декларират. Не виждам какво лошо има в това телевизия СКАТ да помага на НФСБ, аргументира се той. Той е на мнение, че с ограниченито на 1 лев става почти невъзможно една партия да се издържа официално. Според него така партиите ще станат зависими от бизнесмени. \"Точно това е най-голямата опасност. Тогава партиите ще паднат в ръцете на големи скрити и задкулисни икономически играчи. Това, което се казва олигархия\", каза Симеонов. По думите му всичко друго е залитане по популизма и то не само за извънпарламентарните играчи, като учотни,че такова залитане го правят и големи партии, визирайки предложението на ГЕРБ.  На свой ред Крум Зарков от БСП заяви, че за тях това е опит за кризисен пиар и ход за отклоняване на общественото внимание, след като управляващите са хванати в грешка от прокуратурата за изчисляването на субсидиите и унищожителният доклад на ЕК. \"Жалко е. Жалко е на гърба на закона и на гърба на НС да се прав кризисен пиар\", каза той. По думите му въпросът за финансирането на партиите е много сериозен. Не е нормално да се внесе актуализация на бюджета сутринта, а след 2 часа има насрочена комисия. И така джаста - праста. Не е правилен този поход\", каза той. Зарков не каза дали БСП ще подрепи това предложение за свиването на субсидиите на 1 лев, но уточни,че ще го обсъдят много внимателно и няма да се оставят да бъдат пришпорвани. В тази връзка ще внесат и техните предложения за ДДС-ставките и другите данъчни облекчения за младите. ", "date": "2019.06.06", "title": "Борисов: Вкарваме закон за 1 лев субсидията на глас (ОБНОВЕНА)"}
{"url": "https://www.monitor.bg:443/bg/a/view/zdravko-zdravkov-stroitelstvo-v-borisovata-gradina-njama-da-ima-167156", "text": "„Искам да уверя хората, че строителство в Борисовата градина няма да има”. Това заяви главният архитект на София Здравко Здравков относно опасенията, че по план там се предвижда голямо застрояване. „Представяме подробен устройствен план. Имаме срок до 19, в който могат да постъпят предложения. На 26 да се проведе окончателното обсъждане. Този план е проведен в следствие на архитектурен конкурс и е приет като най-консервативен. Екипът е на проф. Ковачев. Този план не предвижда застрояване. Реално са предвидени няколко нови обекта – музей „Зелена памет на София”, един ресторант и климатично училище на София”, обясни Здравков. Относно предвиденото строителство на сгради за климатично училище, Здравков обясни, че и кметът на София и председателят на общинския съвет са изказали мнение против въпросното училище. „Такова училище няма да има, ще се предложи на проф. Ковачев да отпадне това застрояване”, обясни Здравков. По думите му ще бъде преразгледано и строителството на ресторанта. „Планът е много консервативен”, коментира Здравков. И обясни, че все пак може да се наложи преработката му. „Категорично няма как да се сече гора. Предложението на плана е доста свързано с развитието на спортна база. Територията трябва да се развива планово”, коментира още главният архитект. Здравков подчерта, че цялостният план за Борисовата градина е изключително важен.", "date": "2019.06.06", "title": "Здравко Здравков: Строителство в Борисовата градина няма да има"}
{"url": "https://www.monitor.bg:443/bg/a/view/genialen-ronaldo-klasira-portugalija-za-finala-167155", "text": "Португалия е първият финалист в турнира Лига на нациите на УЕФА. Снощи “мореплавателите” спечелиха полуфиналния сблъсък с Швейцария с 3:1. Големият герой за домакините на “До Драгао” в Порто отново бе суперзвезда на тима Кристиано Роналдо. Футболистът на „Ювентус“ сам донесе успеха на своите с хеттрик в 25-ата, 88-ата и 90-ата минута. За гостите се разписа Рикардо Родригес от дузпа в 57-ата минута. Дебют за националния отбор на Португалия направи младата звезда на „Бенфика“ Жоао Феликс, който си партнира с Кристиано Роналдо в предни позиции. Така Португалия заслужи мястото си на неделния финал. Там \"мореплавателите\" очакват победителя от другия полуфинал между Холандия и Англия, който ще се изиграе тази вечер в Гимараеш.  ", "date": "2019.06.06", "title": "Гениален Роналдо класира Португалия за финала"}
{"url": "https://www.monitor.bg:443/bg/a/view/gumi-bez-vyzduh-povishavat-sigurnostta-167159", "text": "Производителят на гуми Michelin съобщи, че съвместно с General Motors ще започне производството на безвъздушни гуми, до 2024 г. Новите гуми Uptis, ще предлагат някои предимства, пред радиалните безкамерни гуми и първо ще бъдат тествани на електрическия автомобил Chevrolet Bolt. Гумите без въздух предлагат няколко предимства, както за водачите на превозни средства, така и за планетата.   Според производителя на гуми, в момента около 12% от гумите на пътя биват изхвърлени по-рано поради спукване, а около 8% се изхвърлят заради неравномерното износване поради неточности във въздушното налягане. Това представлява, не малка част от общо 200-те милиона изхвърлени гуми годишно. Michelin твърди, че с гумите Uptis, шофьорите няма да усещат голяма разлика от стандартната пневматична гума. Теглото на Uptis е 22.5 кг, което е между това на стандартна и run flat гума. Друго предимство на Uptis е, че премахва необходимостта от резервна гума, като това може значително да намали теглото на автомобила. Michelin не съобщава цени за системата Uptis и не е посочва в какви размери и за кои класове превозните средства ще се предлага Uptis. За сега, компанията се е насочила към компаниите предлагащи споделяне или наемане на превозни средства, което прави малко вероятно, скоро гумите да се предлагат на цена достъпна за потребители.", "date": "2019.06.06", "title": "Гуми без въздух повишават сигурността"}
{"url": "https://www.monitor.bg:443/bg/a/view/fiat-krajsler-ottegli-ofertata-si-za-slivane-s-reno-167154", "text": "Пропадна сливането между \"Фиат Крайслер\" и \"Рено\", след като италианско-американския концерн оттегли офертата си за сливане с френската компания.  Това стана, след като френското правителство поиска забавяне на решението дали да има сделка. Френската държава има дял от 15% в \"Рено\", което я прави най-големият акционер в компанията. Властите в Париж са поискали гаранции от \"Фиат Крайслер\", че Франция няма да загуби работни места, както и даването на дивидент за акционерите на \"Рено\", включително за самото правителството, посочиха източници на Ройтерс, запознати с хода на преговорите. Източник, близък до управителния борд на \"Рено\", заяви пред \"Ройтерс\", че \"Фиат Крайслер\" е предприел този ход, след като френските власти са се опитали да отложат решението за сделката, за да спечелят подкрепата на \"Нисан\", японския партньор на \"Рено\". Представители на френското правителство са настоявали \"Нисан\" да подкрепи сливането, но от японската компания са отговорили, че ще се въздържат от подобна подкрепа. Офертата за сливане на стойност 35 млрд. долара, отправена от италианско-американския концерн, можеше да създаде третия по големина производител на автомобили в света след германската компания \"Фолксваген\" и японската \"Тойота\". Първоначалното предложение на \"Фиат Крайслер\" не предлагаше специални дивиденти на акционерите на \"Рено\". \"Стана ясно, че понастоящем във Франция не съществуват политически условия, за да може такава комбинация между двете компании да продължи успешно\", посочи \"Фиат Крайслер\" в специално изявление след провалената сделка. В отделно изявление на \"Рено\" пък се казва, че бордът на компанията е \"неспособен да вземе решение поради искането на представителите на френската държава да отложат гласуването за по-късна среща\". Новината за проваленото сливане се отразява негативно на акциите на двете автомобилни компании. Акциите на \"Рено\" стартират днешната търговия на борсата в Париж със спад от близо 7%, докато акциите на \"Фиат Крайслер\" се понижиха на извънборсовата търговия на \"Уолстрийт\" с 3,35%.", "date": "2019.06.06", "title": "\"Фиат Крайслер\" оттегли офертата си за сливане с \"Рено\""}
{"url": "https://www.monitor.bg:443/bg/a/view/nejmar-se-kontuzi-tejko-propuska-kopa-amerika-167157", "text": "Бразилия победи с 2:0 Катар в контролна среща преди началото на турнира Копа Америка, но успехът се оказа пиров, след като \"селесао\" загуби най-голямата си звезда - нападателя Неймар. Футболистът на „Пари Сен Жермен“ напусна терена със сълзи на очи и на един крак още в 21-вата минута на мача, а впоследствие стана ясно, че е разкъсал връзки в десния си глезен. Новината за това бе потвърдена от Бразилската футболна конфедерация. Както е известно, само преди седмица Неймар получи контузия в коляното по време на тренировка. Травмата не бе сериозна, но новата е и ще му попречи да играе на започващото южноамериканско първенство. \"Златистите\" са основен фаворит в надпреварата предвид факта, че са домакини на турнира, който стартира на 14 юни. Именно тогава в Сао Пауло бразилците откриват турнира срещу Боливия. Венецуела и Перу са останалите съперници на тима в група \"А\".", "date": "2019.06.06", "title": "Неймар се контузи тежко, пропуска “Копа Америка”"}
{"url": "https://www.monitor.bg:443/bg/a/view/nashi-atleti-pyrvi-i-vtori-na-turnir-v-gyrcija-167158", "text": "Българинът Георги Цонов записа победа на троен скок на турнира по лека атлетика в скоковите дисциплини в Калитеа (Гърция). Цонов постигна 16,80 метра и изпревари с 30 сантиметра Левон Агасян от Армения. Трети с 16,40 метра завърши Тиаго Перейра от Португалия. В същата дисциплина при жените Александра Начева се нареди втора с 13,56 метра, като остана само с 5 сантиметра след представителната на домакините Спиридула Кариди. Трета остана друга гъркиня Кристина Алвертсян с 13,31 метра.", "date": "2019.06.06", "title": "Наши атлети първи и втори на турнир в Гърция"}
{"url": "https://www.monitor.bg:443/bg/a/view/anglija-holandija-v-sblysyk-na-livyrpulski-geroi-tazi-vecher-167114", "text": "Англия излиза срещу Холандия тази вечер на стадиона в португалския град Гимараеш във втори полуфинал от заключителната фаза на Лига на нациите. Снощи бе другият полуфинал между Швейцария и Португалия, а двубоят между „лалетата“ и „трите лъва“ стартира в 21:45 ч. и ще бъде предаван пряко по БНТ1. Мачът ще изправи един срещу друг звезди на „Ливърпул“, които само преди дни бяха съотборници в Мадрид и спечелиха финала в Шампионската лига. Екипа на Холандия ще облекат Върджил ван Дайк и Жоржиньо Вайналдум, а в лагера на англичаните ще са Джордан Хендерсън и Трент-Александър Арнолд. „Не ме притеснява, че ще играя срещу моите приятели Върджил и Джини, защото аз съм професионалист“, сподели по темата капитанът на „Ливърпул“ Хендерсън. Той бе подкрепен и от треньора на британците Гарет Саутгейт. „Целта ни е да затвърдим доброто представяне от Мондиал 2018 и да спечелим Лигата на нациите“, допълни спецът.", "date": "2019.06.06", "title": "Англия – Холандия в сблъсък на ливърпулски герои тази вечер"}
{"url": "https://www.monitor.bg:443/bg/a/view/zabranjavat-cigarite-v-bevyrli-hils-167147", "text": "Бевърли Хилс се превръща в първия град в САЩ, който почти напълно ще прекрати продажбата на цигари, информира Скай нюз. Мярката, която ще влезе в сила през 2021 г., ще покрие бензиностанциите и аптеките, както и хранителните магазини. Градският съвет единодушно гласува за забрана продажбата на цигари, пури, електронни цигари и други тютюневи продукти. Хотелите и три цигарени бара в богатия град към Лос Анджелис няма да бъдат засегнати от забраната, въпреки че ще трябва да се пуши на открито. Около 249 милиарда цигари са продадени в САЩ през 2017 г. Това представлява 3,5% спад спрямо 2016 г. Повече от 300 милиарда долара са разходите на година в САЩ за здравето на американците в резултат на тютюнопушене. 170 милиарда от тях са за директна медицинска грижа.", "date": "2019.06.06", "title": "Забраняват продажбата на цигари в Бевърли хилс "}
{"url": "https://www.monitor.bg:443/bg/a/view/inj-ernesto-noriega-98-ot-kyshtite-v-selata-njamat-mylniezashtita-167138", "text": "В САЩ по 100 души годишно загиват от гръмотевици, у нас случаите също зачестяват, казва в интервю за \"Монитор\" експертът по мълниезащита - Нека уточним, че това се случва в целия свят, не само у нас. Промените на температурите заради глобалното затопляне стават все по-осезаеми. Мога да ви дам пример със САЩ, където на година загиват по 100 души от гръмотевици. У нас през последните години случаите също се увеличават и ще става още по-опасно. Причината е в местоположението на страната ни - имаме море и планини. Там се увеличава електрическото поле и това привлича гръмотевици. Също така при високи температури се образуват повече облаци и ситуацията става критична. В същото време у нас имаме проблем, защото 98% от къщите в селата нямат мълниезащита. Защо това е така? Всъщност в миналото у нас нямаше толкова гръмотевици, но последните 10 години зачестиха. Нека ви припомня, че преди две години в Дряново жилищен блок беше ударен от мълния и покривът на жилищната сграда се запали. Общо взето всяка година има случаи, хората обаче нямат средства, за да си направят защитна мрежа. Когато говорим с клиенти, ни казват, че ще си поставят такава, като имат повече пари. Но ако направите сметка, ще видите, че мълниезащитната мрежа струва под 0,5% от стойността на един имот. В същото време си купуваме скъпи коли, компютри, лаптопи, а никой не се замисля, че те са изключително чувствителни към гръмотевици. Една мълния има праг на действие 2 км, това означава, че ако падне гръмотевица, на такова разстояние електромагнитното поле се качва на много високи стойности. Така може да се получи високо напрежение и да изгорят всички уреди. В момента дори новите сгради, които се строят, нямат защити в елтаблата. А в европейска наредба за мълниезащите се задължава. Всяко електрическо табло, което захранва, трябва да е снабдено с такава защита. За един апартамент едно устройство струва около 50-60 лева. Понякога самите инвеститори не го поставят, защото казват, че се оскъпява имотът. Така даваме по 90 000 евро за един апартамент, който няма мълниезащита, а енергодружествата и застрахователните компании не поемат отговорност, ако уредите ви изгорят. У нас нямаме култура в това отношение. - Въпреки че съм наполовина българин, наполовина кубинец, трябва да призная, че българинът има една много характерна черта - тук винаги първо се чака да има проблем и едва тогава се вземат мерки за разрешаването му. Никога не се действа превантивно. Това се отнася и за мълниите. Сега проблемът е актуален, но след няколко месеца отново ще се забрави. Аз съм от 13 години в България и мога да ви кажа, че няма никаква промяна в това отношение. Работил съм в много страни и мога да сравня с чуждия опит. Затова си мисля, че държавата трябва да вземе отношение, тъй като тепърва природните бедствия, липсата на защита от мълнии ще са сериозен проблем. Имайте предвид и че много детски градини у нас са без мълниезащита. Когато съм говорил с директори, те ми заявяват, че нямат средства и предпочитат да вложат пари в нещо друго. Излиза, че трябва да се надяваме да не се случват нещастия и в детски градини и училища да не падат гръмотевици. Сградите са в лошо състояние. Другият проблем тук е, че българинът обикновено смята, че разбира от всичко и че може да си направи всичко сам. Добре е човек да има обща култура, но трябва да е добър само в едно. Дори майсторите заявяват, че могат да направят мълниезащита. Но ние сме правили огледи и виждаме, че системите не са добре изградени. Дори има санирани сгради по европроекти и в някои има мълниезащита, но не са добре изпълнени. Излиза, че се дават пари за нещо, а то не е изпълнено както трябва. - В един апартамент може да се оскъпи с около 50-60 лева, а в същото време даваме по 60 000 евро за апартаменти. Срамно е. - Най-голямата грешка е, че излизаме на открито. Не слушаме прогнозата за времето, преди да излезем от вкъщи, отиваме на море или предприемаме преход в планината по време на буря. Спортуваме, което е опасно. В много държави има инсталирани мрежи, които отчитат в реално време попадения на мълнии. В Германия, Франция, Испания има такива системи и те наблюдават бурите. По този начин знаят къде е най-опасно, кога ще премине през града. Всичко това се предлага на пазара, но у нас не е въведено. - Опасно е, по време на буря не бива да говорите по мобилен телефон, нито със стационарен. Рискувате да сте до метални врати. Опасно е да сте близо до дървета. Ако сте в гората, е по-добре да клекнете на определено разстояние от дърветата. Съдържанието на влага в едно дърво е по-малко, отколкото в човека, и при удар, мълнията търси най-ниско съпротивление. Може да получите страничен удар от дървото и дори да загинете. В селата например много често при буря животните в полето се събират под дървета, но при гръмотевица се получава високо напрежение и умират едновременно много животни. Затова е препоръчително да клекнете, да станете като малка точка, по този начин се защитавате. - Занимавам се с това от 20 години, работил съм в много държави. Реших да остана тук, защото майка ми е българка. Преди 15 години емигрирах от Куба и тук ми хареса. В Латинска Америка например мога да печеля много повече пари от работата си, защото тук хората не искат да инвестират в такива защити. Манталитетът е такъв, но аз съм положителен човек и вярвам, че нещата ще се променят. Инж. Ернесто Нориега Стефанов е роден в Хавана, Куба Майка му е българка, а баща му е кубинец Вече 10 години е управител на фирма, чиято основна дейност е свързана с мълниезащита Обучава експерти по мълниезащита на сгради, външни съоръжения и открити пространства", "date": "2019.06.06", "title": "Инж. Ернесто Нориега: 98% от къщите в селата нямат мълниезащита"}
{"url": "https://www.monitor.bg:443/bg/a/view/pravoslavnata-cyrkva-otbeljazva-spasovden-167150", "text": "На 40-ия ден след Великден православната църква отбелязва Възнесение Господне. Денят е наричан още Спасовден и на него празнуват автомобилистите, хлебопроизводителите и сладкарите.  Според християнските вярвания след възкресението си Исус Христос останал на Земята, за да проповядва своето учение. На 40-ия ден в подножието на Елеонската планина до Ерусалим се въздигнал в небесата. С Христовото възнесение завършва и актът на човешкото спасение и затова денят се нарича Спасовден. Имен ден празнуват Спас, Спаска, Спасена, Спасения, Сотир. ", "date": "2019.06.06", "title": "Православната църква отбелязва Спасовден"}
{"url": "https://www.monitor.bg:443/bg/a/view/silnata-jena-na-preja-167042", "text": "Дрезгавият й глас, който се лее като скъпо кадифе, щампирано с едно просто „П“, не ти дава и за миг да се объркаш кой стои зад микрофона. Това е Прея от първия път, в който я чухме, затворена в къщата на едно от многобройните риалитита, до сега. Днес никой не помни риалитито, то изигра ролята си – даде на българската сцена нещо уникално – нова певица. До съвсем скоро тя се търсеше, изпробваше различни професионални пътища, беше част от семейството и на голям музикален лейбъли – Монте, вадеше наистина добри парчета, но рядко, демонстрираше потенциал, но не правеше следващата крачка. И така до 30 май, когато всички чуха на какво е способна. А именно - осем оригинални песни плюс една акустична версия и един ремикс, събрани в дебютния й албум Preyah. Меломаните вече пеят наизуст първия сингъл „Лош навик“, с който а именно – интелигентен поп-арендби. Намигна и с появата на „25 кадър“ във видеото с лика на Сашка Васева. „Тя беше хиперболизиран начин да манифестираме едно - много ми се иска границите между стиловете, във възрастите, стандартите в шоубизнеса, да се размият до една степен“, разкри пред нас Прея. Тя се разписва в целия албум не само с гласа си, но и с уменията си като текстописец и честичко като композитор. За последното упражнение получава рамо от Денис Попстоев, който и помага и в продуцирането и аранжирането. Всяка думичка, и в парчетата на български, и в тези на английски, е дело на усмихнатото момиче. „Мисля че отне около 7-8 месеца да направя целия албум. Изключвам само парчето с Жлъч „Не съм за тук“, което направихме преди 2 години и си чакаше реда. Аз за 5 години имам общо толкова песни, колкото в този албум. Внезапното вдъхновение ме заля, но то е тясно свързано с физическата ми промяна миналата година, и свободата, която придобих“, сподели Прея, която отбеляза дебютната си тава с две промоции - в София и в Пловдив, а сега тръгва на мини турне през Варна (14 юни) и Бургас (15 юни). Шоуто, което е сътворила ще се качи отново на столична сцена в рамките на фестивала A to JazZ на 6 юли и ще се върне за много клубни участия по морето и едно на Караван парти в Арапя на 20 юли. Помагат й двама бийтмейкъри – Константин Бежков Kay Be и Trombobby. да отговаря на формати, просто творим!”, Това е схемата откакто е самиздат. „Трудно е, но е много удовлетворяващо. Откривам, че съм способна на доста повече, отколкото съм знаела, че мога. Решенията ги взимам аз, което е много ценно, когато знаеш какво искаш“, допълва бившият артист на Монте мюзик. Но да се върнем към същественото – финалния резултат. Ето това е албумът, който заслужава да подкрепите, да си го купите и да го въртите по пътя към морето, докато надерете диска. Това момиче наистина може да пее на английски. Да, много се опитваха и дори в момента го правят, но от първата дума крещят „аз съм българче“. Слушаш обаче Прея в What to Do With It и се чудиш – на Бионсе ли ми бие, на Шаде ли по дълбочината? В крайна сметка не можеш да свържеш категорично с никаква препратка нашето момиче, просто тя за нула време, мирно и тихо, си е изградила ужасно отличителен собствен стил. както се казва една от песните в тавата. Парчето те води в приглушено, опушено кабаре и увива около врата ти марабу, слага в ръката ти цигаре и неусетно започваш да даваш ритъм с щракане на пръсти, досущ като в интрото на песента. Но големият акцент е „Тя“. Песента, което събира всичко, на което е способна Прея. „Познавам силата, нейното име е Тя“, изпява лайтмотива, който така или иначе ярко прозира през целия албум. „Женската сила наистина е лайтмотив на този албум. Дори работното му заглавие беше „Тя“. В крайна сметка реших че, да, до голяма степен ще обобщи това, което искам да кажа, но не е достатъчно и ще фокусира хората само в тази посока, на женската сила. Пък аз вярвам, че има в моята личност и други нюанси освен този и вярвам, че албума ги изразява всичките. Затова избрах да го кръстя Preyah“, разказа „дебютантката“. Това парче е и първият й опит да рапира. „Гъдел ми е, но не съм сигурна, че това ми е призванието, затова съм го редуцирала до един куплет, който обаче за мен стана много силен, изграден по правилния начин“, скромничи талантливата певица. Признава, че албумът е своего рода концептуален. „Позволих си най-после да издам албум, а не компилация със всички стари парчета, защото вярвам, че албум, особено първи, трябва да е обща история, и да разказва една обща приказка (б.а. една от песните се казва „Приказка“). А тя в три думи е: Освен новата музика, с която Прея ни заля, всичко около нея е ново – тялото й, с което се гордее вече от година и наистина изглежда супер, поведението й на сцена, всичко. „Иска ми се да си разширя палитрата от умения и знания. Последните 2 седмици преди промоцията на албума бяха по 4-5 часа на музикална репетиция и 2-3 часа на танцови. Дори тялото да не е щастливо – умът ликува“, горда е с резултата тя и мечтае за още по-голямо шоу и разбира се пробив навън. И има всички необходими да го направи – музика, която е на високо ниво, английски с прекрасен акцент, и дори името й е международно. В близко бъдеще обаче ни обеща три сингъла. Вече ги е избрала, но не знае по какъв ред ще излизат. Първият ще е готов за лятото, като за две от песните с режисьорите вече имат нахвърляна и концепция за видео. Тежкият избор ще е на феновете – което те харесат, то ще е следващото с щампата Прея. Така че – бързо намерете албума и лайвайте в Тубата!", "date": "2019.06.06", "title": "Силната жена на Прея"}
{"url": "https://www.monitor.bg:443/bg/a/view/gybite-sa-otrovni-v-razgara-na-ljatoto-167151", "text": "Ядливите гъби растат и могат да се консумират само до края на юни и след края на септември. . В разгара на лятото растат най-вече отровните им двойници, срещу чиято отрова няма антидот. Това предупреди токсикологът и алерголог проф. Никола Александров. Те могат да се окажат крайно опасни и поради факта, че извличат всички отрови от почвата и дори тежките метали, допълни лекарят. Сега е времето, когато започва никненето на гъбите, а с това нарастват и опасностите пишман гъбарите да попаднат в токсикологията. Причина за отравянията в повечето случаи е неразпознаването на гъбите. Най-често хората не знаят белезите, които отличават един вид от друг. Обикновено ядливите гъби се бъркат с отровните им двойници. По-рядко и по-леки отравяния се получават при консумация на много стари, омекнали гъби или на гъбни ястия, които са престояли дълго време в хладилник. Подобни са отравянията от старо месо или месни продукти. Гъбите са тежкосмилаема храна, затова хора, страдащи от стомашно-чревни или чернодробни заболявания, трябва да ги избягват. Бялата и зелената мухоморка, пантерката и вълчият зъб например са смъртоносни. Срещу отравянията с тях няма антидот. Дори ядливите гъби могат да се окажат силно токсични, ако са набрани в замърсен район или край шосе, тъй като имат способността на поемат всички отрови в почвата. Опасно е да се събират и ако растат на площи, третирани с химически торове. С най-токсичен ефект са кадмият, оловото, арсенът, медта и живакът. Те се намират в големи количества в промишлено замърсените райони Кремиковци, Пирдоп, Перник и Бургас. Гъбите акумулират тежките метали и металоидите. Печурка, сърнела, челадинка и пърхутка, които са изключително вкусни и ядливи, буквално изсмукват тези отрови. На свой ред те попадат в организма направо в чинията, като никаква термична обработка не може да ги очисти. Гъбите обаче са ценна храна, ако са набрани в екологично чист район. Те са ценен източник на протеини. По хранителна стойност могат да се сравнят със зеленчуците и с някои плодове, а в изсушен вид - с месото и картофите. Същевременно са богати на витамини А, В1, В2, С, Д и РР. Рижиката и пачият крак съдържат витамин А под формата на каротин (провитамин А). Копринката в комбинация с алкохол праща в гроба. Порцелановата копринка е смъртоносна дори само с бира. Някои гъби, макар и ядливи и много вкусни след приготвяне, могат да се окажат смъртоносна бомба, ако човек не знае как да ги приготвя или в комбинация с какви напитки и храни да ги приема. Тези от раздела мастилени, каквито са порцелановата и мастилената копринка, в комбинация водят до тежки храносмилателни разстройства, които понякога могат да доведат до фатален край. Затова е рисковано да се комбинират дори с безобидната на пръв поглед бира. Освен това те трябва да се берат и да се ядат, докато са млади. Отровният им ефект в комбинация със спиртни напитки и вино се дължи на факта, че те съдържат токсина коприн, който е неразтворим във вода, но е лесно разтворим в спирт. Подобен е ефектът и на лимонката и огнената манатарка. Някои ядливи гъби се оказват силно токсични, ако не се обработят продължително време – 30 - 40 минути, на висока температура, за да се разрушат опасните вещества в тях, наречени хемолизини. В противен случай те могат да доведат не само до хранителни аномалии, но и до анемия. В тази група попадат някои ядливи мухоморки, каквито са бисерната гъба, смръчкулката и сурогризката.  ", "date": "2019.06.06", "title": "Гъбите са отровни в разгара на лятото"}
{"url": "https://www.monitor.bg:443/bg/a/view/tyrgovci-prodavat-stari-elektrouredi-v-neta-predstavjat-gi-za-novi-167148", "text": "Търговци  продават в интернет стари електроуреди, като ги представят за нови, съобщи Нова телевизия. В средата на май Атанаска Георгиева си закупила електроуред от Германия през фейсбук група, но когато го получила видяла, че пълен с вода. Уредът не отговарял и на описанието в сайта, освен, че не е нов. Същият проблем среща и с огледало, закупено от конкретния сайт. Следват опити на жената да се свържи с търговеца, но не успешно. За контакт е оставен само телефон и мейл със съмнително име. На него обаче не отговаря никой. \"Става дума за заблуждаваща практика, заблуждаваща потребителите относно характеристики на стоки\", бе категоричен пред Нова телевизия председателят на Комисията за защита на потребителите Димитър Маргаритов. Оказва се, че търговецът може да бъде открит трудно, тъй като няма регисриран онлайн магазин, а покупката е извършена през социалните мрежи. Така не може да се възползваме от правото да върнем стоката в 14-дневен срок. В същото време жалбите за стоки със съмнително качество стават все повече. Това важи особено при смартфоните. Най-често некачествената техника сепродава в нерегламентирани магазини или платформи в интернет. Търговците заинтригуват с атрактивни цени. \"Когато закупиш стока от друг потребител, законът пази потребителя-купувач много по-малко, защото няма юридическо лице, което носи отговорност, обясни и Велизар Величков, експерт по онлайн търговия. Така контролните органи трудно може да достигнат до тези търговци.", "date": "2019.06.06", "title": "Търговци продават стари електроуреди в нета, представят ги за нови"}
{"url": "https://www.monitor.bg:443/bg/a/view/proevropejskite-partii-v-evroparlamenta-se-razbraha-za-obsht-kurs-167146", "text": "Лидерите на Европейската народна партия, социалистите, либералите и зелените в Европейския парламент обявиха, че са постигнали съгласие за политическия процес, насочен към определяне на обща амбиция за следващия законодателен период.  \"Това ще даде основата, върху която очакваме следващият председател на Европейската комисия да се ангажира, за да получи широко и стабилно мнозинство в Европейския парламент\", се казва в изявлението на Манфред Вебер, Удо Булман, Ги Верховстадт, Ска Келер и Филип Ламбертс. Петимата се ангажираха да постигнат споразумение до Европейския съвет на 20 юни. След евроизборите миналия месец ЕНП и социалистите загубиха общото си мнозинство и в следващия Европарламент ще трябва да разчитат на либералите и зелените.", "date": "2019.06.06", "title": "Проевропейските партии в Европарламента се разбраха за общ курс"}
{"url": "https://www.monitor.bg:443/bg/a/view/dyjdove-s-pjasyk-ot-sahara-prez-uikenda-167149", "text": "Дъждове с пясък от Сахара ни очакват при почивните дни. Тогава ще има пренос на фин прах от Африка в западната половина на страната. Концентрацията ще е значителна, но все така преваляванията ще носят кални петна по колите и прозорците.  В първия ден на новата седмица пустинният пясък ще се изтегли от територията на страната.  До обяд днес времето ще е слънчево с разкъсана облачност. В сутрешните часове ще е мъгливо в планините и в котловините. След това се очакват превалявания в централните и западните райони, по-късно привечер - и в Североизточна България. Остава рискът от локални бури със силен вятър, краткотраен интензивен валеж и градушка. Температурите през деня ще са от 23 до 28 градуса. Валежите през деня не се очаква да са значителни. Максималните количества ще са до 15-20 литра на квадратен метър и то в планинските и предпланинските райони на Западна България. До края на седмицата и в началото на другата времето остава неустойчиво с чести превалявания в следобедните часове. В петък, събота и неделя вероятността за валежи с гръмотевици ще е по-значителна на изток и в планините. Дневните температури ще са около 26-27 градуса през почивните дни, на места в Централна Северна и Северозападна България до 30 градуса.", "date": "2019.06.06", "title": "Дъждове с пясък от Сахара през уикенда"}
