{"url": "https://www.monitor.bg/bg/a/view/ch-si-preduprejdavat-vnimavajte-kakvi-dogovori-podpisvate-159255", "text": "Хората да внимават какво подписват, какви договори, какви заеми и от кого взимат, какви услуги ползват, призовава председателят на Съвета на Камарата на частните съдебни изпълнители Георги Дичев. Той обясни, че в сектора на задлъжнялостта на ЧСИ се възлагат само около 10 % от дълговете на граждани и фирми. В останалите случаи кредиторите дават дълговете на колекторските фирми и длъжниците остават незащитени от ГПК.След многобройните промени в законодателството в полза на длъжниците, в производствата при съдебните изпълнители правата им са защитени, но не така стоят нещата с останалите 90%. Има тенденция на отлив на кредиторите от съда и съдебното изпълнение. Банките продават на колекторски фирми вземания за милиарди левове. Предпочитат този начин, защото така изчистват лошите си кредити и освобождават свои средства в БНБ.  „Не знаем на какъв процент са продават тези вземания. Ако банката си събира дълга през съда и съдебното изпълнение ще получи много по-голяма стойност”, обясни Дичев.  Малкото дела на банки при ЧСИ се обяснява и с наблюдението на съдебните изпълнители, че длъжниците към банки очевидно в момента се справят със своите задължения. Статистиката показва, че през 2018 г. делата на банките при ЧСИ са намалели и от 29 000 са станали 22 000 и вече са едва 10% от общия брой. Намалели са и делата в полза на търговци  - от 129 000 на 105 000.  Новообразуваните дела като цяло също са спаднали,  каквато е тенденцията през последните години и през 2018 г. са 20 000 по-малко или намаление с 8%, а събраната сума за пръв път от 13 г. намалява. През 2017 г. са били събрани 1 млрд. и 100 млн.лв., а през 2018 г. -  1 млрд. и 15 млн.лв. Една от причините за по-малкото дела  е тълкувателно решение на ВКС по отношение на т.нар.перемция, т.е когато 2 г. кредиторът не е искал изпълнителни действия. „След това тълкувателно решение масово прекратяваме такива дела. Някои от кредиторите образуват отново тези прекратени дела. Реалният спад в делата е много по-голям. Материалният интерес по делата е драстично променен. Преди масовите дела се измерваха в хиляди левове, сега те са в стотици” обясни Дичев. Запазва се тенденцията държавата, общините и гражданите да търсят помощта на ЧСИ за събиране на своите вземания. Както винаги, най-много са новообразуваните дела  в полза на бизнеса - 105 000,  на следващо място са държавата и общините със 71  000 дела, гражданите с 22 000 дела и банките също с толкова. Делата за издръжки са 1200, за заплати  - 1030, за предаване на деца – 154. През 2017 г. се промени подсъдността и делата вече се образуват там, където е адресът на длъжника или на седалището, ако е търговец. С това рязко се е променила картината на делата в София – от 89 000 вече са 51 000.  Така за длъжника е по-лесно да се защити, защото делото е там, където е той, не се налага да пътува, за да се запознае с едно изпълнително производство. Продажбите на недвижими имоти също драстично намаляват – с 24 %. От  9200 през 2017 г. на 7000 през 2018 г. Въпреки намаляването на делата, през 2018 г. частните съдебни изпълнители са възстановили рекордна сума на българските граждани – 190 млн.лв.,  на държавата и общините – 123,5 млн.лв., на бизнеса – 285 млн.лв. Събраните издръжки за деца са 6 млн.лв., а събраните неизплатени заплати – 7 млн.лв. Всички въводи във владения, извършени от ЧСИ през 2018 г. , във всякакви имоти, включително парцели и земеделски земи, офиси, магазини, хотели и др., са 1120. Жалбите до Камарата срещу ЧСИ чувствително са спаднали, но от друга страна са се увеличили жалбите до съда – след промените в ГПК много повече действия на съдебните изпълнители подлежат на съдебен контрол и длъжниците се възползват от това.    ", "date": "2019.03.09", "title": "ЧСИ предупреждават: Внимавайте какви договори подписвате"}
{"url": "https://www.monitor.bg/bg/a/view/39-godishen-anglichanin-razbi-glavata-si-v-stylb-nad-bynderishka-poljana-159256", "text": "39-годишен английски турист на ски раазби главата си в стълб около 15 часа този следобед. Трагичният инцидент е станал на писта номер 9 над Бъндеришка поляна, а скиорът се е спускал без каска. Дежурният екип планински спасители веднага се озовали на място, повиканите спешни медици са установили нелепата смърт на английския турист.  На място на инцидента се намира следствена група, която извършва оглед.", "date": "2019.03.09", "title": "39-годишен англичанин разби главата си в стълб над Бъндеришка поляна"}
{"url": "https://www.monitor.bg/bg/a/view/mirjani-lysnaha-120-godishnata-kadilnica-na-mitropolit-metodi-kusev-159258", "text": "Активисти на старозагорското туристическо дружество „Сърнена гора“ почистиха бронзовата утвар в уникалния параклис „Свети Теодор Тирон“ на върха на парк „Митрополит Методи Кусев“ в навечерието на храмовия празник Тодоровден. Сред извадените за излъскване съдове беше и 120-годишната , изработена от сребро кадилница, с която някога е служил първият старозагорски митрополит Методи Кусев, който е положил и основния камък на обителта. На кадилницата наскоро попаднал отец  Димитър, който служи в параклиса докато разчиствал помещенията за реставрацията на стенописите. Върху сребърния съд ясно личат имената на дарителите. В храма се съхранява и стенният часовник на владиката, който му бил подарен две години преди кончината през 1922 година. Уникатът е с известната марка  „Original Hamburg Americain“ , по думите на отчето през десетилетията злосторници на три пъти правили опит да го похитят, но в крайна сметка митничари го откривали в различни тайници на автомобили и го връщали обратно в параклиса. .Параклисът е построен в края на ХІХ в като идеята е била там да се издигне манастирски комплекс, първата копка е направена на 2 май 1895 година, при ремонта на владишкия трон преди време открили мощехранителница  със съхранени в него мощи на светеца. Стените са изписани  през периода 1942-1944 година от родения в днешна Полша в семейството на руски офицер художник-белоемигрант Николай Ростовцев /1898-1988/. Използвана е почти непознатата  за България техника, имитираща мозайка, при която квадратчетата са с размери сантиметър на сантиметър. Миналата есен стенописите бяха реставрирани от бургаския художник  Климент Атанасов. Буквално на метри от параклиса е полуразрушения някогашен балкантуристки ресторант „Аязмото“, който наскоро бе дарен за 10 години на старозагорската митрополия, която се ангажира да го превърне в уникален музей на владиците и паркостроителството.  ", "date": "2019.03.09", "title": "Миряни лъснаха 120-годишната кадилница на митрополит Методи Кусев"}
{"url": "https://www.monitor.bg/bg/a/view/cska-bi-etyr-159261", "text": "ЦСКА записа първа победа над Етър като гост от 21 години насам. \"Червените\" надвиха Етър с 3:1 в мач от 25-ия кръг на Първа лига. Всички голове на \"Ивайло\" паднаха през второто полувреме. Али Соу(69,81) вкара два гола за успеха на столичани, а едно попадение добави Жоржиньо (65). За великотърновци се разписа Даниел Младенов (75). Така воденият от Любослав Пенев отбор събра 54 точки и излезе на второ място във временното класиране преди утрешното дерби между Левски и Лудогорец. Етър загуби шансове за място в Топ 6 и остава седми със 37 пункта.", "date": "2019.03.09", "title": "ЦСКА би Етър"}
{"url": "https://www.monitor.bg/bg/a/view/ispanija-e-poluchila-iskaneto-za-ekstradicija-na-arabadjievi-159253", "text": "Документите с искането за екстрадиция на семейство Арабаджиеви, които бяха задържани в четвъртък близо до Барселона, са получени от испанските власти.  Това съобщи изпълняващият функциите административен ръководител на Специализираната прокуратура Димитър Петров. Той добави, че се очаква испанските власти да насрочат дело, в което да се разгледа искането. Семейството беше задържано в четвъртък близо до Барселона. По-рано от прокуратурата обявиха, че след пристигането на Ветко и Маринела Арабаджиеви в България те ще бъдат задържани и ще им бъде поискана най-тежката мярка за неотклонение. Двамата са обвинени за участие в организирана престъпна група и пране на пари. В момента семейството е в ареста.", "date": "2019.03.09", "title": "Испания е получила искането за екстрадиция на Арабаджиеви"}
{"url": "https://www.monitor.bg/bg/a/view/rado-jankov-20-ti-v-shvejcarija-159252", "text": "Водещият ни състезател в паралелните дисциплини по сноуборд Радослав Янков зае 20-о място в паралелния гигантски слалом за Световната купа в Скоул (Швейцария). Победата е за руснака Андрей Соболев. Идната седмица са финалите на сезона в СК във Винтерберг (Гер). Преди тях Янков е 23-и в генералното класиране в паралелните дисциплини с 1446,10 т. Лидер е Соболев с 4445 т. В паралелния гигантски слалом Янков е 29-и, а в паралелния слалом е осми.", "date": "2019.03.09", "title": "Радо Янков 20-ти в Швейцария"}
{"url": "https://www.monitor.bg/bg/a/view/pregovori-za-slivane-na-dojchebank-s-komercbank-159254", "text": "Управителният съвет на Дойче Банк се съгласи да проведе разговори със своя конкурент Комерцбанк за сливане, предаде \"Ройтерс\", позовавайки се на източник запознат с въпроса. Той обаче е пожелал анонимност. По думите му разговорите са още на много ранен етап, а информацията е била съобщена по-рано и във вестник \"Велт ам Сонтаг\". Говорители на двете банки са отказали коментар по темата. Спекулациите за евентуално сливане между двете най-големи германски банки се увеличиха през последните месеци, като се засилиха още повече по времето на финансовия министър Олаф Шолц, който подчерта важността на силните банки. И двамата кредитори се борят да се върнат към устойчива рентабилност след глобалната финансова криза, а правителството държи дял от над 15% в Комерцбанк след спасяването. Дойче се смята за една от най-важните банки в световната финансова система, но е измъчвана от 3-годишни загуби, понижения на рейтинги, неуспешни стрес-тестове и скандали с прането на пари. Главният изпълнителен директор на компанията, Кристиан Сийвинг, заяви публично през последните месеци, че е фокусиран върху възстановяването на рентабилността, преди да поеме сложен проект за сливане. Ръководителят на Комерцбанк Мартин Зилке бил по-отворен към идеята за свързване. За сливане между двете банки се говореше още през 2016 г., но преговорите тогава пропаднаха след като двете банки решиха да се съсредоточат върху преструктурирането. Дойче банк има повече от 20 милиона лични и бизнес клиенти, а Комерцбанк - около 18 милиона. В случай на сливане, комбинация от двете банки ще има стойност на пазара на акции от над 24 милиарда евро.", "date": "2019.03.09", "title": "Преговори за сливане на Дойчебанк с Комерцбанк"}
{"url": "https://www.monitor.bg/bg/a/view/tonove-bokluci-zaljaha-holandija-159251", "text": "Според холандски учени 24 милиона пластмасови предмета са изхвърлени по бреговете на холандския град Гронинген и съседните острови в северната част на страната, след като стотици товарни контейнери изпадаха от контейнеровоз при буря през януари, предаде ДПА. Най-много изхвърлени пластмасови изделия има по плажовете на остров Схирмониког, който е популярна туристическа дестинация, уточни Гронингенският университет. Голямо количество пластмаса има изхвърлена и по бреговете на необитаемите острови Ротумерог и Ротумерплат, предава БТА. Специални изсмукващи устройства ще започнат почистване през идната седмица на остров Схирмониког, уточни холандската информационна агенция (АНП). Над 300 контейнера, някои от които съдържащи опасни вещества, паднаха от контейнеровоза \"Ем Ес Си Зоуи\" на 2 януари. Корабът пътуваше от Португалия към германското пристанище Бремерхафен. Швейцарската транспортна компания Ем Ес Си (MSC) обяви, че ще поеме всички разходи по спасяването на товара и разчистването на засегнатите плажове.", "date": "2019.03.09", "title": "Тонове боклуци заляха Холандия"}
{"url": "https://www.monitor.bg/bg/a/view/zadyrjaha-bylgari-za-kontrabandni-igrachki-159259", "text": "Задържаха българи за контрабанда на играчки в Италия. Италианските власти разкриха българска фирма, опитала да внесе над 50 000 контрабандни играчки на Ботуша. На пристанището в Бриндизи е задържан камион с повече от 800 кашона фалшиви стоки с марката на „Уолт Дисни”. Арестувани са шофьорът на превозното средство и директорът на компанията - Г.Е. на 48 години и И.Г. на 44 години. Двамата ще отговарят пред Темида за внос на контрабандни стоки. Играчките нямали европейски сертификат за качество. Анализ на продуктите направил експерт от „Уолт Дисни”. Товарът и камионът са конфискувани, след като се опитали да влязат на италианска територия с ферибот, пристигнал от Гърция.", "date": "2019.03.09", "title": "Задържаха българи за контрабандни играчки"}
{"url": "https://www.monitor.bg/bg/a/view/germanija-hem-podkrepi-hem-othvyrli-tezata-na-makron-za-renesansa-159260", "text": "Ръководителката на германската консервативна партия, смятана за наследничка на канцлерката Ангела Меркел, представи план за Европа, отговарящ на вижданията за сигурността на френския президент Еманюел Макрон, но различаващ се в социален план. Лидерката на германския Християндемократически съюз (ХДС) Анегрет Крамп-Каренбауер отвръща на плана за Европа на Макрон в статия за утрешния брой на в. \"Велт ам зонтанг\", цитирана от Франс прес. \"Нашата Европа трябва да стане по-силна\" в свят, подкопан от протекционистки и националистически пориви, пише Крамп-Каренбауер в публикация под заглавие \"Да се направи добре Европа\". В светлината на предстоящите европейски избори в края на май, преди няколко дни Макрон отправи призив към европейските граждани, в който заявява, че трябва да се действа спешно. \"Той е прав\", отбелязва Крамп-Каренбауер, която от декември оглавява най-голямата партия в Германия, ХДС. Тя посочва, че иска да гарантира основите на европейския просперитет, препоръчва създаването на общ пазар на банките и призовава за европейски климатичен пакт. АКК, както я наричат в Германия, отхвърля някои френски предложения като например европейска минимална заплата, като предупреждава за опасността от осъвместяване на дълговете - нещо, на което Берлин твърдо се противопоставя. По отношение на миграционната политика и сигурността та изразява пълно съгласие с Макрон, подчертавайки, че на Европа са необходими сигурни външни граници.", "date": "2019.03.09", "title": "Германия хем подкрепи, хем отхвърли тезата на Макрон за ренесанса"}
{"url": "https://www.monitor.bg:443/bg/a/view/prestypnostta-vyv-varna-namaljava-a-razkrivaemostta-se-uvelichava-159242", "text": "Регистрираните престъпления във Варненска област през 2018 г. са намалели, а в същото време разкриваемостта се е увеличила с 9,5%. Това стана ясно от годишния отчет на Областната дирекция на полицията, представен пред главният секретар на МВР, Ивайло Иванов. „По всички основни пунктове се забелязва спад, единствено загиналите в катастрофи са с 11 повече от 2017 г., въпреки че е намалял броят на тежките пътни инциденти”, заяви Иванов. Регистрираните криминални престъпления през миналата година са 6 536, с 628 по-малко, спрямо предходната. Точно половината от тях са кражби. Общата разкриваемост е 39,6 %, като е налице е увеличение с 1,4 пункта. Важни промяна в статистическите данни сочи, че в централната част на град Варна, обслужвана от Първо РУ, е налице намаление на престъпността с 10,5 %. Предвид факта, че в посочения район са концентрирани най-голям брой културни и исторически забележителности, християнски храмове, както и седалища и храмове и на други вероизповедания, и всички те целогодишно се посещават от голям брой български и чуждестранни туристи, данните за намаляване на нивото на престъпността показват адекватна и ефактивна организация на работа по превенция и предотвратяване на престъпните деяния. Положителен факт е, че е налице, макар и минимално, снижение на регистрираните престъпления в териториите, обслужвани от Второ и Трето РУ. Там са разположени многолюдни жилищни комплекси и голяма част от прилежащата към град Варна вилна зона. Снижение от 13 до 18 на сто се отчита и на териториите, обслужвани от Четвърто РУ, РУ Девня и РУ Провадия, които на практика обхващат три четвърти от населените места в областта. Делът на най-масовия вид посегателства – кражбите на имущество, е  50,3%. Общо регистрираните посегателства над частна собственост са 3 287, като за сравнение през 2017 година те са 3 670. Домовите кражби са със 110 по-малко от 2017 г. Грабежите са 104, с 37 по-малко, което е снижение с над 25 на сто. В последните четири години е налице трайна тенденция на намаляване броя на тези посегателства. Въпреки положителната статистика, противодействието и превенцията и на домовите кражби, и на грабежите, продължават да бъдат сред основните приоритети в дейността на полицията. Положителен е фактът, че и през 2018 г. липсва тенденция на завишаване или концентрация на престъпления в конкретни малки населени места и отдалечени райони. При кражбите на вещи и части от МПС се отчита устойчивост, спрямо 2017 г. За втори отчетен период нивото на тези  престъпления се задържа около 430, което е с близо 23 на сто по-малко от регистрираните 565 в края на 2016 година. За  2018 година са разкрити и 553 криминални престъпления, извършени в минали периоди. Подобрението на общата разкриваемост през последните 2- 3 години се дължи в най-голяма степен на повишената ефективност на работа в Първо, Второ, Трето и Четвърто РУ – структури, обслужващи територията на град Варна и прилежащите вилни зони. Постигнатите резултати в проиводействието на престъпността са вече трайно около и над 30 на сто. По отношение на престъпленията против собствеността, при грабежите разкриваемостта за 2018 г. е 53,8%, на взломни кражби – 23,3%, при домовите кражби 31,7 на сто. За 2018 г. регистрираните престъпленията свързани с наркотични вещества са 511  като от тях са разкрити 386. Процентът на разкриваемост е 75,5 на сто срещу 67,4 % за 2017 година. ", "date": "2019.03.09", "title": "Престъпността във Варна намалява, а разкриваемостта се увеличава         "}
{"url": "https://www.monitor.bg:443/bg/a/view/standard-and-poor-s-potvyrdi-kreditnija-rejting-na-severna-makedonija-vv-159250", "text": "Международната рейтингова агенция Стандард енд Пуърс /Standard and Poor's/ потвърди кредитния рейтинг на Северна Македония ВВ- /лат.букви/ със стабилна прогноза, предаде агенция МИА. Според доклада на агенцията решаването на спора за името с Гърция е решаваща положителна крачка и отваря вратите за членство на Северна Македония в НАТО и започване на преговори с Европейския съюз през тази година, което може да ускори структурните реформи. Агенцията очаква икономическият растеж през следващите три години да бъде средно 3 процента и да се увеличат частните инвестиции благодарение на политическата стабилност.", "date": "2019.03.09", "title": "Standard and Poor's потвърди кредитния рейтинг на Северна Македония ВВ"}
{"url": "https://www.monitor.bg:443/bg/a/view/shestima-ot-noi-silistra-v-kupa-s-pensiite-159239", "text": "Специализираната прокуратура е повдигнала обвинение на директора на НОИ-Силистра и още петима други работещи там за участие в организирана престъпна група за източването на НОИ чрез фалшиви пенсии.   Групата е действала от 2017 г., като са уреждани пенсии чрез неистински осигурителен стаж за професии, включително от първа категория труд. Членовете на групата притежавали дебитните карти на пенсионерите и всеки месец си отчитали част от преведените им пенсии - това било заплащането, което те получавали, за да уредят фалшивите документи за инвалидна пенсия. Пострадалите са подписвали и пълномощни, с които участниците в схемата лично посещавали пощенските клонове, от които са теглили самите пенсии. Директорът на НОИ-Силистра е диктувал по телефона на началника на отдел \"Пенсии\" лични данни на мнимите пенсионери. С абревиатурата СМЧ-Пенчев или \"Силно мой човек - Пенчев\" служителите знаели, че това са близки до директора хора. По този начин самите пенсионни досиета се изготвяли по-бързо и безпроблемно. Не са извършвани нужните проверки. По време на разследването са претърсени 14 адреса и са иззети банкови карти, извлечения и ТЕЛК-ови решения. Има данни за 20 души, които са се възползвали от услугата. Сред тях има кметове, зам.-кметове, общински съветници, а и хора без никакъв трудов стаж, допълват от БНР. Освен директорът на НОИ-Силистра Милен Пенчев, обвинения получават началникът на отдел \"Пенсии\" в града, бивш служител на НОИ-София и тричленно семейство - баща, майка и син", "date": "2019.03.09", "title": "Шестима от НОИ Силистра в кюпа с пенсиите "}
{"url": "https://www.monitor.bg:443/bg/a/view/30-godishen-banskalija-glytna-soda-kaustik-vmesto-domashna-rakija-v-pirogov-e-159249", "text": "Вчера в ранния следобед 30-годишен банскалия объркал на рафт в мазето си шише от домашната си ракия и отпил около 100 г сода каустик. Сигналът за инцидента е подаден от негови близки малко след 14 часа от адрес в Банско. В 17 часа от разложката болница младият мъж е транспортиран в „Пирогов“ с тежки изгаряния на носоглътката, хранопровода, а вероятно и червата. Има реална опасност за живота му.", "date": "2019.03.09", "title": "30-годишен банскалия глътна сода каустик вместо домашна ракия, в „Пирогов“ е"}
{"url": "https://www.monitor.bg:443/bg/a/view/siestata-pazi-ot-visoko-kryvno-159243", "text": "Милиони хора, които страдат от високо кръвно налягане, са поучавани, че трябва да подобрят начина си на хранене и да намалят консумацията на алкохол. Сега, обаче, гръцките лекари дават много по-приятен съвет: спете следобед. Редовният следобеден сън понижава кръвното налягане с почти толкова, колкото някои лекарства, е показвало проучването, за което съобщава британският ежедневник „Таймс“. Тези, които имат навика да презареждат батериите си през деня имат по-ниско кръвно налягане, което е от полза за сърцето, открили изследователите. Учените изказват интригуващото предположение, че така хвалената средиземноморска диета може да дължи добре известните за здравето ползи не само на зехтина, който се използва в тези страни с храната на обяд, но и на сиестата след хранене. На хората, които имат високо кръвно налягане, над 140 на 80, обикновено се предписват лекарства, заедно с препоръки за начина на живот, като упражнения и здравословно хранене. Отдавна е известно, че кръвното налягане се понижава през нощта, когато хората спят и гръцките учени се запитали дали краткият следобеден сън може да допълни и подобри този ефект. Те са провели проучването сред 212 души на средна възраст 62 години, които са били успешно лекувани за високо кръвно налягане. Проучването е изисквало доста усилия, тъй като принуждаването на хората да спят през деня е било трудно - малко повече от половината пациенти вече са имали изграден навик да спят следобед.", "date": "2019.03.09", "title": "Сиестата пази от високо кръвно"}
{"url": "https://www.monitor.bg:443/bg/a/view/borisov-evropredsedatelstvoto-ni-oshte-se-dava-za-primer-159245", "text": "Европейското ни председателство още се дава за пример. Цяла Европа 6 месеца говори за България и това, което прави България за Западните Балкани. Колегите от Западните Балкани го оцениха. Това заяви във Велико Търново по време на осмата политическа академия на Жени ГЕРБ „България с хоризонт Европа 2023“ министър-председателят и лидер на ГЕРБ Бойко Борисов. „Видяхте как реагираха и Ципрас, и Заев. Ако не бяхме ние започнали Договора за добросъседство, ако не го бяхме подписали, ако не бяхме помагали за целия този процес... Това, което правим с колегата Ципрас по пристанищата – гръцките и българските, до Русе, това, което ги събра четворката във Варна и се превърна в събитие...”, коментира премиерът. Той каза още, че строителството на пътищата върви с пълна сила. „Към Търново ще минат два лота бързо. „Струма” се строи активно. Целта е да има свързаност с нашите съседи. Като има свързаност, има и бизнес”, подчерта той. „Никой повече от нас не е зависим от Черно море. България печели милиарди от туризъм и не ни е все едно дали там ще се напълни с бойни кораби и ще се водят бойни действия. Балансираните ни отношения с Русия в това отношение са много важни.", "date": "2019.03.09", "title": "Борисов: Европредседателството ни още се дава за пример"}
{"url": "https://www.monitor.bg:443/bg/a/view/napadnaha-lekari-v-meden-rudnik-v-burgas-159240", "text": "Медици от Спешна помощ са били нападнати с камъни в бургаския квартал \"Рудник\" вчера вечерта. Екипът се отзовал на повикване за родилка в безпомощно състояние, но когато отишли на адреса започнали да хвърлят камъни по тях. „Съпругът на родилакта хвърли камъка, при което даже и майката на родилката от счупените стъкълца нарани ръката си. Ако не беше затворена задната врата, можеше камъкът да удари шофьора на линейката по главата”, разказва д-р Галина Нинова, като допълва, че се чувства обидена от случилото се. Сега задното стъкло на линейката е строшено. Нападателят е задържан в полицията. След дълги години работа, спешните медици се замислят дали да продължат да работят като такива.", "date": "2019.03.09", "title": "Нападнаха лекари в Меден рудник в Бургас"}
{"url": "https://www.monitor.bg:443/bg/a/view/oligarhijata-sreshtu-prozrachnostta-fejkove-zalivat-zakona-peevski-cjala-sedmica-obzor-159247", "text": "Може ли пълната прозрачност в медийния сектор да е посегателство над свободата на словото? Не, нали? Принципно сте прави – за всеки нормален човек разпоредбите в т.нар. закон „Пеевски“ са ни повече, ни по-малко гаранция, че благодарение на тях хората ще знаят кой им говори от страниците на един вестник или сайт. Именно това беше и идеята на вносителите на текстовете – депутата и издател на „Телеграф медиа“ Делян Пеевски и колегите му от ДПС Йордан Цонев, Хамид Хамид и Велислава Кръстева. Вече цяла седмица обаче манифактурата за масова манипулация и дезинформация на олигарсите Иво Прокопиев, Огнян Донев, Сашо Дончев и Цветан Василев се опитва да изкара тези разпоредби цензура. Защо ли?! Всеки се досеща за отговора – законът ще изкара наяве онези десетки сайтове и сайтчета, претендиращи в момента, че са уж независими, но всъщност конците им се дърпат от въпросните олигарси. На този фон беше повече от очаквано, че именно „Бивол“ - фамилно свързаният с Кремълската пропаганда рекетьорски сайт и още няколко присъдружни на задкулисието малки интернет страници ще скочат на разпоредбите ( ). Както беше и очаквано, че личното журналистическо НПО на Иво Прокопиев – българският клон на Асоциацията на европейските журналисти ще покаже признаци на шизофрения и след като подкрепи текстовете на закона, сега скочи срещу тях ( ). Точно толкова предсказуемо бе и че в хора отново ще заквака сайтът „Фрогнюз“ на агент Академик на ДС Огнян Стефанов. Интернет страницата, изявяваща се като личен пресцентър на банкера-беглец Цветан Василев впрочем се показа като истински стахановец през последните седем дни, след като успя да сътвори цели 4 фейка за едно денонощие ( ). За целта включи целия арсенал от опорки – съживи старата фалшива новина за несъществуващи връзки между Пеевски и „Дунарит“ ( ), изтупа от праха и лайтмотива на Фабриката за фалшиви новини от предната седмица - „Булгартабак“, а за капак намеси депутата дори и в нискокачествен памфлет за опростените в петък от депутатите задължения на вероизповеданията.", "date": "2019.03.09", "title": "Олигархията срещу прозрачността: Фейкове заливат закона \"Пеевски\" цяла седмица (ОБЗОР)"}
{"url": "https://www.monitor.bg:443/bg/a/view/mak-marinov-se-klonira-vyv-vasil-i-georgi-ilievi-159199", "text": "Сигурно доста зрителки са се опитвали да скрият по някоя издайническа сълза, докато с „Тази песен не е за любов“ гласът на Стефан Вълдобрев полагаше последния щрих в сериала „Денят на бащата“ по БНТ. Повечето от тях навярно си спомнят, че в клипа към парчето красив млад актьор се бореше със снежната планина в опит да задържи една изплъзваща се връзка. Няколко дни по-рано той, вече с образа си, се записа и в друга филмова поредица на малкия екран – „Дяволското гърло“ по Нова тв. Името му е Мак Маринов. Твърди, че снимките за видеото към песента изобщо не са го затруднили, колкото и мъчителен да изглежда пътят му отстрани: и без това живее в подножието на планината, в Княжево, и се е научил да превзема върхове при тежки условия. Що се отнася до започналата преди седмица криминална история, обяснява, че само онези, които го познават много добре, са установили присъствието му в първия и втория епизод. Но скоро персонажът му ще стане особено важен за хода на събитията и, ако каже дори думичка повече, означава да издаде всичко... Всъщност тук Маринов не е дебютант: вече е участвал във филми като „ТИЛТ“, „Кецове“, „Каръци“, „Асансьор за пациенти“, в късометражния „I don`t want to grow up”, който много си харесва и смята за ключов в кариерата си до момента... От дете та до ден днешен, като каже името си, Мак е свикнал: 1) да го питат дали не е българин; 2) да му викат Макс или Марк; 3) да се интересуват с какъв точно вид магия се занимава... „Когато бях по-малък, много се дразнех. Сега обаче гледам с ирония на това“, признава той. – като героя от „Полет над кукувиче гнездо“, което донякъде подсказва защо преди ХІ клас е изключен от Националната гимназия по древни езици и култури и трябва да завърши средното си образование другаде: младежът е бунтар, който не се равнява по масата, а предпочита да мисли със собствената си глава. „Говорил съм с майка ми по въпроса за името: не съм кръстен на цветето, нито конкретно на някого. Това име просто се е родило така, както се ражда едно дете – паснало е на родителите ми и те решили да се казвам така“, пояснява актьорът, който няма нужда от псевдоним, за да бъде запомнен. Като син на една от най-добрите български драматични актриси – Жорета Николова, може да се предположи, че Мак не е имал друга опция за избор на бъдеще, освен да стане актьор и той. Още повече, че и баща му е изкушен от театъра, за който превежда пиеси от френски. Но не е така. „Нямах нито намерение, нито склонност да се занимавам с това. След като завърших гимназия, исках да следвам философия и учих известно време в Софийския университет, което обаче доведе до голямо разочарование – не от специалността и преподавателите, а от състоянието на света изобщо. Когато човек навлезе в дебрите на философията, започва да се ориентира по доста трагичен начин в обстоятелствата“, обяснява Мак защо се е отказал. Идеята му да се развива в сферата на актьорското майсторство идва след това абсолютно спонтанно. „Да, много хора и по-рано са ми казвали, че трябва да тръгна натам, но аз никога не съм си го помислял сериозно. Едва тогава си го помислих сериозно и...го направих. Родителите ми винаги са ме подкрепяли и като че ли и за тях настъпи облекчение, защото видяха, че си намерих пътя“, казва Мак Маринов. В годината, в която кандидатства, е ред на Ивайло Христов да поеме един от актьорските класове в НАТФИЗ, а момчето категорично иска да учи именно при него. „Нещата ми се получиха от първия път: на изпита всичко мина максимално добре и той ме прие. И ми се струва, че през цялото следване Гласуваше ми доверие, аз усещах това и то ми даваше сила“, отбелязва Мак, който се надява скоро пак да работи със своя ментор, под чието ръководство се е снимал в „Каръци“ още като студент. От този сезон Маринов е на щат в Малък градски театър „Зад канала“. В момента репетира с Явор Гърдев в пиесата на датчанина Томас Винтерберг „Празникът“, чиято премиера предстои на 30 март. Благодарен е на директорката Бина Харалампиева, че го е забелязала, а никой не може да отрече, че тя има усет за перспективни млади актьори, с които да освежи палитрата в общинската трупа. Съвсем в началото Мак е изправен там пред двойно предизвикателство: да даде плът на братята Васил и Георги Илиеви в документалния спектакъл на Неда Соколовска „Поп-фолк хроники: Бели птици и куршуми“. „Бил съм прекалено малък, за да разбирам, но си спомням как по телевизията често съобщаваха: този го убиха, онзи го застреляха, трети го отвлякоха... На мен като момче тези работи са ми били интересни от гледна точка на криминалната интрига, но нямам конкретни спомени за въпросните личности“, връща лентата към мафиотската разюзданост на 90-те актьорът. В годините на неговото детство братя Илиеви са възприемани едва ли не като и не е само въпрос на подходяща външност да успееш да изиграеш на сцената зловещото им очарование. „Наистина има такова очарование и, честно казано, аз леко му се противях. Като започнах да изследвам тези характери, за да мога да си свърша работата, в определени микромоменти започваше някакво вътрешно пререкание между мен и тия хора. Те ми бяха симпатични, а не мога да обясня по какви причини. Без да ги оправдавам, в онези години сякаш и престъпниците са били по-интересни“, разсъждава Мак Маринов. Той не крие, че преди да излезе спектакълът, доста „съветници“ са ги предупреждавали да не включват в него това или онова, защото може да се окаже опасно, но засега нищо обезпокоително не се е случило, макар че и някои „тъмни персонажи“ са идвали да го гледат. Мак участва и в авторската постановка на Весела Василева „Настане вечер“ на Театрална работилница „Сфумато“. Там е с истинското си име на сцената и превръща своя герой в обобщен образ на артистите от неговото поколение: те мечтаят за Шекспир, Гогол и Бекет, а са принудени вместо това да снимат тъпи реклами и компромисни като качество тв формати. „За мен този спектакъл е определящ и много смислен. Смело представление, което разказва за важни неща“, характеризира го той. „Иска ми се българското изкуство да се опита да се занимава първо с идеите си, а след това с публиките си, защото има тенденция всичко да се мисли през публиката и през това какво тя може да приеме и да разбере. Смятам, че това е невъзпитано към българите. Защото ако първо се мисли за идеите и тези идеи се предложат на публиката, тя няма да има никакъв проблем да ги смели и да оперира с тях. Тогава качеството на нашето изкуство ще се повиши“, убеден е актьорът. А какъв е Мак Маринов, когато излезе от театъра? „Наскоро осъзнах, че откакто се занимавам с актьорската професия, неусетно съм станал много по-интровертен. Преди бях буен, повече ми се излизаше, докато сега съм най-спокоен вкъщи, където свиря на китара, чета... Обичам да правя нещо по двора, ходим да режем дърва с един приятел – ей такива нормални неща ми доставят удоволствие“, изповядва се той. Мак се вълнува от човека, от света, от мястото на човека в света... А за любовта е пестелив: вярва, че за нея всеки трябва да разговаря сам със себе си.  ", "date": "2019.03.09", "title": "Мак Маринов се клонира във Васил и Георги Илиеви"}
{"url": "https://www.monitor.bg:443/bg/a/view/desetki-raneni-pri-sblysyk-na-kit-s-feribot-159248", "text": "87 души са ранени, след като ферибот на остров Садо, Япония се сблъсква с морско животно, най-вероятно кит, съобщава SNA Japan. От ранените, петима са в критично състояние. Инцидентът е станал около 12:15 часа местно време, оставяйки пукнатина от 5 сантиметра в кърмата на кораба. Фериботът напуска пристанището на Ниигата в 11:30 ч. със 121 пътници и четирима души екипаж и се очаквало да стигне до остров Садо в 12:30 ч. Бреговата охрана към момента разследва причината за инцидента. Според тях, вероятната причина за сблъсъка е кит или друго морско създание е ударило кораба. Фериботът задвижван от водна струя под високо налягане, може да се движи със скорост от 80 км/ч. Подводните криле на ферибота също са повредени при инцидента.", "date": "2019.03.09", "title": "Десетки ранени при сблъсък на кит с ферибот"}
{"url": "https://www.monitor.bg:443/bg/a/view/otide-si-taksidjijkata-na-vanesa-paradi-159246", "text": "Таксиджийката, вдъхновила парчето на Ванеса Паради, \"Joe le Taxi\", което я изстреля към световната слава на 14 години през 1987 г., почина на 64-годишна възраст, пише в. \"Фигаро\". Мария-Жозе Леау Душ Сантуш, която е истинската Жо от песента на Ванеса Паради, е португалка, избягала в Париж от диктатурата в родината си в началото на 70-те години. Първо тя упражнявала различни професии, но накрая открила призванието си - да кара такси. Много бързо тя се специализирала в нощния таксиметров транспорт. Неин специалитет били таксиметровите услуги от и до нощните клубове, в частност лесбийските нощни заведения. Португалката разкривала често пъти пред клиентите си неизвестни на широката общественост адреси на парижкия нощен живот. Една нощ неин клиен е Етиен Рода-Жил, автор на текстовете на много френски парчета. Двамата се разговарят в таксито й и текстописецът е поразен от разказите на Жо. Пред него тя описва целия си живот и Етиен разбира, че има възможност да създаде парче с невероятен текст. Той пита Жо дали е съгласна животът й да бъде увековечен в песен и тя веднага приема ентусиазирано. Така се появява дебютната песен на Ванеса Паради, продадена в над три милиона копия по света.", "date": "2019.03.09", "title": "Отиде си таксиджийката на Ванеса Паради "}
{"url": "https://www.monitor.bg:443/bg/a/view/zadyrjane-pod-straja-za-12-po-deloto-orlandovci-159238", "text": "Специализираната прокуратура е внесла в Специализирания наказателен съд искания за налагане на мерки за неотклонение „задържане под стража“ за 12 души по делото „Орландовци“, съобщават от спецпрокуратурата. За останалите двама обвинени искания не са внесени, тъй като единият в момента изтърпява наказание „лишаване от свобода“ за друго престъпление, а другият не е намерен и е обявен за издирване. Предстои да му бъде предявено обвинението, се посочва в информацията. Съдът трябва да насрочи час за съдебното заседание днес. Над 15 души, повечето от които от клана Гольовците, бяха задържани тези дни за участие в организирана престъпна група след акция в кв. „Орландовци“ в София.", "date": "2019.03.09", "title": "Задържане под стража за 12 по \"делото Орландовци\" (ВИДЕО)"}
{"url": "https://www.monitor.bg:443/bg/a/view/dvama-ginat-pri-katastrofa-kraj-kazichene-159232", "text": "Тежка катастрофа на Околовръстното в София. Лек автомобил е самокатастрофирал на разклона за Казичене, потвърдиха за NOVA от МВР. На място са загинали шофьорът и неговата спътничка. Автомобилът се е врязал в крайпътно заведение. Сигналът за инцидента е получен малко преди 10 часа. Колата е смачкана до неузнаваемост. При инцидента е оцеляло кучето на загиналите. Екипът на NOVA ще се погрижи за неговата безопасност докато близки на загиналите не се свържан с нас, за да им бъде върнато. Движението в района е затруднено. Екипи на полицията и пожарната работят на мястото на инцидента. Причината за инцидента се изяснява.", "date": "2019.03.09", "title": "Двама гинат при катастрофа край Казичене"}
{"url": "https://www.monitor.bg:443/bg/a/view/s-izlojba-na-vyzrojdenski-kyshti-otkriha-defileto-uikend-plovdiv-159236", "text": "С изложба на 15 цветни табла, които представят историята на перлите на „Старинен Пловдив”, започна второто дефиле „Уикенд Пловдив”. Тематичната изложба „Непознатите къщи из Стария град на Пловдив” е експонирана в Народна библиотека „Иван Вазов”. Някои от фотосите в експозицията се показват за първи път. Селекцията им е направена от Общински институт „Старинен Пловдив“ и включва: къща Бирдас, Баятова къща, Христо Г. Данов, Бакаловата къща, къщата на Георги Мавриди, Стамболян, къщата на Георги Зографина, къща на Киркор Месробович, къща на д-р Стоян Чомаков, къща на хаджи Власаки Чохаджията, Клианти, Недкович, Нишанян, къщата на Георги Павлити, къщата на Иван Черноземски, къщата на Ованес Степанян и къщата на д-р Константин Стоилов. Над 40 участници – хотели, заведения, ресторанти и културни средища, участват във второто издание на „Уикенд в Пловдив“, предлагайки примамливи отстъпки. Тази събота и неделя посетителите на събитието ще имат възможност да отидат на концерти, спектакли, да разгледат музеи и галерии, да вкусят от специалитетите в заведенията, да  релаксират  и пренощуват в някои от  хотелите в града. Доброволци студенти и ученици ще помагат с информация и ще насочват гостите към обектите.", "date": "2019.03.09", "title": "С изложба на възрожденски къщи откриха дефилето „Уикенд Пловдив”"}
{"url": "https://www.monitor.bg:443/bg/a/view/otbeljazvat-76-godini-ot-spasjavaneto-na-plovdivskite-evrei-159235", "text": "76 години от спасяването на пловдивските евреи ще бъдат отбелязани на 10 март т.г. от 10,30 часа пред Паметника на благодарността до Централния дом на младоженците в Дондуковата градина в областния център. Честването се провежда от организацията на евреите „Шалом” в Пловдив и е ежегодно. Поканени са представители на държавната и местна власт, академичната общност и културните институции. На този ден, с благодарност поднасят цветя и много потомци на участници и свидетели на събитията от 1943 година, когато пловдивчани, начело с митрополит Кирил, спасяват от хитлеристките лагери на смъртта над 6000 свои съграждани евреи. До Паметника на благодарността бе засадена и първата етно градина на толерантността в Пловдив, по идея на младежката организация на „Шалом“ и фондация „Заедно“. По традиция, след церемонията, възпоменанието ще продължи с поклонение в Бачковския манастир. Представителите на еврейската общност ще поднесат цветя на гробовете на патриарх Кирил и екзарх Стефан, където ще бъде прочетена и специална възпоменателна молитва. Те ще бъдат посрещнати от игумена на манастира архимандрит Самуил. На отбелязването миналия 10 март в Пловдив присъстваше 99-годишната пловдивчанка Ивет Анави Елиезер от стария еврейски род под тепетата Калев. „Всичко помня. Те са топли спомени, но тъжни. Много тъжни. Беше нещо страшно”, със сълзи в очите разказа миналата година пред Паметника на благодарността в Пловдив Ивет Елиезер. По време на Втората световна война евреите нямали право да излизат от домовете си, когато пожелаят. Имали на разположение едва 2 часа, през които трябвало бързо да напазаруват и пак да се прибират. „Бързахме да купим хляб, сирене, но като ни видеха с жълтата значка и доста ни обиждаха. И какво ли не!....Законът за защита на нацията трябва да го прочетете, за да разберете какво сме преживели ние в продължение на 4 години”, каза тогава Ивет Анави Елиезер. Около 600 еврейски семейства от Пловдив преди 75 години били събрани в 2 часа през нощта на 9 март в двора на еврейското училище. В наши дни там има частно училище и паметна плоча, която указва какво се е случило на това място преди десетилетия. Всички трябвало да се качат на влаковете на смъртта и да бъдат откарани в концлагер. Тогава митрополит Кирил прескочил оградата, отишъл при тях и им казал, че ще легне на релсите, но няма да позволи влаковете да тръгнат. В словото си от миналогодишното отбелязване на деня на спасението посланик Лилиан подчерта, че българите ще бъдат запомнени като народ, който не е предал човешката си същност и държавата Израел това никога няма да го забрави.", "date": "2019.03.09", "title": "Отбелязват 76 години от спасяването на пловдивските евреи"}
{"url": "https://www.monitor.bg:443/bg/a/view/888-s-hlopki-goniha-zli-duhove-po-dekumanus-maksimum-159257", "text": "888 кукери, бабугери, арапи, старци, дервиши, станчинари, песяци и камилари от 11 етнографски региона из цяла България гониха на 9 март злите духове по каменната настилка на главната антична улица Декуманус максимум на някогашна Августа Траяна в центъра на Стара Загора. Пъстрото и звънтящо с многотонните хлопки шествие се включи в двадесет и първото издание на фестивала на маскарадните игри, чийто главен организатор е академик Крум Георгиев, който оглави и професионалното жури. Особен интерес предизвика обредът Мечански рогач, по старото име на пазарджишкото село Оборище Мечка . В него се включиха над 80 души, като дванадесет само бяха облечени в „кожата“ на митичното животно с глава на елен.Рогачът се водеше на  верига от водач, а около него танцуваха половин стотица дервиши, най-малък беше петгодишният Иван Няголов, воден от татко си. Минути преди да изтече предварително определеното време пристигнаха кукерите от павелбанското село Търничане, които се забавили поради повреда в двигателя и се наложило да търсят спешно помощ от приятели.", "date": "2019.03.09", "title": "888 с хлопки гониха зли духове по Декуманус максимум"}
{"url": "https://www.monitor.bg:443/bg/a/view/pacient-ubi-dvama-v-bolnica-v-praga-159233", "text": "Пациент уби двама други пациенти от неговата стая в болница в Прага. Инцидентът е станал в нощта срещу събота. Не са ясни причините за трагедията, нито как точно е станало.Разследват се обстоятелствата.", "date": "2019.03.09", "title": "Пациент уби двама в болница в Прага"}
{"url": "https://www.monitor.bg:443/bg/a/view/tesla-v3-supercharger-namaljava-na-polovina-vremeto-za-zarejdane-159234", "text": "Една от причините за по-малкия интерес към електрическите превозни средства е времето за зареждане, но Tesla иска да реши, до някъде, този проблем с третото поколение на своя Supercharger. Започвайки с разпространение в цяла Северна Америка, V3 Superchargers ще предлагат пикови стойности до 250 kW на автомобил което ще намали с около 50% времето за зареждане. Това може да е за кратко, защото очакваното Porsche Taycan обещава 350 kW зареждане, но последните тестове показват, че стойностите може да са още по-високи. Швейцарската компания ABB също обещава стойности от 350 kW, за всички автомобили, които позволяват това, със бързото си зарядно устройство Terra High Power, докато консорциум от автопроизводители също работи по изграждането на мрежа от зарядни станции с 350 kW, в Европа. Но за сега, според Tesla, V3 Supercharger ще предоставят на Model 3 Long Range до 120 км обсег, за само пет минути зареждане. Новата версия позволява 1 MW мощност, предоставяйки възможност на собствениците да зареждат с максимална скорост, а не да споделят капацитета с превозните средства в съседната кабина, както е в момента. Tesla очаква новите зарядни устройства Supercharger да намалят времето за зареждане със около 50%. Тази седмица заработи и първата обществена бета станция V3 Supercharger за Model 3 в района на Сан Франциско, като през следващите месеци ще бъдат разположени още станции в Северна Америка, а след това в Европа и Азиатско-Тихоокеанския регион, през последното тримесечие на 2019 година.", "date": "2019.03.09", "title": "Tesla V3 Supercharger намалява на половина времето за зареждане"}
{"url": "https://www.monitor.bg:443/bg/a/view/pochina-vladimir-etush-159241", "text": "Актьорът Владимир Етуш почина на 97 години в болница, където е откаран вчера. Етуш става много популярен с ролите си във филмите \"Кавказка пленница\", \"Дванадесет стола\", \"Иван Василиевич сменя професията си\", \"Соларис\", \"Приключенията на Буратино\". Главните му изяви обаче са на сцената. Цялата му кариера е в театъра \"Е. Вахтангов\" в Москва. Играе в пиеси на Шекспир, Молиер, Бърнард Шоу. Участвал е във Втората световна война, награден е с ордени, а през 1944 г. е демобилизиран след тежко раняване. Владимир Етуш, който е народен артист на СССР, е лауреат на държавната награда на Руската федерация в областта на литературата и изкуството, печелил е награди \"Кумир\", \"Кристална Турандот\". Кавалер е на ордена \"За заслуги пред Отечеството\".  ", "date": "2019.03.09", "title": "Почина Владимир Етуш "}
{"url": "https://www.monitor.bg:443/bg/a/view/bond-obichame-da-se-vryshtame-v-bylgarija-159173", "text": "-Таня: Да, обичаме да се връщаме в България. Публиката ви винаги ни посреща толкова топло, а нашата музика получава емоционален отзвук. Последният път, когато идвахме, имахме възможността да пътуваме малко из страната и да видим красивото ви крайбрежие. Това ни провокира да си мечтаем да се завърнем в България но на почивка. - Таня: Беше наистина лудо през 2001-а, когато дойдохме. По това време постоянно пътувахме и дори не бяхме разбрали, че сме известни у вас ... преди да пристигнем. Имаше цяла армия папараци и ни си наложи да потърсим охрана на летището. Изобщо не го очаквахме. -Таня: Никога не ни е било проблем да си взимаме децата на турнетата. Това е реалността, в която трябва да комбинираш личния живот с кариерата. Всички сме адаптирали ежедневието си по този начин. Това само обогатява това, което правим. Значи е за добро! - Гай-И: Обичаме българската храна. Опитвали сме баница и лозови сармички. Страхотни бяха. Пили сме и ракия, която беше наистина свирепа. - Еос: В самото начало на Bond, когато бяхме още студентки, Гай-И и аз се срещнахме на една звукозаписна сесия, в която свирихме за други музиканти. Справихме се много добре заедно и ни се прииска да продължим. Така създадохме групата. Хейли и Таня бяха приятелки в Австралия. Дори са били съквартирантки. Общ приятел ни запозна. Целият процес обаче отне няколко години. Намерихме си мениджър и направихме представяне пред няколко лейбъла. След това Хейли се отказа, след 8 години в групата, а ние попаднахме на Елспет по време на нейно изпълнение на Олимпийските игри в Пекин, където свири с Джими Пейдж в компанията на Дейвид Бекъм. Веднага си казахме: „Тя е нашето момиче!“, предложихме й да се присъедини и се сработихме мигновено. - Еос: Бяхме ужасно изненадани, че толкова скоро след като пуснахме записа си вече беше станал сребърен. А само няколко дни по-късно стана златен и двойно златен във Великобритания. За да отбележи постижението лейбъла ни изпрати шампанско, а ние танцувахме до полуда зад кулисите на някакво телевизионно шоу, вече не помня къде. Невероятно е като знаем, че до сега имаме 56 платинени записа и 15 златни диска по цял свят. Трудно е за вярване! Може би защото повечето от тези награди никога не са ни били изпращани, и не сме ги виждали. Сигурно висят на стените в кабинетите на някои изпълнителни продуценти в лейбъла, хаха. - Еос: За мен единствената разлика между британската и австралийската култура е, че австралийците са по-директни хора от британците. Но това е много полезно, когато си в група, защото всичко се казва направо и картите са открити. Гай-И е от Севера, а аз съм от Уелс, а в тези два района като цяло хората също са доста директни. - Еос: Всички ние имаме класическо музикално образование с инструментите, на които свирим. Но когато сме вкъщи обичаме много, много различни стилове музика, а Гай-И и аз сме свирили в банди и с певци от други жанрове. Така се породи желанието ни да правим музика, която комбинира двете ни страсти. Все още обичаме това, тъй като има безкрайни възможности – все пак не сме осакатени и вкарани в ограниченията само на един стил. - Елспет: Така е. Като започвахме беше нещо напълно непознато, но само фактът, че за толкова кратко време толкова музиканти вече го правят е страхотен. Това отваря класическата музика към нова и различна публика. А пък е и много забавно да експериментираш. Затова има място за всички, които искат да го правят! - Елспет: Обожаваме да пишем музика и има толкова много хора, които ни вдъхновяват, че не мога да кажа всичките по име. Обожавам да излизам и да слушам музика на живо, да откривам нови изпълнители. Това, което прави Дейвид Арнолд, Майкъл Джакино (с когото наскоро имахме привилегията да работим) е гениално. А в колата си имам страшен микс от Ариана Гранде, Мабел, Дуа Липа, Дейвди Боуи, Oasis, както и Макс Рихтер, чело сюитите на Бенджамин Бритън, квартет Kronos, Voces8, Йохан Йохансон и невероятната ирландска супер група The Gloaming! - Гай-И: Беше много лесно, просто защото режисьора седна и си избра готови тракове от нашите албуми. И понеже са основно инструментали, идеално си съответства с картинката на екрана. Аз лично съм писала и за други проекти и бих казала, че е страхотно да пишеш така, че да предадеш специфично чувство чрез музиката си. Когато написах „Kismet“, която влезе в „Джони Инглиш“ признавам, че бях много повлияна от един определен филмов композитор. - Елспет: Една от най-хубавите страни на професията ни е да свирим в невероятни зали като Роял Албърт Хол, операта в Сидни и стадион Shea. Но сме приемали предизвикателството да изнасяме концерти и на пирамидите в Гиза, на Уол Стрийт в Ню Йорк. Свирили сме пред милиони хора на Бранденбургската врата в Берлин, на Тайм Скуеър, по яхти и в амфитеатри. Приемаме всичко за нормално, но свиренето в необикновена среда носи добавена стойност към креативността, среща ни с нова публика превръща концерта в уникален и много забавен. - Елспет: Исках да съм много неща – радио водещ, тенисистка, археолог, медицинска сестра, художничка! Мисля че просто съм креативен човек с изследователски уклон. Винаги съм обичала музиката, но започнах да свиря чак на 12. Година по-късно вече знаех, че това е нещото, което искам да правя и го преследвах с цялото си сърце. - Гай-И: Имах наистина натоварено детство. Но не чувствам да съм го жертвала, защото наистина исках да правя това, с което се бях захванала, което означаваше часове упражнения без пауза. Пътувах по 600 мили (в двете посоки) всяка събота, за да ходя на уроци по чело в Лондон, а всяка вечер след училище запълвах с репетиции, упражнения и изпълнения. Обичам обаче детството си. Понякога беше изтощително, но ако обичаш нещо винаги ще намериш начин да го постигнеш. В каквото и да искаш да си успешен е нужна много работа, на която напълно да се посветиш. - Гай-И: Да свирим с Андре Рийо беше наистина незабравимо. На сцената беше истинска забава и не спряхме да се смеем. В един момент бяхме го заобиколили и, не знам защо, се направих, че го удрям с лъка и му казвам „На колене!“. Без да очаквам той падна на колене и всички започнахме да се смеем неудържимо. Не можеш често да видиш Андре Рийо на колене.  ", "date": "2019.03.09", "title": "Bond: Обичаме да се връщаме в България"}
{"url": "https://www.monitor.bg:443/bg/a/view/dacia-duster-blesna-s-cherven-kostum-159226", "text": "На автосалона в Женева Dacia представя новата лимитирана серия, наречена Red Line, която се отличава с ексклузивен червен цвят Red Fusion. Новите версии ще се предлагат както за всъдехода Duster, така и за моделите Sandero, Logan MCV и Dokker от гамата Stepway. Освен в червения цвят, моделите ще се предлагат и с още един нов светлосив цвят Highland Gray. Лимитираната серия Red Line има промени в екстериора на автомобила, сред които червени елементи в страничните огледалата и праговете. В интериора се забелязват нови панели от вътрешната страна на вратите, специална тапицерия и декоративни елементи около отворите за въздух. Салонът е с приятен външен вид, с нюанси в светлосиво и загатващи червени акценти, създавайки контраст с тъмното табло. Лимитираната серия е оборудвана с полезни технологии като заден сензор за паркиране, автоматичен климатик, карта Dacia за безключов достъп и бутон за стартиране на двигателя, система за наличие на обект в сляпата точка, широкоъгълна камера и мултимедийна система Media Nav Evolution, съвместима с Apple CarPlay и Android Auto. На щанда на Dacia в Женева е представен и новият 1,3-литров 4-цилиндров бензинов турбомотор TCe 150, наличен за Dacia Duster. Новият бензинов двигател е с мощност 150 к.с. и съчетава последните иновации на Алианса за да удовлетвори най-високите очаквания по отношение на надеждността, издръжливостта и разхода на гориво.", "date": "2019.03.09", "title": "Dacia Duster блесна с червен костюм"}
{"url": "https://www.monitor.bg:443/bg/a/view/romi-i-hipita-defiliraha-za-lanven-v-parij-snimki-159116", "text": "В Седмицата на модата в Париж бяха представени общо 76 колекции, като голяма част от тях събраха одобрението на критиците. Старт на бляскавия форум даде британският бранд „Рок“. Южнокорейският дизайнер Рок Хуан отправи своите модни предложения, вдъхновени от детството му в американския щат Тексас и филмите на режисьора Стивън Спилбърг. В неговата линия преобладават дълги памучни и кожени тренчкоти в комбинация с рокли, пуловери и клинове с флорални мотиви. Вниманието привлякоха сиви и бежови палта с акценти в електриково синьо, жълто и лилаво. Представени бяха също прозрачни ръчни чанти с кожени джобчета. Френският дизайнер Бруно Сиалели донесе нотка свежест с първата си колекция за най-старата по време на форума. Дефилето се състоя в музея \"Клюни\" във френската столица. Супермоделите Джиджи Хадид и Кая Гербер разходиха по подиума облекла, които са вдъхновени от традиционните за ромите и хипитата. В линията бяха представени още стрийт облекла. Преобладаващите цветове са жълто, розово, небесносиньо, зелено, като се има предвид, че модна къща \"Ланвен\" е известна най-вече със своите черни рокли. Бяха представени много щампи, кожени ботуши, маратонки с ресни, чантички с крушовидна форма. Вниманието привлякоха дълги рокли и небесносини сака, които са носени с вратовръзки, завързани като фльонги. Френският дизайнер Еди Слиман пък представи колекция дамско облекло в след като бе критикуван, че предишната му колекция не съответства на вижданията на модната къща. В актуалната си линия Слиман представи силуета на работещо момиче от 70-те години на миналия век. Тя включва тесни джинси, носени с високи ботуши и дълги панта, черни сака с украса от пайети, златисти плетени жилетки и черни дълги рокли. Нито едно облекло не разкри женска плът, за разлика от предходната му колекция. Редица манекенки се разходиха с тъмни очила по котешката пътечка. Преобладаващите цветове са сиво, златисто, тютюнево, виненочервено. 50-годишният дизайнер, който е работил за \"Диор\" и \"Ив Сен Лоран\", обича да проектира черни и рокаджийски облекла. Когато бе назначен в \"Селин\", той заяви, че ще се придържа към досегашните си виждания и че не е дошъл, за да имитира предшествениците си. Черното доминираше в първата му колекция през септември миналата година. Тази естетика предизвика гнева на много фенове на основаната през 1945 г. модна къща, чиито колекции винаги са се отличавали с елегантност и минимализъм. Дори поддръжниците на Слиман се съгласиха, че той е пренебрегнал наследството на британската дизайнерка Фийби Фило, която значително допринесе за възраждането на \"Селин\". Дизайнерът Карл Лагерфелд, който наскоро ни напусна на 85-годишна възраст, бе почетен в рамките на Седмицата на модата в Париж. раздаде ретро снимки по време на дефилето си. На една от тях се вижда младият Лагерфелд с брада и кестенява коса обграден от модели в ателие на \"Клое\". На подиума бе показана колекция за сезона есен/ зима 2019-2020 г., отличаваща се с характерния за бранда минимализъм. Вниманието привлякоха къси рокли от карирани платове или плат деним, както и рокли, които стигат под коляното. Манекенките дефилираха с боти с големи трапецовидни токове и чорапи, които едва покриват глезена. Линията включва също тайори и поли с цепки. Една от любимките на Лагерфелд - манекенката Кая Гербер, се разходи по котешката пътечка с аксиметрична пола, блуза с принтове и палто в карамелен цвят. Преобладаващите цветове в колекцията са бежово, сиво и кремавобяло. Представени бяха също рокли в мастилено или петролно синьо. Редица манекенки, сред които и Гербер, носиха големи очила. Най-очакваното събитие беше където бе представена последната колекция на Карл Лагерфелд. Преди началото на ревюто в Гран пале се стече елитът на модния свят. На първия ред седна Ана Уинтур, а близо до нея беше Калудия Шифър - една от музите на Карл Лагерфелд. След минута мълчание в памет на дизайнера, започна и представянето на последната му колекция. Ревюто откри актрисата Кара Делевин, последвана от Пенелопе Крус и отново КаяГербер. В колекцията доминира белият цвят. Дефилето на \"Шанел\" в рамките на Парижката седмица на модата е и първото, в което на преден план излезе Виржини Виар, работила по идеите на Карл Лагерфелд повече от 30 години. Той я наричаше \"своя дясна и лява ръка\". На 22 януари, когато Лагерфелд за първи път не присъства на дефилето си, тя излезе на подиума да се поклони на публиката. Представяната в Париж колекция е подписана \"Лагерфелд и Виржини Виар\".", "date": "2019.03.09", "title": "Роми и хипита дефилираха за „Ланвен“ в Париж (СНИМКИ)"}
{"url": "https://www.monitor.bg:443/bg/a/view/poreden-protest-na-jyltite-jiletki-v-parij-159237", "text": "Протестиращи от движението на \"жълтите жилетки\" блокираха моста над река Сена в Париж, който води към Айфеловата кула. Две групи демонстранти седнаха на пътното платно и спряха двупосочното автомобилно движение. Пред журналисти представителката на протестиращите Леони Коен каза, че тяхната акция е в знак на протест срещу това, че Парижкият договор за климата не се прилага и че се е превърнал в незначителна хартийка. Тя подчерта, че екологичното състояние на планетата се влошава с всеки ден и изхвърляните в атмосферата парникови газове не намаляват. Вчера вечерта група демонстранти от \"жълтите жилетки\" се опитаха да подготвят терена близо до Айфеловата кула за тридневната седяща стачка. Те се опитаха да инсталират палатки, но силите на реда се появиха и временно им ги конфискуваха. В 17-ата събота на протести на \"жълтите жилетки\" в Париж са планирани три шествия и един митинг. За реда се грижат много жандармеристи и полицаи. Под засилена охрана са президентството и сградата на правителството.  ", "date": "2019.03.09", "title": "Пореден протест на жълтите жилетки в Париж"}
{"url": "https://www.monitor.bg:443/bg/a/view/zvukyt-na-alma-159207", "text": "Видях я в Инстаграм, преди да пусне първи сингъл и да оглави еърплей класацията на Профон с Perfect. Умалено копие на Станислава Армутлиева с китара и глас, който смазва с емоционалната си зрялост за 15-годишно момиче. Алма Доудъл изпълняваше кавър на Bitches Broken Hearts, парче на алтернативния тийнидол Били Айлиш. Затворена между телефонния дисплей и стената на малката си стая в Берлин, тя пееше с извънземна лекота и нерв, който те кара да настръхнеш. Изглежда по същото време е подействала като електрошок и на друг меломан със сериозен бекграунд в продуцирането на музика и постоянен адрес в Констанца. Хитмейкърът Крис Трейс, по-известен в индустрията като Маноар, вкарва Алма в студио и хобито й бавно, но уверено завива в професионална посока. „Винаги съм искала да пея, просто никога не съм вярвала, че мога“, обяснява ми Алма. Срещаме се пред НДК след финала на фотосесия. Виждам и играта на слънцето в немирните й къдрици, но вместо да й купя балонче, стопявам леда помежду ни, като й помагам да прескочи оградата на One More кино. Заведението не работи през зимата, а амфитеатралното разположение на местата и дървената кула зад сцената бяха добър декор за снимки. „Преди няколко години майка ми ме запозна с Искра Милкова, вокален педагог, с когото работеше в X Factor. Искра ми помогна да открия гласа си“, разказва Алма, докато си правим селфи и го отписваме като „слънчасало“. Ако семейната й среда се състоеше от ядрен физик и счетоводителка, едва ли щеше да посегне към микрофона. Но когато майка ти е Саня Армутлиева, собственик на „Вирджиния рекърдс“ и успешен музикален продуцент, а баща ти Тим Доудъл е част от екипа на глобалния промоутър Live Nation, пеенето е в кръвта ти. „Те откриха, че има някаква музикалност в мен, когато започнах да свиря на пиано. Бях на шест. Майка ми каза, че съм напипала онова нещо, което е между нотите, а баща ми просто каза „Вярвам в теб“. Той ми предаде любовта към китарата. Като бяхме малки, често сядаше пред стаята ни със сестра ми и ни свиреше някакви неща за лека нощ“, обяснява Алма. И ако до скоро е лягала на диванчето в кабинета на майка й с таблет или джойстик в ръка, сега сяда там като артист. Виждам я как дава едно от първите си телевизионни интервюта с китара в ръка. Запява и осветителят зад мен прочиства гърлото си като родопски комита, преди да вдигне наздравица, за да прикрие вълнението си. Секунда след акустичната й импровизация в стаята увисва тишина, в която можеш да чуеш гласа си. Алма ме поглежда дяволито, защото я снимам с телефона си. „Браво, браво, голяма работа ще стане!“, казва операторът с патос на партиен секретар от соца. Алма вдига въпросително рамене, а устните й се разтягат в усмивка, стапяща сладолед от разстояние – още не може да осмисли какво й се случва след успеха на Perfect. Зад кадър разказва къде е любимата й суши закусвалня в Берлин и как ден след премиерата на видеото към Perfect песента зазвучала във всички стаи в училището й. Излизайки от уютната анонимност на тийнейджър, който говори свободно испански, немски, английски и български, Алма провежда сериозен разговор със Саня за живота на артиста. „В деня преди премиерата на проекта ми се обади и ми каза, че за мен доста неща ще се променят, но е много важно да съм стабилна и да не се разклащам, ако има негативни реакции. Пред мен стоят възможности да работя с различни хора, които изявиха желание. Крис Трейс също иска да продължим да работим заедно. Екипът на „Вирджиния рекърдс“ ми помага в момента, защото всичко ми е ново и трябва да свикна. Не се чувствам като популярно лице, но разбирам, че много повече хора се интересуват от това, което правя. Въпреки това нямам навици, с които да трябва да късам“, категорична е Алма. В пиковите години на X Factor тя все още живее в България и прекарва достатъчно време в офиса на майка си, за да осмисли същността на бизнеса й. От тогава датира приятелството й с Кристиан Костов, а за да подкрепи Михаела Маринова във формата Алма изненадва родителите си с 200 лв. сметка за телефон покрай есемесите за гласуване. В Берлин се местят заради сантимента на баща й, който е завършил докторантура по немска философия там и има много приятели. Алма влиза в интернационално училище с преподаване на английски език и бързо става капитан на отбора по волейбол. В момента освен приятелите й липсва много и сестра й Маргарита, която е студент в Лондон. „Когато бяхме по-малки, постоянно се карахме. Сега нещата са различни и въпреки че не живеем заедно, доста често си говорим. Много я обичам“, признава тя. Маргарита учи социална антропология, силата й е в математиката и в икономиката. „За разлика от мен е руса, но по очите и къдриците веднага ще разбереш, че сме сестри“, усмихва се Алма.   Съди за човека по детето му – ако следваме тази максима, значи Саня Армутлиева крие чифт ангелски крила под непроницаемата маска на изключително силен играч в музикалния бизнес. С Алма си приличат не само визуално, но и по характер. „И двете обичаме да комуникираме с много хора, да танцуваме, харесваме една и съща музика, теглят ни артистичните неща. Някой ден ще отидем в Испания и заедно ще се научим да танцуваме фламенко“, казва Алма. Единственият дразнещ навик на Саня е желанието за чистота. Когато са заедно, Армутлиева влиза на всеки кръгъл час в стаята й да види дали всичко е подредено. „А, и ми изяжда пуканките в киното, след като преди прожекцията ми е обяснявала колко са вредни“, усмихва се младата певица. Миналото лято двете потеглили на дълъг преход в Гърция, само с раници на гърба. „Страх я е от високото. Стигнахме до върха на една скалиста пътека над морето. Аз я хванах за ръката и казах „Айде, мамо, дишай! Гледай ме в очите и върви след мен“, спомня си Алма.   В буквален превод от испански името на Алма значи „душа“. „Изборът на името ми е комбинация от две истории - едната е на баща ми, а другата – на майка ми. Любимият композитор на Тим е Густав Малер. Жената на Малер била изключително интересна и непокорна. Името й било Алма Малер. Саня пък говори испански и е влюбена в този език. Алма на испански означава „душа“, разказва изпълнителката на Perfect. - Честно казано, изобщо не е важно какво мислят родителите ми. Иначе харесвам високи и умни момчета. - В Берлин – дома ни, приятелите, самия град и чувството за свобода, което имаш, когато живееш в него. В София – дома ни, приятелите и чувството, че това е вкъщи, където съм родена и израснала. - Perfect-ният ден е споделен с най-близките ми приятели. Те са откъде ли не – Германия, Виетнам, Финландия, Полша и България. Представям си събуждане и цялото семейство вкъщи – палачинки, игра на табла, слушане на музика. Мястото няма значение, само трябва да е слънчево и в края на деня да има красив залез. Този ден трябва да включва и суши, както и стотиците парчета в плейлистите ми в Спотифай.  ", "date": "2019.03.09", "title": "Звукът на Алма    "}
{"url": "https://www.monitor.bg:443/bg/a/view/pyrvata-dama-na-germanija-s-poslanie-za-bylgarskite-jeni-159223", "text": "Съпругата на германския президент Франк-Валтер Щайнмайер - Елке Бюденбендер, подкрепя въвеждането на квоти за жени в избирателните листи на политическите партии. Тя отправи специално послание до българските дами. \"Въвеждането на квоти за жени в избирателните листи дава гаранции за присъствието на повече жени в политиката\", подчерта Елке Бюденбендер. По думите й, евроизборите през май отправят предизвикателство към жените - да бъдат равнопоставени спрямо мъжете в кандидат-листите за евродепутати. Въпреки че опитът на Германия показва, че въвеждането на квоти от някои партии дава резултат, съпругата на германския президент се надява един ден това да не бъде въпрос на регулация, а на отвоювани принципи. \"В Германия някои партии въведоха за изборите квоти за жени в листите си и това допринесе за влизането на повече дами в парламент и въпреки тези стъпки те са едва 30 процента от депутатите. Но все пак това имаше ефект. Имаме квоти за ръководни места в икономиката, което също изигра важна роля. Процесът е необратим. Трябва да стигнем до момента , в който полът няма да има значение. Но докато това не стане, жените трябва да бъдат подкрепяни.\" - коментира Елке Бюденбендер. \"Европа е толкова добре, колкото са страните-членки. Жените в Европарламента са тези, които градят мостове - не само надпартийни, но и наднационални. За Европа ще бъде крачка напред, ако на политическата сцена се изявяват повече жени от България, например.\" - добави първата дама на Германия. Според нея, жените не трябва да бъдат изправени пред дилемата \"или семейство, или кариера\". \"Гласът на жените трябва да има тежестта, която ще им позволи да разкрият напълно потенциала и опита си - жени, които работят, правят кариера и искат да се грижат за семейството си. Но това е тема, която засяга и мъжете. Въпросът за равнопоставеността в политиката поставя от една страна проблема за реализацията на жената в личен и в професионален план, и от друга страна - за жената и на политическата сцена. Трябва повече да се говори за това с примери. Тази тема трябва да бъде в дневния ред.\" - категорична е Елке Бюденбендер. Първата дама, която е неотлъчно до съпруга си Франк-Валтер Щайнмайер, който от 3 години е държавен глава, а преди това външен министър на Германия, приема с усмивка твърдението, че зад всеки успял мъж стои силна жена.", "date": "2019.03.09", "title": "Първата дама на Германия с послание за българските жени"}
{"url": "https://www.monitor.bg:443/bg/a/view/ostavka-v-belija-dom-159225", "text": "Шефът по комуникациите на Белия дом - Бил Шайн подаде оставка.   Очаква се той да бъде част от кампанията за преизбирането на Тръмп за втори мандат през 2020 г. \"Бил Шайн свърши изключителна работа за мен и за администрацията. Ще ни липсва в Белия дом, но го очакваме да работи за президентската кампания през 2020 г.\", коментира Тръмп. До кампанията обаче има време и не е ясно какви са причините за оттеглянето му в сегашния момент. Шайн, който е бивш изпълнителен директор на телевизия Fox News, беше шестият шеф на комуникационната политика на Белия дом при мандата на Тръмп. Той пое поста на 5 юли 2018 г. Засега не е известно кой ще го наследи в Белия дом.", "date": "2019.03.09", "title": "Оставка в Белия дом "}
{"url": "https://www.monitor.bg:443/bg/a/view/zografski-otiva-na-start-v-oslo-v-nedelja-159228", "text": "Владимир Зографски си осигури участие в неделния официален старт от световната купа по ски-скокове в Осло, Норвегия.  Българинът преодоля квалификацията с 26-и резултат, след като записа скок на 124 метра за 112.5 точки, предава БНР. Петъчната квалификация беше спечелена от норвежеца Роберт Йохансон със скок на 132 метра за 140.6 точки.", "date": "2019.03.09", "title": "Зографски отива на старт в Осло в неделя "}
{"url": "https://www.monitor.bg:443/bg/a/view/ochnite-lekari-ot-varnenska-bolnica-podadoha-grupovo-ostavka-159230", "text": "Едномесечно предизвестие за напускане са подали лекарите и медицинските сестри от Специализираната болница по очни болести във Варна. Лошото състояние на сградата, която е опасна за пациентите и остарялата медицинска апаратура са посочените от тях причини. Те коментират, че покривът тече, липсват условия за поддържане на необходимата хигиена и елементарни условия за работа, а последният козметичен ремонт е правен преди 10 години. \"В момента хората, които работят като координатори в лечебното заведение, с изключение на двама, са на практика хора, които работят и в Катедрата по очни болести и зрителни науки и причината за това е, че всички останали вече работят или в частни центрове или някъде в чужбина\", обяснява проф. Христина Групчева, зам.-управител на болницата. \"От 2016 до 2019 г. аз съм написал 15 докладни. Отговорът е никакъв\", допълва д-р Руслан Тошев, управител на болницата. Специализираната болница е общинска собственост, лекарите предлагат тя да бъде прехвърлена към Медицинския университет във Варна. \"В момента отвън външни сили се опитват да създават напрежение. Това са атаки срещу Очна болница от страна на университета от година и половина\", коментира д-р Тошев. Болницата работи по всички специализирани клинични пътеки. Ако Община Варна прехвърли собствеността си, има опасност пациентите да плащат за лечението на някои заболявания, обяснява той.", "date": "2019.03.09", "title": "Очните лекари от варненска болница подадоха групово оставка "}
{"url": "https://www.monitor.bg:443/bg/a/view/london-othvyrli-porednata-otstypka-na-bruksel-za-brekzit-159229", "text": "Британският министър за Брекзит Стивън Баркли отхвърли новото предложение на европейския главен преговарящ Мишел Барние за решаване на основния препъникамък в процеса на развода - т. нар. предпазен механизъм за ирландската граница, предаде ДПА. Вчера Барние каза, че ЕС ще позволи на Великобритания да излезе едностранно от митническия съюз, при запазване на другите елементи от предпазния механизъм, предвиден за избягване на възстановяване на контрола по границата между британската провинция Северна Ирландия и Република Ирландия. По същество предложението се свежда до това Северна Ирландия да напусне ЕС заедно с останалата част от Обединеното кралство, но да остане част от общия европейски пазар, докато Брюксел и Лондон договорят търговско споразумение. Тази идея обаче вече бе отхвърлена от Великобритания. \"Сега не му е времето за повтаряне на стари аргументи\", написа британският министър за Брекзит в Туитър, отговаряйки директно на европейския главен преговарящ в социалната мрежа. \"Великобритания представи ясни нови предложения. Сега трябва да договорим балансирано решение, което да може да работи и за двете страни\", призова Баркли. Заместник-лидерът на Демократичната юнионистка партия (ДЮП) Найджъл Додс също отхвърли категорично предложението на европейския главен преговарящ. То \"не е нито реалистично, нито функционално\", каза Додс, чиято малка северноирландска формация крепи в британския парламент правителството на малцинството на консерваторите. Той се аргументира, че предложението на Барние \"не зачита факта, че конституционно и икономически Обединеното кралство е едно цяло\".  ", "date": "2019.03.09", "title": "Лондон отхвърли поредната отстъпка на Брюксел за брекзит"}
{"url": "https://www.monitor.bg:443/bg/a/view/slyncheva-sybota-za-cjala-bylgarija-159224", "text": "Днес се очакват пролетни температури, променлива облачност, слънчеви часове, почти няма да има валежи. През втората половина на деня, предимно в северозападните райони, се очакват краткотрайни превалявания от дъжд. На юг от Стара планина вятърът ще бъде слаб, ориентиран от югозапад. В Северна България ще бъде до умерен, а посоката му ще е от северозапад. Максималните температури са в интервала 18-23 градуса. Минималните са между 5 и 9 градуса.", "date": "2019.03.09", "title": "Слънчева събота за цяла България"}
{"url": "https://www.monitor.bg:443/bg/a/view/bylgari-obvineni-v-izmama-za-miliardi-v-sa-sht-159221", "text": "Прокуратурата в Манхатън обяви, че е повдигнала обвинения на двама българи, основатели на компанията OneCoin. Те са заподозрени в организирането на финансова пирамида за милиарди долари и продажба на криптовалута с цел измама, съобщи . С обвинения са 38-годишната Ружа Игнатова и пет години по-малкият и брат Константин Игнатов, който понастоящем ръководи компанията. Те са създатели на криптовалутата OneCoin. Двамата са подвеждали инвеститорите, обещавайки им големи печалби при нисък риск в схема, в която всички пари оставали за тях. Установени са 1.2 милиарда долара на инвеститори, които са били изпрани в поне 21 държави, уточнява прокуратурата в Манхатън. Предполага се, че инвеститорите са дали поне още толкова пари на българите. Игнатов е арестуван на 6 март на летището в Лос Анджелис. Сестра му все още се издирва. Максималното наказание в САЩ за повдигнатите обвинения е до 20 г. лишаване от свобода. Криптовалута OneCoin е създадена през 2014 г. от Ружа Игнатова, която има и германски паспорт. Още на следващата година Игнатова придоби чрез дубайски компании две знакови сгради в центъра на София - ресторант \"Крим\" и къщата на някогашния кмет Димитър Моллов срещу Народното събрание за общо 9 млн. евро. В началото на миналата година в съвместна операция на българските власти с германските им колеги беше разбита международна група за пране на пари, използвала OneCoin за разплащане. По време на разследването е установено, че регистрирано в Обединените арабски емирства дружество действа на 4 континента чрез стотици свързани с него фирми. То въвежда разплащания с OneCoin, но тази криптовалута е забранена в Германия. Созополци твърдят, че Ружа Игнатова била забелязвана през лятото в града им. Твърди се, че яхтата й зимува на пристанището. В края на октомври, 2017 г., супер луксозна яхта акостира на Морска гара в Бургас. Тя привлече погледите на бургазлии, а по-късно стана ясно, че  е на българката с германски паспорт Ружа Игнатова, основала виртуалната валута уанкойн(OneCoin). През януари, 2018 г. спецрокуратурата в България претърси офиси на фирмата на Игнатова в София, включвайки се в международна операция за неутрализиране на мащабна пирамидална структура за измами с търговска цел, прогресивно набиране на клиенти и пране на пари чрез създаване и разпространение на виртуалната валута уанкойн.", "date": "2019.03.09", "title": "Българи обвинени в измама за милиарди в САЩ (ОБНОВЕНА)"}
{"url": "https://www.monitor.bg:443/bg/a/view/zadyrjaha-informatora-kata-na-wiki-leaks-chelsi-maning-159222", "text": "Челси Манинг е задържана след отказ да отговори на въпроси на федерално голямо жури във Вирджиния, информира NBC. По-рано Манинг съобщи пред журналисти, че се подготвя да влезе в ареста след отказ да разкрие информация във връзка с разследване на \"Уикилийкс\". Тя отбеляза, че не вярва в съдебния процес. В сряда Манинг се яви пред голямо жури в Окръжния съд във Вирджиния, но не отговори на въпросите. 31-годишната транссексуална Челси Манинг поясни, че е решила да не отговаря на въпросите, защото нарушават Първата, Четвъртата и Шестата поправка и други права, които има. Манинг беше осъдена на 35 г. затвор за разкриване на военна разузнавателна информация, която беше публикувана от \"Уикилийкс\". През 2017 г. Барак Обама я помилва след седем години зад решетките. Манинг е родена като Брадли Манинг, бивш младши аналитик в разузнаването. Ден след осъждането на Манинг през 2013 г. той обяви, че от дете се чувства като жена и иска да живее като жена с името Челси. При престоя си в затвора той подаде заявление за смяна на името и пола си, като започна и хормонална терапия за осъществяване на физическата промяна. Адвокатите на Манинг съобщиха, че е извършила два опита за самоубийство заради невъзможност да понесе условията в затвора.", "date": "2019.03.09", "title": "Задържаха информатора/ката на WikiLeaks Челси Манинг"}
{"url": "https://www.monitor.bg:443/bg/a/view/ot-mrrb-zatjagat-kontrola-na-detskite-ploshtadki-159231", "text": "Стопаните на площадки за игра ще изготвят и актуализират списък с поддържаните и контролираните от тях площадки, съобщиха от Министерството на регионалното развитие и благоустройство (МРРБ). В плановете си за контрол и поддържане на площадките за игра те ще определят мерките, средствата, сроковете и отговорниците за поддържането на площадките съобразно нормативните изисквания. Това предвиждат промени в Наредба 1 от 2009 г. за условията и реда за устройството и безопасността на площадките за игра, които МРРБ предлага. Целта е да се повиши контролът на тези съоръжения. Промените са публикувани за обществено обсъждане на Портала за обществени консултации и в сайта на Министерството на регионалното развитие и благоустройството. Площадките за игра, които не са приведени в съответствие с изискванията на наредбата до края на миналата година, ще трябва да бъдат включени от стопаните в плановете за контрол и поддържане с необходимите за това мерки, финансови средства и срокове за изпълнение. Новост в проекта е контролът върху съставените от стопаните планове за поддръжка и тяхното изпълнение. Общинските съвети ще са отговорни за спазването им по отношение на площадките, чиито стопани са местните власти. За обществено достъпни площадки за игра, стопанисвани от физически или юридически лица, контролът ще се упражнява от Комисията за защита на потребителите по реда на Закона за защита на потребителите. Стопаните за своя сметка ще трябва да премахнат площадките, които не са в списъка и в плана за контрол и поддържане, и ще бъдат отговорни за обезопасяването им и недопускането на лица до тях. От 1 до 5 месеца се удължава времето за извършване на периодичния контрол на състоянието на площадката от стопанина в зависимост от интензивността на посещението й. Определени са по-сериозни контролни дейности с проверки на функционирането и стабилността на съоръженията за игра, състоянието на настилките и оценка на безопасността на площадката. Промените предвиждат органът за контрол да уведоми производителя или доставчика, например на съоръжение за игра, ако при годишния контрол установи несъответствие с изискванията в техническата документация. При изграждането и въвеждането в експлоатация на площадките за игра ще се изисква проверка за съответствие на съоръженията, настилките и елементите на обзавеждането с техническата документация на производителите им. В констативния акт за изпълнена площадка за игра ще бъдат включвани специфични данни като описание на монтираните съоръжения, параметри на настилките и съответствието им с инвестиционния проект и предоставените за тях сертификати или документи. Измененията в нормативния документ целят подобряване безопасността на площадките за игра.", "date": "2019.03.09", "title": "От МРРБ затягат контрола на детските площадки "}
