{"url": "http://www.monitor.bg/a/view/46214-%D0%9D%D0%BE%D0%B2%D0%B0-%D1%81%D0%BF%D0%B8%D1%80%D0%BA%D0%B0-%D1%80%D0%B0%D0%B4%D0%B2%D0%B0-%D1%81%D0%BA%D0%B8%D0%BE%D1%80%D0%B8%D1%82%D0%B5-%D1%82%D1%80%D1%8A%D0%B3%D0%BD%D0%B0%D0%BB%D0%B8-%D0%BD%D0%B0-%D0%92%D0%B8%D1%82%D0%BE%D1%88%D0%B0/", "text": "\n                    Нова автобусна спирка се разкрива от днес в района на въжената линия \"Симеоново - Алеко\". Любителите на зимните спортове ще бъдат улеснени с качването си на Витоша. От днес, 23 декември, се разкрива крайна/начална спирка в района на паркинга на начална станция на кабинковата въжена линия \"Симеоново - Алеко\" за обслужване на автобусни линии 122 и 123. Кабинковият лифт \"Симеоново-Алеко\" започва работа всеки ден. Важно за скиорите и сноубордистите е да знаят, че на връх Коледа - 25 декември и на Васильовден - 1 януари, лифтът ще започне работа един час по-късно. Кабинковият лифт \"Симеоново - Алеко\" преодолява разлика във височините от 1076 м., има дължина 6270 м. и капацитет 1200 души на час. Седалковият лифт \"Драгалевци - Голи Връх\" остава в режим на работа събота, неделя и празнични дни. Двуетапната двуседалкова въжена линия \"Драгалевци - Бай Кръстьо - Голи връх\" е с обща дължина 3475 м и преодолява в двете самостоятелни отсечки денивелация от 893 м. Тя е с капацитет съответно 300 и 600 души на час. За сезон 2017/2018 за един ден на Витоша възрастен ще плаща 35 лв., ученици, студенти и пенсионери 28 лв., а деца до 12 години - 21 лв. Полудневната карта (до 12.30 часа) струва 26 лв. за възрастен, 21 лв. за ученици и студенти и 18 лв. за деца. Полудневната карта след 12.30 часа е на същите цени. Карта за нощно каране излиза 26 лв. независимо от възрасттана скиорите и сноубордистите. Сезонната карта, която комбинира дневно и нощно каране, струва 590 лв. за възрастен, 490 лв. за студенти и ученици и 390 за деца до 12 години. В цената на картите е включена планинската застраховка, в билетите е включена застраховка злополука. Лифт картата важи за всички съоръжения в ски зона \"Алеко\" с изключение на лифт \"Драгалевци\".\n                    ", "date": "2017.12.23", "title": "Нова спирка радва скиорите, тръгнали на Витоша"}
{"url": "http://www.monitor.bg/a/view/49052-%D0%A1%D0%BE%D1%86%D0%B8%D0%B0%D0%BB%D0%BD%D0%B8-%D0%BE%D1%82%D0%BA%D0%B0%D0%B7%D0%B2%D0%B0%D1%82-%D0%BF%D0%BE%D0%BC%D0%BE%D1%89%D0%B8-%D0%BD%D0%B0-%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE-%D1%81-15-%D0%B4%D0%B5%D1%86%D0%B0/", "text": "Славеви живеят с под 100 лв. на човек месечно\n                    Българско семейство от село Царевец с 15 деца ще посрещне Дядо Коледа без подаръци и без излишни разточителства и глезотии. Причината е, че няколко години социалните служби в Свищов отказват да отпуснат помощи на многодетните родители, защото доходите на семейството надвишавали необходимия за това минимум.Бащата на 15-те българчета Кирил Славев работи в селската земеделска кооперация и по собствените му думи получава около 600 лв. Майката Румяна от доста години не работи, но не защото не желае, а защото не може да си намери такава работа, която да и позволява да се грижи за многобройната си челяд. Тя получава около 90-100 лв. детски надбавки. Или общо доходите на двамата родители не надвишават 800 лв. С тези пари те се грижат и за трите си непълнолетни деца, както и за онези от пълнолетните, които все още не могат да си намерят работа. Двамата съпрузи с много труд и пот на челото са отгледали и възпитали своите синове и дъщери да бъдат родолюбиви и достойни българи и да не бягат от работа и отговорности. Повечето от децата им са вече пълнолетни и имат свой път в живота. В бащиното гнездо все още са трите непълнолетни и още 3-4 от пълнолетните. Кирил и Румяна няколко пъти през последните години са подавали молби за отпускане на социални помощи в Дирекцията за социално подпомагане в Свищов, но оттам все им отказват. Според бащата социалните мотивирали отказа си с това, че пълнолетните деца, които все още са при родителите си работят и заедно с техните пари, общата сума, която влиза в семейството надвишава законовия минимум. Пред „Монитор” пък г-н Тодоров от дирекцията в Свищов даде друго обяснение.Според него бащата не отговарял на условията, тъй като работел като комбайнер в земеделската кооперация и получавал по 1500 лв. на месец. „Когато са отговаряли на условията сме им давали пари, когато не са отговаряли, не”, заяви въпросният г-н Тодоров. Той беше категоричен, че при тях в дирекцията имат документ, в който е записано, че месечният доход на Кирил Славев е около 1500 лв. но отказа да представи този документ, понеже това било класифицирана информация. Самият Кирил Славев обаче заяви, че казаното от социалният служител не отговаря на истината. „Първо не съм комбайнер, а съм тракторист. През лятото, когато е жътвената кампания за 2-3 месеца действително вземам към 1400 лв. Но това е брутен доход. Като махнеш удръжките и заема ми към банката остават чисто не повече от 700 лв. Дори и тези пари, като ги разделиш на минимум пет човека, колкото сме аз, съпругата и трите ми непълнолетни деца, прави по-малко от 150 лв. на човек. Но това е само за 3 месеца. През останалата част от годината вземам по около 600 лв. на месец и като махнем от тях удръжки и заема, които изплащам, ми остават колкото да не умрем от глад. Това е трагедията ни, че сме се родили българи. Ако бяхме цигани, да тропнем с крак и да заплашим държавата с правозащитните организации или със Страсбург, щяха да ни дадат помощи. Но сега ние сме дискриминирани в собствената си държава. И после защо младите хора бягали в чужбина. Ще бягат ами, за какво да остават”, възмущава се Кирил Славев. Той с гордост споделя, че по-големите му синове и дъщери вече имат свой живот и сами се оправят, като си изкарват парите с честен труд и без да се надяват на чужда помощ. Така, както са ги учили. От близо 20 години семейство Славеви живее на заеми.Първият кредит от 15 хил. лв. Кирил изтеглил за да стегне къщата за челядта си. След това отново със заеми и на изплащане се снабдили и с основните мебели, ел. уреди и техника. Сега главата на семейството изплаща поредния заем от 10 хил. лв. Той и съпругата му не крият, че през годините неведнъж са оплучавали упреци за многото си деца. самите те признават, че мислели да имат три, а не 15. Но така се случило. Въпреки това нито за миг не са помисляли да оставят някое от тях в дом за сираци.Семейството е изключително благодарно на председателя на земеделската кооперация Ганчо Ламбев, който им е основната подкрепа в живота, както и на бившият кмет на Свищов Станислав Благов, който преди години им подарил нова пералня. Въпреки финансовите несгоди семейството не пада духом и не губи вяра в доброто. Родителите и многобройната им челяд, към която вече се причисляват и първите внучета, използват всяка възможност и повод за празнуване. А такива не липсват, защото всеки месец поне по 1-2 от тях имат рождени дни. Освен това семейството се събира заедно и на големите християнски празници. Голямата болка на Кирил и Румяна е, че и тази година Дядо Коледа ще ги отмине без подаръци. „Елха си имаме, но под нея добрият старец няма да остави нищо. Сигурно не сме слушали достатъчно и не заслужаваме”, тъжно и с ирония проронва Кирил Славев.\n\n\n                    ", "date": "2017.12.23", "title": "Социални отказват помощи на семейство с 15 деца"}
{"url": "http://www.monitor.bg/a/view/89964-%D0%94%D0%B5%D0%BF%D1%83%D1%82%D0%B0%D1%82%D0%B8%D1%82%D0%B5-%D0%BF%D0%BE%D1%81%D1%80%D0%B5%D1%89%D0%B0%D1%82-%D0%BF%D1%80%D0%B0%D0%B7%D0%BD%D0%B8%D1%86%D0%B8%D1%82%D0%B5-%D0%BF%D0%BE-%D0%BF%D0%B0%D0%BD%D1%82%D0%BE%D1%84%D0%B8/", "text": "Разпускат със СПА и ски между Коледа и Нова година\n                    Голяма част от депутатите ще посрещнат коледните и новогодишните празници в домашна обстановка. Народните представители вече са във ваканция, а парламентът ще заседава отново едва след 20 дни. Следващото заседание е на 11 януари догодина. Засега не се предвиждат извънредни сбирки между 27 и 29 декември, въпреки че президентът Румен Радев се закани да наложи вето на новия антикорупционен закон.Въпреки дългата почивка депутатите предпочитат домашния уют и сбирките с приятели пред екскурзиите в чужбина за празниците или специално за Нова година. Така например Красимир Велчев от ГЕРБ ще посрещне Бъдни вечер и Коледа в дома си в Банкя, заедно със семейството на сина си. На Нова година той ще върне жеста, тъй като синът му е новодомец , а традицията повелява да покани гости. Неговата колежка Ася Пеева ще празнува в родния Поморие. Градът предлагал редица възможности за СПА и релакс процедури с лечебна кал и луга. В тази връзка дори тя е поканила свои колеги да й гостуват между празниците. На Коледа пък имат традиция и мъжете от семейството – съпругът и синът й коледуват. 1 януари пък ще посрещнат с приятели на градския площад, където има специална програма. Тя участва като любител и в танцов клуб за фолклорни танци „Поморие“ и ще се включи в проявите на клуба. Актьорът – политик Евгени Будинов ще празнува в Банкя в тесен семеен кръг. На 30 декември пък има представление в театър „Сълза и смях“. Постановката се казва „На живо от оня свят“, а в нея освен него участват още Албена Михова и Кирил Ефремов. Председателят на ПГ на ГЕРБ Цветан Цветанов между Коледа и Нова година ще разпуска със семейството във Банско. Социалистът Драгомир Стойнев също е заложил на домашната обстановка за Бъдни вечер.Между празниците обаче ще заведе семейството за няколко дни в един от планинските ни курорти – Банско, където да жена му и децата му да покарат ски. Патриотът Александър Сабанов пък по традиция ще води семейството си в родната къща на баба си в Елешница край Банско, където ще прекарат Коледа. Там ще се радват на домашно приготвените гозби, включително и капама. На ще посрещнат новогодишната нощ във Варна. Предишни години два пъти е празнувал Нова година в чужбина, но не останал много доволен, тъй като „веселбата е различна, различни са и обичаите“.Дора Христова от „Воля“ тази година ще е на гости на брат си в Бургас за Коледа. „Всеки подготвя постно ястие, купуваме си подаръци и някакви закачки, имаме си Дядо Коледа който в полунощ раздава подаръците, но за да получи подаръка си всеки трябва да изпълни някакво стихче, песен или танц“, разказа тя.Всички депутати си пожелаха за следващата година здраве и успех. Политическите пожелания пък бяха от успешно БГ председателство, през това да не вярваме на фалшивите новини,политиците да започнат да се държат по-държавнически до това депутатите да са малко по-смирени и да взимат правилните решения.  \n\n\n                    ", "date": "2017.12.23", "title": "Депутатите посрещат празниците по пантофи"}
{"url": "http://www.monitor.bg/a/view/48968-%D0%9E%D0%B1%D0%BB%D0%B0%D1%87%D0%BD%D0%B0-%D1%81%D1%8A%D0%B1%D0%BE%D1%82%D0%B0-%D0%B2%D0%B5%D1%82%D1%80%D0%BE%D0%B2%D0%B8%D1%82%D0%B0-%D0%BD%D0%B5%D0%B4%D0%B5%D0%BB%D1%8F-%D0%B8-%D1%82%D0%B8%D1%85%D0%B0-%D0%9A%D0%BE%D0%BB%D0%B5%D0%B4%D0%B0/", "text": "\n                    Днес облачността над страната ще е предимно значителна. Ще духа слаб до умерен вятър от запад-северозапад. През деня, главно в планинските райони ще превали слаб сняг. Студено време с минимални температури между минус 6° и минус 1°. Дневните ще са предимно между 0° и 5°. Такава е прогнозата за времето на Националния институт по метеорология и хидрология (НИМХ), съобщи за Агенция „Фокус” дежурният синоптик Мартин Славчев. Атмосферното налягане ще остане по-високо от средното за декември. По Черноморието облачността ще е разкъсана. Ще духа слаб до умерен северозападен вятър. Максимални температури на въздуха: 3-5°. Температурата на морската вода е 9°-10°. Вълнението на морето ще бъде 1-2 бала. В планините няма да е подходящо за туризъм. Ще бъде ветровито. Ще духа силен до бурен вятър от север-северозапад. Облачността ще е значителна и на места ще превали слаб сняг. Максималната температура на височина 1200 метра ще е около минус 1°, на 2000 метра – около минус 5°. В неделя ще бъде ветровито, с променлива облачност, по-често значителна; слаби превалявания са възможни само в планините на Западна България. Ще започне бързо и чувствително затопляне. В началото на новата седмица ще бъде по-топло от обичайното, а вероятността за валежи е малка. В понеделник все още ще духа слаб до умерен северозападен вятър и ще бъде предимно слънчево. Във вторник вятърът чувствително ще отслабне, в много райони и ще стихне. В планините и планинските райони ще бъде слънчево и сравнително топло. В равнинната част от страната на места ще има условия за образуване на мъгли и ниска облачност, там и дневните температури ще се задържат по-ниски.\n                    ", "date": "2017.12.23", "title": "Облачна събота, ветровита неделя и тиха Коледа"}
{"url": "http://www.monitor.bg/a/view/39208-%D0%9F%D0%B0%D1%80%D0%BA%D0%B8%D1%80%D0%B0%D0%BD%D0%B5%D1%82%D0%BE-%D0%B2-%D0%A1%D0%BE%D1%84%D0%B8%D1%8F-%D0%B1%D0%B5%D0%B7%D0%BF%D0%BB%D0%B0%D1%82%D0%BD%D0%BE-%D0%BF%D0%BE-%D0%B2%D1%80%D0%B5%D0%BC%D0%B5-%D0%BD%D0%B0-%D0%BA%D0%BE%D0%BB%D0%B5%D0%B4%D0%BD%D0%B8%D1%82%D0%B5-%D0%BF%D1%80%D0%B0%D0%B7%D0%BD%D0%B8%D1%86%D0%B8/", "text": "\n                    В 8 от предпразничните и празнични дни около Коледа и Нова година, в София ще се паркира безплатно в „Синя“ и „Зелена“ зона, съобщиха от пресцентъра на „Център за градска мобилност\". Жителите и гостите на столицата могат да ползват безплатно зоните на 23, 25, 26, 27 и 30 декември 2017 г., както и на 1 януари 2018 г. В списъка на дните се включват още 24 декември и 31 декември, които са неделни дни и тогава зоните за почасово платено паркиране „Синя\" и „Зелена\" (по принцип) не работят.\n                    ", "date": "2017.12.23", "title": "Паркирането в София безплатно по време на коледните празници"}
{"url": "http://www.monitor.bg/a/view/33296-%D0%A5%D0%B8%D0%BB%D1%8F%D0%B4%D0%B8-%D1%82%D1%80%D1%8A%D0%B3%D0%BD%D0%B0%D1%85%D0%B0-%D0%BD%D0%B0-%D0%BF%D1%8A%D1%82%D0%B8-%D0%B7%D0%B0-%D0%BF%D1%80%D0%B0%D0%B7%D0%BD%D0%B8%D1%86%D0%B8%D1%82%D0%B5/", "text": "\n                    Стотици хиляди българи са на път, за да посрещнат Бъдни вечер и Коледа с близките си. Най-натоварени по традиция са и ще бъдат автомагистралите и изходите на София.\n\nЗасилени проверки за употреба на алкохол и наркотици се очакват в следващите дни, припомня Дарик. Има създадена организация, полицейско присъствие. Има заповед на агенция \"Пътна инфраструктура\" за забрана движението на товарни автомобили над 12 тона от 16.00 до 20.00 часа.\n\nВ събота усилията ще са насочени основно да се подпомага трафикът, а не толкова да се контролира. Ако има агресивни водачи и такива, които не се съобразяват с указанията, ще бъде взимано отношение на място. През останалите дни - от неделя натам, ще има специализирани полицейски операции за контрол употреба на алкохол, наркотици.\n\nТехническите средства за скорост ще бъдат максимално натоварени и разпределени по цялата пътна мрежа, така че всеки, който си позволява за нарушава правилата, ще бъде санкциониран. Две ленти ще бъдат осигурени на излизане от София при прохода Владая.\n\nНа 27 декември ще бъдат осигурени две ленти на влизане, съобщи шефът на АПИ инж. Дончо Атанасов. \"Проходът Владая е с интензивност между 20 и 35 000, дори до 38 000 автомобила, както е сега, в празничните дни. Остава най-натовареният проход и пътна отсечка в републиканската пътна мрежа. Навсякъде сме преустановили всички ремонти\", увери той.\n\nНа българо-турската граница, на ГКПП \"Капитан Андреево\", трафикът е интензивен за товарни автомобили на изход, съобщиха от \"Гранична полиция\". Информацията за трафика на граничните пунктове е към 6.00 часа. На българо-гръцката граница на ГКПП \"Кулата\" трафикът е интензивен за товарни автомобили на изход. На българо-сръбската, българо-македонската и на българо-румънската граница трафикът е нормален на всички гранични контролно-пропускателни пунктове.\n\nОт 11 декември 2017 г. на ГКПП \"Кулата\" поради ремонтни дейности гръцките власти са затворили за движение крайно дясно трасе (за товарни автомобили) за излизане от Република България. Ремонтът ще продължи няколко дни.\n                    ", "date": "2017.12.23", "title": "Хиляди тръгнаха на път за празниците"}
{"url": "http://www.monitor.bg/a/view/34652-%D0%A1%D1%8A%D0%B4%D1%8A%D1%82-%D0%B2%D1%8A%D1%80%D0%BD%D0%B0-%D0%BA%D0%B0%D1%82%D0%BE-%D1%81%D1%8A%D0%B2%D0%B5%D1%82%D0%BD%D0%B8%D0%BA-%D0%9B%D0%B0%D0%B7%D0%B0%D1%80-%D0%92%D0%BB%D0%B0%D0%B9%D0%BA%D0%BE%D0%B2/", "text": "\n                    Административният съд в Пазарджик отмени решението на Общинската избирателна комисия в Септември, с което бяха предсрочно прекратени правомощията на общинския съветник Лазар Влайков. Името на Влайков нашумя покрай нелепото смъртоносно прострелване на ресторантьора от село Виноградец Наско Тонкев, който издъхна след изстрелян куршум от оръжието на Влайков по време на детски рожден ден. С решението си административните магистрати в Пазарджик обезсилват  издаденото удостоверение, че на мястото на Влайков в ситипарламента в Септември влиза следващият в листата на ПП ГЕРБ Йордан Кръстев. Бившият председател на ОбС в железничарското градче бе отстранен и като съветник заради три отсъствия от сесии на местния парламент. По време на едно от отсъствията-на 9 ноември т.г. обаче Влайков бе в съда, където се гледаше мярката му за неотклонение и това бе уважителна причина, че не е бил на заседанието на Общинския съвет в града. Съдията по делото е приел, че жалбоподателят Лазар Влайков не е бил надлежно уведомен за датата и часа на провеждане на заседанията на Общинския съвет, проведени на 29 септември и на 25 октомври 2017 г. Освен това магистратите приемат, че като обвиняем Влайков е трябвало да се явява на заседанията в съда, бил е с мярка“ домашен арест“ и това са уважителни причини да не може да присъства на сесиите на Общинския съвет. Общинската избирателна комисия гр. Септември ще трябва да заплати на Лазар Влайков разноски по делото в размер на 700 лева. Решението може да бъде обжалвано пред Върховен административен съд в 7-дневен срок.\n\n \n                    ", "date": "2017.12.23", "title": "Съдът върна като съветник Лазар Влайков"}
{"url": "http://www.monitor.bg/a/view/15618-%D0%9C%D0%BB%D0%B0%D0%B4%D0%B5%D0%B6%D0%B8-%D0%B7%D0%B0%D1%80%D0%B0%D0%B4%D0%B2%D0%B0%D1%85%D0%B0-%D1%81-%D1%85%D1%80%D0%B0%D0%BD%D0%B0-%D1%81%D0%B0%D0%BC%D0%BE%D1%82%D0%BD%D0%B8-%D1%85%D0%BE%D1%80%D0%B0-%D0%B2-%D0%A0%D0%B0%D0%BA%D0%B8%D1%82%D0%BE%D0%B2%D0%BE/", "text": "\n                    Ученици от Средно училище“ Св.Кл.Охридски“ в Ракитово зарадваха 35 самотно живеещи възрастни хора с хранителни продукти. Децата от Младежката организация на Български Червен кръст и клубовете“ Светът на природата“ и „ Млад пътешественик“ към училището под ръководството на Лиляна Добрева организираха Седмица на добротата преди празниците и успяха да съберат хранителни продукти от съпричастни местни жители за пенсионерите в родопското градче. „Единственото, с което можеш да прекалиш, без да бъде грях, е добротата.” Така както всяко хубаво нещо си има край, така и нашата „Седмица на Добротата”, приключи, съобщи Симона Кюркчиева от Младежкия Червен кръст в Ракитово. За празниците бяха зарадвани повече от 35  души, самотно живеещи хора и хора с трайни увреждания, по списък изготвен и заверен от социалните служби, и допълнен от доброволците. През „Седмицата на добротата“ са събрани над 21 бутилки олио, 20 пакета захар , брашно над 40 пакета, ориз 17 пакета, леща и боб 30 пакета, макаронени изделия 50 пакета, сладкиши (различни видове) 30 на брой, консерви 15 кутии, също така бяха добавени и торбички с плодове.\n\n \n                    ", "date": "2017.12.23", "title": "Младежи зарадваха с храна самотни хора в Ракитово"}
{"url": "http://www.monitor.bg/a/view/19337-%D0%9E%D1%81%D0%B5%D0%BC-%D0%B0%D0%B2%D1%82%D0%BE%D1%80%D0%B8-%D1%81-35-%D0%BF%D0%BB%D0%B0%D1%82%D0%BD%D0%B0-%D0%BF%D1%80%D0%B5%D0%B4%D0%B8-%D0%91%D1%8A%D0%B4%D0%BD%D0%B8-%D0%B2%D0%B5%D1%87%D0%B5%D1%80/", "text": "\n                     \n\n \n\n \n\n35 платна, рисувани през отиващата си година подредиха в една от залите на старозагорската художествена галерия осем живописци, лауреати на проведеното през 2016-а година Балканско квадринале „Митовете и легендите на моя народ“. Според регламента на квадриналето право на самостоятелна изложба има носителят на голямата награда, но тъй като тогава не бе дадена новите си платна показаха удостоените с други призове, коментира кураторът на експозицията, проф. д-р Марин Добрев.\n\nТой изрази съжалението си, че буквално в последните месеци се е споминал носителят на наградата за дарителство, пазарджиклията  Марин Маринов.Сред поканените да представят картините са две дами:Валентина Лапчева и Светлана Косева, които преди две години си тръгнаха с награди от галерията и държавното „ВиК“ – Стара Загора.\n\nСтарозагорецът Валентин Дончевски, който вече няколко години е сред редовните участници в парижкия есенен салон показа три свои работи в голям формат, в които е вплел оригинални тъкани национални носии, а Веселин Симеонов изненада с голямоформатни „закачки“ в модернистичен стил.В хиперреалистичен стил са „пощенските картички“ на Росен Тошев,картини от своя си , обърнат навътре свят са предали Любен Малчев /награда за млад автор/ и Веско Велев.\n\nБлизо 800 са показаните досега творби в четирите издания на квадриналето. Пръв носител на голямата награда през 2004 г. беше Цветан Колев, последван от Юри Буков / 2008 / и  Никола Певичаров/ 2012 /.Съгласно регламента наградените творби остават във фонда на старозагорската галерия.\n                    ", "date": "2017.12.23", "title": "Осем автори с 35 платна преди Бъдни вечер     "}
{"url": "http://www.monitor.bg/a/view/40077-%D0%9F%D0%BE%D0%BB%D0%B8%D1%86%D0%B8%D1%8F%D1%82%D0%B0-%D0%9F%D0%B0%D0%B7%D0%B5%D1%82%D0%B5-%D1%81%D0%B5-%D0%BE%D1%82-%D0%B4%D0%B6%D0%B5%D0%B1%D1%87%D0%B8%D0%B8-%D1%82%D0%B5-%D1%81%D1%8A%D1%89%D0%BE-%D0%B8%D0%BC%D0%B0%D1%82-%D0%BF%D1%80%D0%B0%D0%B7%D0%BD%D0%B8%D1%86%D0%B8/", "text": "\n                    От криминалната полиция съветват да се внимава за джебчии по време на празниците.\n\nДжебчиите използват оживлението по търговските улици, в хипермаркетите и около пазарите. Сливат се с тълпата, възползват се от празничното настроение на хората и понижената им бдителност, пребъркват джобове и чанти. Не забравяйте, че джебчиите посягат главно на портмонета в носени през рамо дамски чанти и външни джобове на дрехи. Може да им се противопоставите с предпазливост и грижливо отношение към парите.\n\n\"При продължително отсъствие от дома вземете мерки да предпазите жилището и ценните си вещи от престъпни посегателства. Не съобщавайте на много хора, че ще отсъствате по време на празниците. Предупредете и децата си да не правят това. Не забравяйте да проверите дали всички врати и прозорци са затворени и електроуредите изключени, помолете съседи да наглеждат дома ви\" - подсещат от полицията.\n\n\"За пореден път напомняме на жителите на областта за риска от телефонни измами. Никога не давайте пари, поискани в телефонен разговор от хора, представящи се за полицейски служители. Полицията не търси финансово съдействие от граждани при провеждане на операции за задържане на извършители на престъпления.\n\nПолучите ли телефонно обаждане с подобно искане незабавно прекъснете връзката, сигнализирайте на тел.112 или в най-близкото поделение на МВР\" - съветват от полицията.\n                    ", "date": "2017.12.23", "title": "Полицията: Пазете се от джебчии – те също имат „празници”"}
{"url": "http://www.monitor.bg/a/view/48987-%D0%98%D0%B7%D0%BD%D0%B0%D1%81%D0%B8%D0%BB%D0%B2%D0%B0%D1%87%D1%8A%D1%82-%D0%BE%D1%82-%D0%9A%D1%8E%D1%87%D1%83%D0%BA%D0%B0-%D0%B5-%D0%B7%D0%B0%D0%BB%D0%BE%D0%B2%D0%B5%D0%BD-%D0%BE%D1%82-%D0%9F%D0%B0%D0%B7%D0%B0%D1%80%D0%B4%D0%B6%D0%B8%D0%BA-%D0%B5/", "text": "\n                    Изнасилвачът на две момичета в рамките на две седмици в квартал „Кючук Париж” е бил арестуван късно вечерта на 22 декември, научи Агенция Монитор. 32-годишният Владимир П. е от Пазарджик и от няколко години живеел на квартира в Пловдив. Той вече бил съден за изнасилване и е лежал в затвора. Не е ясно с какво се е занимавал в града на тепетата Владимир, но със сигурност се е върнал към старите навици да изнасилва беззащитни момичета. 32-годишният пазарджиклия е направил пълни самопризнания за нападенията над двете момичета, като е твърдял при разпитите си в полицията, че не е посягал на други девойки, освен на тези двете. Владимир бил заловен, след като неговото ДНК съвпаднало с намерения биологичен материал у първата изнасилена от него 18-годишна пловдивчанка.И тя, и другото момиче дали идентични описания на нападателя си. Те го обрисували като българин, миришел на чисто, бил много грозен, с голям нос и ходел леко прегърбен. Изнасилил ги по един и същи начин, като престъпленията ставали надвечер, в тъмните часове на деня. И двете девойки си стояли в автомобилите, които били с изключени двигатели и чакали свои близки, когато били нападнати. На 7 декември 2017 г., около 22,15 часа, в гр. Пловдив, обвиняемият Владимир П. се намирал в района на бул. „Александър Стамболийски“. Там забелязал спрян лек автомобил, марка „Ауди“, в който се намирала 19-годишна жена, която  чакала нейна позната. Обвиняемият отворил вратата, седнал на шофьорската седалка, придвижил автомобила на 50 метра и спрял. Там след като заплашил пострадалата   , я изнасилил. След това слязъл от автомобила и се отправил в неизвестна посока.На 20 декември 2017 г., в гр. Пловдив, около 20,30 часа, в района на бул. „Александър Стамболийски“, Владимир П. забелязал 21-годишна жена в \"Рено клио\", която чакала в колата свой познат. Обвиняемият  отворил вратата, влязъл в автомобила, като го придвижил на около 50 метра в съседна улица и спрял. Той заплашил със сгъваем джобен нож 21-годишната жена, за да я принуди да се премести на задната седалка на автомобила, където я изнасилил.  След това слязъл и се отправил в неизвестна посока.Под ръководството на Районна прокуратура-Пловдив по двата случая са били започнати досъдебни производства. На 22 декември 2017 г. обвиняемият Владимир П. е бил е задържан, към 22 часа,  в дома си в гр. Пловдив. от служители на отдел „Криминална полиция“ към ОД на МВР- Пловдив. На 23 декември 2017 г. с постановление на наблюдаващия прокурор той е задържан за срок до 72 часа.На 24 декември 2017 г., Районна прокуратура-Пловдив ще внесе искане в съда за определяне на мярка за неотклонение „задържане под стража“ спрямо него.  Владимир П. е бил осъждан на 4,3 г. лишаване от свобода за извършено от него престъпление по чл. 152 ал. 1т. 2 от Наказателния кодекс – за изнасилване. Той е бил освободен от затвора през април 2017 г. Новото му обвинение е за същото престъпление, но извършено при \n\n\n                    ", "date": "2017.12.23", "title": "Изнасилвачът от „Кючука” е заловен, от Пазарджик е"}
{"url": "http://www.monitor.bg/a/view/77464-%D0%91%D0%BB%D0%B8%D0%B7%D0%BE-90-%D0%B4%D1%83%D1%88%D0%B8-%D0%BF%D0%BE%D0%B3%D1%80%D0%B5%D0%B1%D0%B0%D0%BD%D0%B8-%D0%BE%D1%82-%D1%81%D0%B2%D0%BB%D0%B0%D1%87%D0%B8%D1%89%D0%B0-%D0%B2%D1%8A%D0%B2-%D0%A4%D0%B8%D0%BB%D0%B8%D0%BF%D0%B8%D0%BD%D0%B8%D1%82%D0%B5/", "text": "\n                    Почти 90 човека загинаха, а десетки са в неизвестност, след като тропическа буря връхлетя южната част на Филипините, предаде Ройтерс, като се позова на властите. Всички жертви са на остров Минданао.\n\n\"Опитваме се да потвърдим съобщенията за село, затрупано от свлачище, предизвикано от поройните дъждове, донесени от тайфуна\", заяви представител на властите в град Тубод.\n                    ", "date": "2017.12.23", "title": "Близо 150 души погребани от свлачища във Филипините"}
{"url": "http://www.monitor.bg/a/view/23521-%D0%9F%D0%BE%D0%B4%D0%B0%D1%80%D1%8A%D1%86%D0%B8%D1%82%D0%B5-%D0%BD%D0%B0-%D0%B4%D0%BE%D0%B1%D1%80%D0%B8%D1%8F-%D1%81%D1%82%D0%B0%D1%80%D0%B5%D1%86-%D0%98%D0%B2%D0%B0%D0%BD-%D0%9F%D0%B5%D1%82%D1%80%D1%83%D1%88%D0%B8%D0%BD%D0%BE%D0%B2/", "text": "Актьорът раздава изненади на децата в 15-етажен блок\n                    \n\n\n                    ", "date": "2017.12.23", "title": "Подаръците на „добрия старец“ Иван Петрушинов"}
{"url": "http://www.monitor.bg/a/view/58402-%D0%9C%D0%B0%D0%B3%D0%B8%D1%8F-%D0%BF%D0%BE-%D1%87%D0%B5%D1%82%D0%B8%D1%80%D0%B8/", "text": "Фолклорът отвори сърцата на зрителите за Валентина, Елеонора, Никол и Елия\n                    Със задружността на тримата мускетари и Д'Артанян под мотото „Един за всички, всички за един“ изгряха на малкия екран 4Magic, които се превърнаха в първата група победител в българската история на X Factor. Вокалните си шпаги момичетата кръстосваха в продължение на три месеца в праймтайма на Нова и спечелиха зрителските симпатии  като „Зайди, зайди“ и „Вечеряй, Радо“.Всенародната любов, опцията за договор с лейбъл и голямата награда от 50 000 лева отидоха при Елеонора Иванова, Валентина Никова, Никол Канева и Елия Тодорова от Пловдив. Ангелогласните девойки от отбора на Любо Киров още са на седмото небе след триумфа си в риалитито под слогана „Сътворението на звездите“. „Честно казано, не сме го очаквали. Наистина сме се трудили много дълго време, но не вярвахме, че ще спечелим“, сподели пред „Монитор“ Никол. Минути след като талантливите красавици изправиха на крака жури и публика и разчустваха от баба до бебе с кавър на Set Fire to The Rain на Адел, те се втурнали в обятията на най-голямата си опора – семейството. „Първото нещо, което направихме след финала, бе да отидем да гушнем мама и тате. После релаксирахме малко и се срещнахме с другите от екипа“, разказа ни Валентина.4Magic са закърмени с всички стилове музика, но  „Обичаме да изпълняваме и балади, и бързи парчета. Но се стремим към фолклора, който ни отваря сърцата“, категорична е Елия. Точно с такива изпълнения момичетата спечелиха сърцата на жури и публика още по време на кастингите. „Момичета, вие сте изумителни! И това, че харесвате българска музика, ви прави посланици през вековете. Поклон!“, поздрави ги за избора Заки. Въпреки това момичетата дават заявка, че  Но детайлите около дебютната им песен, която ще се завърти в ефир през 2018 г., засега пазят в тайна. Те вече показаха чудовищна хармония в изпълнението на такива парчета. След колаборацията на финала на X Factor с миналогодишната победителка Християна Лоизу, в изпълнение на Feeling Good, петте взривиха залата, а аплодисментите кънтяха дълго след последния тон. Хитмейкърът Криско ги определи като „музикални главорези“, а представянето им - като „вокална свинщина“.Гласовитите красавици, които се готвят повече от две години за предаването и измислят сценичното си име специално за формата, призовават бъдещите кандидати за слава да бъдат смели по пътя към върха. „Бихме посъветвали следващите кандидати да следват мечтите си, тъй като ние сме доказателство, че те се сбъдват! С много усилия. И никога да не се предават“, заяви пред „Монитор“ и Елеонора. Тримесечният апогей не минава лесно за Елеонора, Валентина, Никол и Елия. Момичетата се разкъсват между родния си град Пловдив, където учат, и честите пътувания до София за музикалното предаване. „И все по-трудно ще става занапред“, убедени са те. 4Magic обаче нямат намерение да остават уроците си на заден план за сметка на кариерата. Почти толкова трудна им се е сторила и самата подготовка преди големите концерти, което така и не си пролича на сцената. „Имахме наистина малко време за подготовка на песента, хореографията, постановката. И е много сложно да превърнеш индивидуално парче в групово“, призна пред „Монитор“ Валентина.  Не трябва да забравяме, че въпреки големия талант и красивата визия зад името 4Magic се крият момичета на по 14 и 15 години. Като всички тийнейджъри, те пренебрегват поговорката „Да би мирно стояло, не би чудо видяло“. Елия, Никол, Елеонора и Валентина прекарват достатъчно време заедно, за да се нарекат сестри, а дните им минават през закачки на музикален фон. „Всеки ден си правим шеги. Гледаме страшни филми и всъщност им се смеем, правим периодично забавни клипчета и пародии“, намигна ни Елиа. Момичешката група има и таен поздрав – посрещат се с имитация на птици, която завършва с блеене на козичка.\n\n\n                    ", "date": "2017.12.23", "title": "Магия по четири"}
{"url": "http://www.monitor.bg/a/view/41146-%D0%A1%D0%90%D0%A9-%D0%BF%D1%80%D0%B0%D1%89%D0%B0%D1%82-%D0%B8-%D0%BF%D1%80%D0%BE%D1%82%D0%B8%D0%B2%D0%BE%D1%82%D0%B0%D0%BD%D0%BA%D0%BE%D0%B2%D0%BE-%D0%BE%D1%80%D1%8A%D0%B6%D0%B8%D0%B5-%D0%BD%D0%B0-%D0%A3%D0%BA%D1%80%D0%B0%D0%B9%D0%BD%D0%B0/", "text": "\n                    Държавният департамент на САЩ съобщи официално, че Вашингтон ще предостави на Украйна противотанкови оръжия „като част от усилията ни да помогнем на страната да изгради своя отбранителен капацитет, да защити суверенитета и териториалната си цялост, и да възпира по-нататъшна агресия\", преде Си Ен Ен. В изявлението си обаче говорителят Хедър Науърт отказа да разкрие допълнителни подробности, освен уточнението, че „помощта на САЩ е изцяло отбранителна по своята същност и както винаги сме казвали - Украйна е суверенна държава и има право да се защитава\".\n\nЧленовете на Конгреса и подкрепяното от САЩ украинско правителство отдавна настояват за предоставянето на противотанкови оръжия, за да подпомогнат усилията на Киев в борбата срещу сепаратистите в източната част на страната, подкрепяни от Руската федерация. Очаква се решението на Вашингтон да предизвика остра критика от страна на Москва. Според експерти Русия може да използва този ход като претекст за предприемане на по-нататъшни действия в Украйна, след като през 2014 г. анексира Кримския полуостров.\n                    ", "date": "2017.12.23", "title": "САЩ пращат и противотанково оръжие на Украйна"}
{"url": "http://www.monitor.bg/a/view/40904-%D0%9E%D1%81%D1%82%D0%B0%D0%B2%D0%B8%D1%85%D0%B0-%D0%B2-%D0%B0%D1%80%D0%B5%D1%81%D1%82%D0%B0-%D0%B1%D0%B8%D0%B2%D1%88-%D0%BE%D1%84%D0%B8%D1%86%D0%B5%D1%80-%D0%BD%D0%B0%D0%B3%D1%80%D0%B0%D0%B6%D0%B4%D0%B0%D0%B2%D0%B0%D0%BD-%D0%B7%D0%B0-%D0%BC%D0%B8%D1%81%D0%B8%D0%B8-%D0%B2-%D0%90%D1%84%D0%B3%D0%B0%D0%BD%D0%B8%D1%81%D1%82%D0%B0%D0%BD/", "text": "\n                    Разследващият митнически инспектор Димитър Манчев, който беше хванат след като присвои 100 хиляди турски лири от веществени доказателства, се оказа бивш подполковник от армията.\n\nМанчев има зад гърба си перфектна военна кариера. Излиза в резерва на армията след две успешни мисии в Афганистан. Дори бил награждаван от командването на НАТО за подвизи в азиатската държава.\n\nТова се опитаха да изтъкнат като смекчаващи вината обстоятелства защитниците на бившия военен по време на делото за мярка за неотклонение в районния съд в Свиленград.\n\nМанчев призна пред магистратите, че е присвоил сумата от 100 хил. турски лири. Парите били доказателство по дело срещу турски шофьор. Тираджията обаче спечелил делото и парите трябвало да му бъдат върнати. Тогава лъснала липсата им и Манчев бил закопчан. Въпреки военната си служба Манчев беше оставен за постоянно в ареста.\n\nСъдия Живка Петрова удовлетвори искането на наблюдаващия прокурор Надя Митева с мотива, че задържаният може да се укрие или да попречи на разследването срещу него, ако остане на свобода.\n\nРешението подлежи на обжалване пред Окръжния съд в Хасково.\n\nПред съда Димитър Манчев изрази съжаление за стореното от него. Посегнал на парите, защото бил затънал в кредити и не можел да ги обслужва редовно. Манчев работи в митницата в Свиленград от 2009-а година.\n                    ", "date": "2017.12.23", "title": "Оставиха в ареста бивш офицер, награждаван за мисии в Афганистан"}
{"url": "http://www.monitor.bg/a/view/60424-%D0%91%D0%B0%D1%87%D0%BA%D0%B0%D1%82%D0%BE%D1%80%D0%B8-%D0%BE%D0%B1%D1%80%D0%B0%D1%85%D0%B0-%D0%B8%D0%B7%D0%BE%D0%BB%D0%B0%D1%86%D0%B8%D1%8F%D1%82%D0%B0-%D0%BD%D0%B0-%D0%B4%D0%B2%D0%B0-%D1%81%D0%B0%D0%BD%D0%B8%D1%80%D0%B0%D0%BD%D0%B8-%D0%B1%D0%BB%D0%BE%D0%BA%D0%B0-%D0%B2-%D0%91%D1%83%D1%80%D0%B3%D0%B0%D1%81/", "text": "\n                    Работници, наети да санират блокове в бургаския комплекс \"Братя Миладинови\" окрадоха изолационните материали от два обекта. Двамата тарикати са заловени на местопрестъплението, след като съседи ги видели. Оказало се, че апашите са криминално проявени и не за първи път посягат на чуждо. Инцидентът е станал преди ден, минути след като бригадата приключила работа. 40-годишният Станчо и 24-годишният Стефан едва изчакали смяната им да свърши и започнали да прибират строителни и изолационни материали от бл.59 в \"Братя Миладинови\", който санирали. Натоварили ги в лек автомобил и се прехвърлили на съседния блок, на който работела друга бригада. Опоскали всичко което открили и там, но минути преди да отпрашат с плячката били заловени от ченгетата. Бдителни комшии засекли крадците и веднага сигнализирали в полицията. Двамата работници, които са от Каблешково са хванати на местопрестъплението с отмъкнатата минути по-рано седем рула изолационна хартия и други материали. Те се оправдали, че само искали да преместят рулата на сигурно място, за да не ги откраднат, но лъжата им не минала. Според разследващи, крадците са отмъкнали материалите с намерение да ги пласират на черно или да ги пробутат на \"часмаг\". Двамата тарикати са задържани за 24 часа в ареста, а срещу тях е образувано бързо производство. Ченгетата проверяват дали работниците не са крали и от други обекти по програмата. Живущите в санираните сгради са притеснени, че крадците може да са прибирали ежедневно и други материали, вместо да ги влагат. \"Ето защо блоковете започват да текат веднага след като са били санирани. Вече няколко такива случаи има в Бургас. Как няма да протичат покривите, като работниците крадат изолацията и само по документи я изписват като поставена\", ядосват се бургазлии. \n                    ", "date": "2017.12.23", "title": "Бачкатори обраха изолацията на два санирани блока в Бургас"}
{"url": "http://www.monitor.bg/a/view/57734-%D0%9E%D1%82%D0%BA%D1%80%D0%B8%D1%85%D0%B0-%D0%BC%D1%8A%D1%80%D1%82%D0%B2%D0%B0-%D0%B6%D0%B5%D0%BD%D0%B0-%D1%81%D0%BB%D0%B5%D0%B4-%D0%BA%D0%B0%D1%82%D0%BE-%D0%B7%D0%B0%D0%B3%D0%B0%D1%81%D0%B8%D1%85%D0%B0-%D0%BF%D0%BE%D0%B6%D0%B0%D1%80-%D0%B2-%D0%B0%D0%BF%D0%B0%D1%80%D1%82%D0%B0%D0%BC%D0%B5%D0%BD%D1%82%D0%B0-%D0%B9/", "text": "\n                    Огнеборци откриха възрастна жена в апартамент, който гасиха в петъчната вечер във Варна. Към 19,30 часа на телефон 112 е постъпил сигнал за пожар в жилищния блок на на бул. „Чаталджа” 99. Той е локализиран за по-малко от един час от пристигналите на място два екипа с противопожарни автомобили на местната служба ПАБ. От полицията заявиха, че жертвата вероятно е починала по време на пожара. Възрастната жена била намерена в стая от жилището на първия етаж, която огънят обхванал. Унищожени са домашно имущество и мебели. „Тепърва ще се изяснява дали има причинно-следствена връзка между пожара и смъртта на възрастната жена. Предстои да се разбере и какви са причините за възникването на инцидента”, заяви Ивана Милева от ОД МВР на Варна. По случая е образувано досъдебно производство.\n                    ", "date": "2017.12.23", "title": "Откриха мъртва жена след като загасиха пожар в апартамента й  "}
{"url": "http://www.monitor.bg/a/view/73030-%D0%9A%D0%B0%D0%BC%D0%B8%D0%BE%D0%BD-%D1%81-%D0%B4%D1%8A%D1%80%D0%B2%D0%B0-%D1%81%D0%B5-%D0%BF%D0%BE%D0%B4%D0%BF%D0%B0%D0%BB%D0%B8-%D0%BD%D0%B0-%D0%BC%D0%B0%D0%B3%D0%B8%D1%81%D1%82%D1%80%D0%B0%D0%BB%D0%B0/", "text": "\n                    Камион, натоварен с 30 кубика метрови дърва се подпали на главния път София - Варна край стражишкото село Железарци днес около 13,00 часа. След подадения от шофьора сигнал на тел. 112 на място веднага са се отзовали две коли пожарникари, които успели бързо да овладеят пламъците. Изгорели са само около три кубика дърва, двете задни гуми и страничните дървени канати на возилото. Останалата част от камиона, заедно с по-голямата част от дървата са спасени. Причината за инцидента вероятно е техническа неизправност в електрическата система на товарния автомобил.\n                    ", "date": "2017.12.23", "title": "Камион с дърва се подпали на магистрала"}
{"url": "http://www.monitor.bg/a/view/83347-%D0%9C%D1%83%D0%BB%D0%B5-%D0%BF%D0%BE%D0%BB%D1%83%D1%87%D0%B8-8-%D0%BC%D0%B5%D1%81%D0%B5%D1%86%D0%B0-%D0%B7%D0%B0%D1%82%D0%B2%D0%BE%D1%80/", "text": "\n                    Съучастник в телефонна измама получи осем месеца затво, който ще трябва да излежи при строг режим. С.С. е осъден за това, че на 26 януари т.г. взел 2000 лв. от жертва, която предварително била обработена от телефонните измамници. С.С. играел в схемата ролята на т.нар. \"муле\". Т.е неговата задача била да отиде до мястото, където жената била инструктирана да отнесе и остави парите, и да ги вземе и отнесе на останалите престъпници. В случая парите били оставени до контейнер за отпадъци във Велико Търново. След това обаче измамата била ракрита и куриерът бил изправен пред съда. където получил ефективна присъда. През тази година след създаването на специализираната група за борба с телефонните измами в старата столица, разкриваемостта на тези престъпления сериозно нарасна. Проблемът обаче е, че съдът все още гали с перце престъпниците като им дава пробации и условни присъди. А ако случайно осъди някого ефективно, то това обикновено е с присъда от 1-2 рядко повече години.\n                    ", "date": "2017.12.23", "title": "\"Муле\" получи 8 месеца затвор"}
{"url": "http://www.monitor.bg/a/view/1250-%D0%97%D0%B0%D0%B4%D1%8A%D1%80%D0%B6%D0%B0%D0%BD%D0%B8%D1%8F%D1%82-%D0%B7%D0%B0-%D0%B1%D0%BB%D1%83%D0%B4%D1%81%D1%82%D0%B2%D0%BE-%D0%B4%D0%B0%D1%81%D0%BA%D0%B0%D0%BB-%D1%81%D1%8A%D1%81-%D1%81%D1%82%D0%B0%D1%80%D0%B8-%D0%BF%D1%80%D0%B5%D0%B3%D1%80%D0%B5%D1%88%D0%B5%D0%BD%D0%B8%D1%8F/", "text": "\n                     \n\nЗадържаният с постоянна мярка за блудство с 13-годишно момиченце казанлъшки даскал Стоян Ганчев е имал стари прегрешения в същата посока, стана ясно, в съдебна зала. Оказва се, че той е осъждан вече, макар и задочно за посегателство през далечната 1998 година. През 2004-та пък му е била наложена парична глоба от 500 лв за хулиганско деяние. И двете наказания са с изтекъл срок и той е реабилитиран по право. В Града на розите са шокирани от случилото се, тук недоумяват как Ганчев след като е бил осъден е станал директор на основното училище „Антон Страшимиров“ в ромската махала, където преди две години се е пенсионирал.\n\nСлед пенсионирането си той е започнал работа първоначално в основно училище „Кула“, а след това в ОУ „Георги Кирков“, където привечер на 13 декември не удържал на „порива си“ и отново насилил хлапачка в кабинета си.С липсата на добре подготвени математици, обясняват назначенията на 66-годишният пенсионер   преподаватели от Казанлък.Жертвата на похотливеца е била в кабинета му след редовните часове, за да получи допълнителни знания по преподавания от него предмет. След случилото се шестокласничката споделила със свои приятелки, разказите бързо добили популярност, ден по – късно сигнал за поведението на Ганчев подали родителите до ръководството на елитното школо.\n\nГанчев е сред най-търсените за частни уроци математици, твърдят негови познати, които подозират „постановка“ в задържането му. По думите им мъжът се грижел предано за прекаралата скоро тежка операция съпруга. От прокуратурата са категорични, че събраните до момента доказателства потвърждавали сигнала. Повдигнатото обвинение може да осигури на похотливеца престой зад решетките за поне 8 години, ако разбира се не се докажело, че е имало и други случаи на „възползване“ в практиката му.\n\n \n                    ", "date": "2017.12.23", "title": "Задържаният за блудство даскал – със стари прегрешения   "}
{"url": "http://www.monitor.bg/a/view/19937-%D0%A1%D1%82%D0%B0%D1%80%D0%BE%D0%B7%D0%B0%D0%B3%D0%BE%D1%80%D1%81%D0%BA%D0%B8%D1%8F%D1%82-%D0%B2%D0%BB%D0%B0%D0%B4%D0%B8%D0%BA%D0%B0-%D0%BE%D1%82%D0%B2%D0%B0%D1%80%D1%8F-%D0%B2%D1%80%D0%B0%D1%82%D0%B8%D1%82%D0%B5-%D0%BD%D0%B0-%D0%B4%D0%BE%D0%BC%D0%B0-%D1%81%D0%B8-%D0%BF%D1%80%D0%B5%D0%B4%D0%BA%D0%BE%D0%BB%D0%B5%D0%B4%D0%BD%D0%BE/", "text": "\n                     \n\nС широко отворени врати за всички вярващи ще бъде на 25 декември старозагорският митрополитски дом веднага след като владиката Киприан отслужи утрената молитва в катедралния храм „Свети Димитър, чудотворец Солунски“.\n\nВстъпилият на този пост преди година митрополит за втори път прави този жест към паството си, след като преди това  в покоите имаха привилегията да влизат само отбрани хора от епархията.\n\nВ навечерието на Рождество Христово избраният наскоро да бъде официален говорител на Светия Синод владика обяви намерението си да изгради музей на своите предшественици Методи Кусев, Павел, Климент, Панкратий и Галактион. Той се надява през следващата година митрополията да получи от община Стара Загора безвъзмездно имот на самия връх на Аязмото, където е била и първата килия на митрополит Методи Кусев. Там преди години е имало ресторант, откупен обратно от общината след фалита на приватизирал го бизнесмен.В съседство се намира и параклисът на свети Теодор Тирон,считан за покровител на Стара Загора. Според легендата край Аязмото е приел християнството княз Борис – Михаил Покръстител.\n                    ", "date": "2017.12.23", "title": "Старозагорският владика отваря вратите на дома си предколедно    "}
{"url": "http://www.monitor.bg/a/view/63804-%D0%A1%D0%B5%D0%BA%D1%82%D0%BE%D1%80-%D0%A1%D0%9F%D0%A1-%D0%9F%D0%BB%D0%BE%D0%B2%D0%B4%D0%B8%D0%B2-%D1%81-%D0%BA%D0%BE%D0%BB%D0%B5%D0%BA%D1%82%D0%B8%D0%B2%D0%BD%D0%B0-%D0%BD%D0%B0%D0%B3%D1%80%D0%B0%D0%B4%D0%B0-%D0%BE%D1%82-%D0%9F%D0%BE%D0%BB%D0%B8%D1%86%D0%B0%D0%B9-%D0%BD%D0%B0-%D0%B3%D0%BE%D0%B4%D0%B8%D0%BD%D0%B0%D1%82%D0%B0/", "text": "Индивидуална награда получи Тодор Гарджев от Криминална полиция – Пловдив\n                    Втора колективна награда „Полицай на годината” получи на тържествена церемония в столицата сектор „Специализирани полицейски сили” към Областната дирекция на МВР в Пловдив, съобщиха от пресцентъра на полицията в Пловдив. Индивидуална награда получи Тодор Гарджев от Криминална полиция Пловдив.На тържествената церемония „Полицай на годината“ бяха отличени полицаи и колективи от цялата страна, постигнали високи професионални резултати. По традиция бяха връчени четири индивидуални, четири колективни и две поощрителни награди.Основният приоритет в работата на сектор „СПС”, начело на който е гл.инсп.Виктор Празов, е охраната на масови мероприятия, опазване на обществения ред, контрол на пътното движение, извършване на конвойна дейност и оказване на съдействие на други полицейски сектори и служби. През 2017г. служителите в сектора са участвали в 93 разследвания на престъпления от общ характер и са задържали 284 извършители на престъпления и нарушители на обществения ред. Секторът е подпомагал 487 специализирани полицейски операции и е поемал охраната на 444 масови мероприятия. \n\n\n                    ", "date": "2017.12.23", "title": "Сектор „СПС” Пловдив с колективна награда от „Полицай на годината”"}
