{"url": "https://www.monitor.bg/bg/a/view/pytuvame-do-tajland-bez-da-plashtame-za-viza-149255", "text": "България е сред страните, които ще бъдат освободени от виза за пътуване до Тайланд, пишат от местното издание The Straits Times във връзка с новото решение на Имиграционното бюро. За последните години Тайланд отчита спад в притока на туристи и започна постепенно да намалява таксата, която се заплаща при кацане на летището. През 2016 г. тя бе повишена от 30 на 60 долара. Само година по-късно размерът на таксата бе върнат в първоначалния си вид именно заради намалелия приток на туристи, особено на посетители от Китай и Индия. Само година по-късно размерът на таксата бе върнат в първоначалния си вид именно заради намалелия приток на туристи, особено на посетители от Китай и Индия. Сега Имиграционното бюро излиза с ново решение: таксата да бъде премахната за 21 страни в периода 1 декември 2018 - 31 януари 2019. Сред страните, които ще се възползват от този новогодишен подарък, са България, Литва, Румъния, Украйна, Кипър, Китай, Индия, Малдивите, Узбекистан и други. От кабинета очакват 30% ръст в посещенията от туристи, пишат от специализирания сайт thai.lt. През 2016 и 2017 година броят на туристите, чекирали се на летището в Суварнабхуми, е бил съответно 3.1 млн. и 2.2 млн. По данни на кабинета обаче в периода януари-септември т.г. този брой е паднал на 1.7 млн. души.", "date": "2018.11.11", "title": "Пътуваме до Тайланд без да плащаме за виза"}
{"url": "https://www.monitor.bg/bg/a/view/syvmestno-s-rumynci-populjarizirame-religioznija-turizym-149257", "text": "Два нови проекта, съвместно с Румъния, ще рекламират религиозния туризъм у нас. Това пишат от онлайн изданието Independent Balkan News Agency(IBNA). Проектите се финансират по трансграничната програма „Интеррег V-A Румъния България“ и тяхното начало бе дадено на 8 август. Проектът PANHERA има за цел да подпомогне развитието на поклонническия туризъм не само в България, но и в Италия, Испания, Норвегия, Турция и в северната ни съседка Румъния. Той е финансиран от програмата „Еразъм+“ на Европейската комисия(ЕК). Сред основните му цели е да обогати знанията на туристите относно поклонението, както и на тези, които работят в различните центрове за поклонение. Очаква се да продължи 2 години. Другият проект цели да популяризира регионите около Видин, Монтана, Враца, Плевен, Велико Търново и Русе, както и регионите Олт, Долж и Мехединци в Румъния, превръщайки религиозния туризъм в бранд и увеличавайки броя на нощувките особено в манастирите. За проектите се очаква да бъде създадено и мобилно приложение, което ще посочва маршрутите на туристите и ще дава подробна информация за посещаваните обекти. Очаква се проектите да са готови до 8 февруари, 2020 година.", "date": "2018.11.11", "title": "Съвместно с румънци популяризираме религиозния туризъм"}
{"url": "https://www.monitor.bg/bg/a/view/bolna-uchitelka-se-bori-za-jivota-si-da-pomognem-na-vesela-da-jivee-149237", "text": "Болна учителка от Варна се бори за живота си, като брои всеки ден след тежка дигноза, че е последен стадий раковоболна. Весела е на 62 години и целият й живот е посветен на учителската професия. В края на житейския си път й се налага да се грижи и издържа други хора, но се разболява и получава фрактура на гръбначиния стълб. Остава без средства и осигуровки и се налага приятели и близки да ги съберат и платят, за да може да се лекува.  Тежко болната варненка обяснява, че е отказала химиотерапия, защото преценява, че слабият й организъм няма да издържи. Затова се насочва към алтернативно лечение, в успеха на което вярва. От онкологията й осигуряват обезболяващите лекарства, а болната жена с борбен дух, няма финасова възможност дори за поддържащото си лечение, което струва месечно 1000-1200 лева. Коварната болест се развива много бързо, а алтернативния 9-месечен курсна лечение струва над 10 000 лева, които Весела и съпругът й Ивелин няма откъде да вземат. Ивелин също е болен, с ТЕЛК, но се опитва да осигури някакви средства за семейството, като работи сезонно през лятото по морето. Парите обаче стигат само за най-насъщните им нужди. Нямат деца и близки родственици, на които да разчитат. Единствената им опора са близки и приятели, но и те също не са в цветущо финансово и здравословно състояние. Затова се обединяват около идеята дасе обърнат с апел за помощ към всички хора у нас, трогнати от съдбата на Весела, да помогнат според възможноститеси, за да се събере необходимата парична сума за поддържащото й лечение. Сметката е в Банка ДСК –Варна на името на съпруга Ивелин Димитров Великов, като основанието за паричните преводи е - за Весела! IBAN: BG55STSA93000023396761 BIC: STSABGSF Редакцията разполага и с мобилните телефони на Весела и Ивелин.  ", "date": "2018.11.11", "title": "Болна учителка се бори за живота си"}
{"url": "https://www.monitor.bg/bg/a/view/vseki-treti-invalid-e-trajno-izvyn-pazara-na-truda-149241", "text": "Всеки трети инвалид, който е на трудовата борса, трайно е останал без работа заради ниска квалификация. Между 35 и 38% от хората с увреждания, които са регистрирани в регионалните бюра, остават извън пазара на труда през последните 8 години, стана ясно от данните, които предостави Агенцията по заетостта за „Монитор“. През настоящата година те са точно толкова, колкото са били и през 2008 г. - 38 на сто, докато през 2016 и 2017 г. се е наблюдавал лек спад на инвалидите без образование. Тогава те са били около 36%. „Трудно е да се намери работа на тези, които са без квалификация или чиито увреждания предполагат специални условия на труд. Там действително се налага активно предлагане на стимули за работодателите да предпочетат хора с увреждания, за които да преоборудват работното място“, казват експертите от Агенцията по заетостта. Затова държавата поема за определен период от време част от трудовото възнаграждение на наетото лице и осигурителните му вноски. Същевременно тези, които имали подходяща професионална класификация си намирали работа толкова бързо, колкото и хората без заболяване, добавят от агенцията. За първите девет месеца на годината при 11 292-ма инвалиди, записани в регионалните бюра, 6831 са си намерили подходяща за тях длъжност. 11 инвалиди пък са отказали да започнат предложената работа от Бюрата по труда. Най-претенциозни се оказват пловдивчани, където са повечето откази, следвани от врачани и старозагорци.", "date": "2018.11.11", "title": "Всеки трети инвалид е трайно извън пазара на труда "}
{"url": "https://www.monitor.bg/bg/a/view/samo-edin-primer-no-mnogo-kuraj-149251", "text": "През септември у нас гръмна новината, че университетът в Кеймбридж е променил правилата за прием заради наше момиче с детска церебрална парализа. Наистина прецедент. В такива моменти много обичаме да си вирим главите и да се гордеем, че сме българи. И не можем да отречем, че си е така, защото едно трудно подвижно дете успява да реши теста по английски език. Мария Александрова е отличничка и въпреки заболяването се бори с трудностите. В същото време 80% от училищата в родния й град й отвръщали, че не приемат „такива“ деца. Нищо че те са умни, борбени и имат ценности. Най вече искат да се образоват. За разлика от едни други, които попадат в проучванията и не искат нито да учат, нито да работят. Парадоксално, нали. Примерът с Мария е показателен и може да вдъхне кураж на всеки. Особено на човек с увреждане. А квалификацията е важна. Особено във век на технологиите, където конкуренцията не спи и борбата за място на пазара на труда е безмилостно жестока. И това е доказателството, че образованието е най-добрата инвестиция. Нещо, което трябва да бъде осъзнато от всеки. Тежко е да си човек с увреждане у нас. И това го знаят тези, които са го изпитали на гърба си. Знаят го и майките, които се грижат денонощно за болните си деца. И някой ще си каже, че сигурно последният проблем на тези хора е да мислят за квалификацията си. И без това им се налага да се борят със стигмата на обществото. Случаят с Мария обаче е показателен. И може би, ако всеки се вдъхнови от него, ще промени и картината в страната. А тя никак не е розова, защото данните сочат, че всеки трети човек с увреждане на борсата е трайно без работа заради ниска квалификация. А решението на този проблем е с повишена трудност. И не случайно предизвика бурна дискусия в обществото през последните няколко месеца. Всичко това обаче изисква много работа. И тук не говорим само за стимули за работодателите, оборудвана среда. Нужно е много повече – най вече да преодолеем предразсъдъците. Така, както успя да ги пребори Мария. Важни са знанията и уменията. И това важи за всеки. Важното е поне малко да помогнем на тези, които са в неравностойно положение, за да имат възможността да го постигнат. На пук на всички други проблеми. Поне на мен ми се иска да вярвам, че идва време, в което всички нас ни оценяват според качествата ни и всичко останало няма значение. Нали бизнесът непрекъснато твърди, че никой не бяга от качествен служител. Време е да го докажат.", "date": "2018.11.11", "title": "Само един пример, но много кураж"}
{"url": "https://www.monitor.bg/bg/a/view/ekipite-za-vryshtane-v-uchilishte-sybujdat-deca-po-domovete-im-149260", "text": "Екипите за връщане на децата в училище посещават всеки ден домовете им и дори се налага да ги събуждат, за да станат за училище. Това заяви вчера образователният министър Красимир Вълчев пред БНР. „През миналата година записахме отново в училище 24 000 деца и 2000 отпаднаха. През тази година 9000 се върнаха обратно в училище. Общо това са 31 000 деца и проблемът е в това не да бъдат записани, а да бъдат мотивирани да посещават занятия редовно“, добави той. „Ако мотивирането на родителите не даде нужния ефект, се активират мерките за принуда като спиране на помощи, издаване на наказателни постановления от кметовете и другите предвидени от закона“, разясни Вълчев. В училищата се полагат още по-големи усилия, защото тези отпаднали деца много често не знаят български. Те пътуват много в страната и чужбина, женят се или се омъжват рано, което води до прекъсване на тяхното обучение. Вълчев сподели и думите на една учителка, пред която момиче помолило целият екип да отиде в дома й, за да накара майка й да я пусне на училище. “Следващата година за първи път средната учителска заплата ще надвиши средната за страната от може би над две десетилетия“, каза министърът на образованието и науката Красимир Вълчев. И поясни, че вече има увеличение в търсенето на професията учител от младите хора: “При всички случаи увеличението на възнагражденията увеличава желанието за включване в професионално направление в системата на висшето образование, които приключват със завършване на педагогическа правоспособност. Увеличава желанието на хора, които са придобили такава педагогическа правоспособност, но са напуснали системата“, коментира той. “450 милиона са допълнително средствата с източник държавния бюджет, от тях 330 милиона са за увеличение на заплатите на педагогическите специалисти. Това са учители, директори и други педагогически специалисти, като психолози, педагогически съветници, логопеди и т.н. Отделно имаме 30 милиона за увеличение на възнагражденията на непедагогическия персонал с минимум 10%. Що се отнася до увеличението на възнагражденията на учителите, ще подпишем анекс към колективния трудов договор заедно със социалните партньори - това са синдикалните организации и организациите на директорите в системата. Във всички случаи ще имаме общо увеличение и това общо увеличение най-вероятно ще бъде 20%. С общото увеличение е много важно да мотивираме не само днешното поколение учители, но и бъдещите учители“, поясни министърът относно изразходването на отпуснатите 300 милиона повече средства в бюджета за образование за 2019 година. Красимир Вълчев посочи дисциплините, по които липсват преподаватели: “Традиционно липсват по езици и информационни технологии.Особено остър се оказа недостигът по математика и по физика По химия също очакваме това да се случи. Ресурсни учители, дори за начални учители имаме недостиг. Ние трябва да имаме повече учители, отколкото е необходимо на системата, за да можем да имаме подбор“, поясни той. И допълни, че относно областите, в които има липси, в момента няма такъв видим недостиг, защото \"все още имаме резерви на пазара на труда“.", "date": "2018.11.11", "title": "Екипите за връщане в училище  събуждат деца по домовете им"}
{"url": "https://www.monitor.bg/bg/a/view/30-000-miza-za-bg-pasport-pri-krimi-minalo-149256", "text": "До 25 000 – 30 000 евро е стигала мизата за придобиване на българско гражданство, когато с паспорта е искало да се сдобие лице с „обременено“ минало, или иначе казано – криминално. Това стана ясно от интервю на шефа на комисия „Антимафия“ (КПКОНПИ) Пламен Георгиев пред БНР. „Имаме такива данни. Не казвам, че сме събрали доказателства, но се говори за това. Става въпрос за хора, да кажем, с криминални наклонности, които са получавали българско гражданство и после отиват в чужбина, и това е лицето на България“, уточни Георгиев. На въпрос защо, след като първите сигнали за далаверите, въртени с български паспорти, са били още през 2014 г., чак сега се стигна до арестите в Държавната агенция за българите в чужбина, Георгиев подчерта, че може да говори само за времето, откакто е окомплектована оглавяваната от него комисия и са й дадени правомощията, довели до разплитането на схемите в ДАБЧ. Съставът на комисията беше попълнен през април 2018 г. и веднага след като получихме сигнала, започнахме работа, обясни той. По думите му реално случаят е бил решен за три месеца и половина Самият сигнал пък е дошъл от Областната дирекция на МВР - Кюстендил. „Хората са започнали проверка във връзка с получени при тях сигнали за манипулиране на документи, свързани с българско гражданство. И след като са установили, че има някакви данни за връзки на ръководството на ДАБЧ, моментално всички материали, които те бяха събрали, бяха препратени при нас. И оттогава всъщност започна същинското разкриване на участието на ръководството на ДАБЧ в тази престъпна корупционна схема. Реално работихме три месеца и половина по този случай, за да можем да установим всички връзки – от най-ниските до най-високите нива. След което докладвахме това, което сме събрали и установили, на прокуратурата и от там срещнахме разбиране“, резюмира Георгиев. Шефът на КПКОНПИ посочи, че в комисията до този момент има подадени 572 сигнала за всякакви престъпления, като 443 от тях са проверени. За една година са отнети активи за 12,4 млн. лева и са подадени искове в съда за конфискация на над 299 млн. Георгиев даде да се разбере също, че в момента се готвинов удар срещу корупцията по високите нива на властта, но не даде подробности. Обясни само, че преди Нова година ще има още „един сериозен случай“. На въпрос дали за работата на комисията досега някой политик не се е изкушавал да се обади и да „даде насоки“, той категорично отрече. “Никой не се е изкушил и никога не го е правил. Може би защото през тези години, още и като председател на предходната комисия, аз показах, че съм абсолютно, как да кажа, неконтролируем. Това, което трябва да се свърши, ще бъде свършено и понеже ни обвиняват, едва ли не при моя избор, че сме с подкрепа на властта, вие виждате, че в голяма част от случаите тези, които са пострадали от нашите акции, са представители или близки до управлението в държавата“, посочи Георгиев.", "date": "2018.11.11", "title": "€30 000 миза за БГ паспорт при крими минало"}
{"url": "https://www.monitor.bg:443/bg/a/view/1000-majki-se-vyrnali-po-rano-na-rabota-149245", "text": "Около 1000 майки са се върнали по-рано на работа през тази година в следствие на промените в Кодекса за социално осигуряване и в Кодекса на труда, каза заместник социалният министър Зорница Русинова. Промените влезнаха в сила през юни миналата година и касаят майките на деца до 1 година. Жените върнали се на работа преди края на майчинството, получават допълнително 50% от заплатата си. Социалното министерство пък чака указания от Европейската комисия заради решението на Европейския съд, с което се обявява, че отпускът за отглеждане на дете до двегодишна възраст не се признава за трудов стаж, който дава право на платен годишен отпуск. Решението е след запитване от румънски съд заради казус в Румъния. Междувременно работодателите у нас поискаха по време на майчинство да не се начислява платен годишен отпуск, както и да се намали платеното майчинство. По думите на Русинова извоюваното право е право и не трябва да се отнема. Според нея бизнесът трябвало да отчете и това, че в големите градове има недостиг на места в детските градини. „Създаването на детски градини и ясли към предприятията не е популярно сред работодателите“, каза Русинова. Тя подчерта още, че политиката, която се води в момента, а и трябва да се води занапред, е за стимули майките да се връщат по-рано на работа, а не това да се постига чрез принуда. Освен 50% бонус, който получавали майките, избрали да се върнат по-рано на работното си място, друг стимул бил осигуряването на детегледач по оперативните програми. Вариант било и гъвкавото работно време, което според Русинова към момента се ползвало само е администрациите. По думите й около 90% от служителите там използвали възможността. Същевременно фирмите не прибягвали до тази законодателна възможност.", "date": "2018.11.11", "title": "1000 майки се върнали по-рано на работа"}
{"url": "https://www.monitor.bg:443/bg/a/view/100-leva-globa-otnese-pensioner-za-az-sym-amerikanec-149221", "text": "100 лева глоба отнесе пенсионер от Пловдив, който отказал да си даде документите за проверка на полицаи, като им казал: „Аз съм американец”. Решението е на районния съд в Пловдив, пред който възрастният човек се признал за виновен и помолил за най-лекото възможно наказание. Подсъдимият, който бил неженен, с начално образование и неосъждан до момента, на 1 ноември т.г. около 15,20 часа, пиел бира в парка на площад „Хан Аспарух” в Пловдив. Тъй като бил пиян, крещял нещо неразбираемо и размахвал ръце. Край него минавали полицаи от 4-то районно в Пловдив, които го видели и отишли да му проверят документите. Вместо да им даде личната си карта, той се развикал: „Аз съм американец. Гледай си работата! Кой си ти? Няма да ти давам никакви документи! Ще ти отрежа главата!”. Поради това, че не се подчинил, бил хванат за ръката от единия полицай и бил поведен към патрулката. През цялото време пияният пенсионер се дърпал и крещял, че няма да ходи никъде. Затова униформеният му сложил белезниците и го отвел в районното. Там нарушителят продължил да се държи грубо, за което му бил съставен акт за дребно хулиганство.  ", "date": "2018.11.11", "title": "100 лева глоба отнесе пенсионер за „аз съм американец”"}
{"url": "https://www.monitor.bg:443/bg/a/view/mlada-jena-otkrita-myrtva-v-apartament-v-gorna-orjahovica-149246", "text": "Безжизненото тяло на 45-годишната Мария беше открито в събота в късния следобед в Горна Оряховица. Убийството е станало в апартамент на третия етаж в квартал „Пролет“. В нощта срещу събота в жилището е имало шумен купон. Заради необичайното тропане съседите не могли да спят, но не са подали сигнал в полицията. Още през деня обаче домоуправителят решил да направи забележка за прекаления шум, но собственикът не отворил. После шумовият екшън се разиграл отново между 1.30 и 5.30 часа през нощта. Сигнал за убийството е пуснат чак на другия ден в 17.28 часа. Подал го е собственикът на апартамента, който съобщил, че в жилището има млада жена в безпомощно състояние. На адреса незабавно са изпратени екипи на полицията и Спешна помощ, които установили множество наранявания по тялото и констатирали смъртта й. На мястото е извършен оглед, съобщиха вчера от пресцентъра на МВР. Собственикът на апартамента е задържан, като на разпит в полицията е бил привикан и баща му. Не става ясно и защо е подал сигнала на другия ден след купона, по време на който очевидно е имало инцидент. Жената е намерена мъртва с множество наранявания по тялото. По нея нямало прободни рани, а много контузии от юмруци и ритници, което сочи, че е била пребита до смърт. Следи от насилие е имало и по лицето на собственика на апартамента. По непотвърдена информация двамата не са имали близки отношения, била му е само позната. По-късно стана ясно, че има заподозрян, който е обявен за общодържавно издирване, и това е 36-годишният Н. К. От полицията не уточниха кой е издирваният мъж и каква е връзката му с престъплението, но излязоха с призив, ако някой има информация, да се обади в най-близкото управление на МВР. По случая е образувано досъдебно производство. Процесуално-следствените действия и оперативно-издирвателните мероприятия по случая продължават под ръководството на окръжната прокуратура във Велико Търново.", "date": "2018.11.11", "title": "Млада жена открита мъртва в  апартамент в Горна Оряховица"}
{"url": "https://www.monitor.bg:443/bg/a/view/blamiraha-ninova-za-glavnija-redaktor-na-duma-otstraniha-michev-149242", "text": "Лидерът на БСП Корнелия Нинова бе бламирана от своите относно главния редактор на вестник „Дума“ Йордан Мичев, който пък бе освободен от поста след решение на червения пленум.  Темата бе обсъждана на заседанието на Националния съвет на партията, а по време на пленума Нинова бе атакувана за решението си да назначи Мичев като изпълняващ длъжността в нарушение на устава на партията. Срещу Нинова скочи дори Румен Овчаров, който определи назначаването на Мичев като грешно. В крайна сметка след бурните дебати по темата Мичев вече не е главен редактор на партийния вестник., а остава на длъжността зам.-главен редактор. До решението се е стигнало след предложение на Велислава Дърева, която е една от авторите на подписката срещу Мичев. При гласуването противниците на Мичев и решението на Нинова са надделели само с 1-2 гласа. Последвало изказване на самият Мичев, който също обявил, че се оттегля от поста. Пленумът решил веднага да започне конкурс за нов главен редактор, като срокът за това е месец януари. Комисия пък ще събере кандидатурите и концепциите за развитие на вестника, като накрая ще внесе предложение в Националния съвет за избор на главен редкатор. Дотогава на чело на вестника ще е Ивелин Николов. Партията реши да бъде създаден и медине пул от всички леви издания. По-рано по време на форума социалистите решиха конгресът на БСП да бъде на 26 януари, като на него трябва да се обсъди визия за България\", както и предизборна платформа за участието на БСП в изборите за Европейски парламент през 2019 г. Именно догодина трябва да се реши кой да оглави евролистата на червените за вота. Изненадващо обаче от вътрешната опозиция не поискали в дневния ред на форума да бъде включена точка за промени в устава, каквито бяха заканите само преди няколко дни и така брожението на опонентите на Нинова бе потушено. Опонентите на Корнелия Нинова искаха да върнат избора на лидер от конгреса, а не от всички партийни членове чрез пряк избор, както е сега. Никой от вътрешната опозиция обаче не я упрекнал за нарушение на устава. Преди форума Георги Божилов обясни, че БСП върви към авторитаризъм, а формацията губела масовия си характер. Този развой на събитията според запознати показвало, че най-вероятно се е стигнало до договорка между Нинова и вътрешната опозиция – те ням да внасят предложението си за промяна на устава, а тя на свой ред ще се съгласи Мичев да бъде махнат като главен редактор на „Дума“.", "date": "2018.11.11", "title": "Бламираха Нинова за главния редактор на „Дума“, пленумът отстрани Мичев"}
{"url": "https://www.monitor.bg:443/bg/a/view/ludogorec-se-otkysna-na-vyrha-sled-myka-v-razgrad-149254", "text": "„Лудогорец“ се измъчи сериозно срещу „Берое“, но все пак взе своето у дома и спечели с 1:0 в последния двубой от 15-ия кръг на Първа лига. Така шампионите успяха да дръпнат на върха в класирането с три точки пред втория ЦСКА и четири пред третия „Левски“. В герой за тима на Антони Здравков се превърна Джоди Лукоки, който се разписа след летящ плонж с глава в 81-ата минута. Срещата обаче по нищо не предвещаваше щастливия край за шампионите, след като чистите положения пред вратата на „Берое“ липсваха и „орлите“ бяха на път да запишат ново нулево реми след мача от Лига Европа с АЕК (Ларнака). Двата тима отделиха доста време за разузнаване и през първата част действаха предпазливо в атака. Яцек Горалски опита удар отдалеч, който Гостите отговориха с опасна атака, при която Борислав Цонев пое в наказателното поле, но шутира неточно. В 43-ата минута, в една от редките интересни атаки в срещата, Вандерсон изведе Клаудио Кешеру, който шутира без подготовка, но Перниш бе заел добра позиция и изби в корнер. Второто полувреме стартира с натиск на разградчани, като Марселиньо пробва късмета си с удар от границата на наказателното поле, който премина покрай десния стълб. В 54-ата минута Вандерсон бе изведен на добра позиция и шутира по диагонала, но не намери целта. Три минути по-късно Марселиньо се освободи майсторски от играч на гостите, но силният му изстрел мина над напречната греда. Натискът на „Лудогорец“ продължи и в следващите минути, но „орлите“ на два пъти от удобни позиции. Лукоки шутира от въздуха право в ръцете на Перниш, а в 70-ата минута Вандерсон върна към Густаво Кампаняро, който стреля право в обсега на стража от Стара Загора. Малко по-късно и Якуб Шверчок пропиля изгодна ситуация, като мерникът на нападателя се оказа неточен. В 81-ата минута превъзходството на „Лудогорец“ през втората част даде резултат. Натанаел центрира към Лукоки, който вкара красив гол с глава за крайното 1:0. След края на двубоя треньорът Антони Здравков призна, че успехът е дошъл много трудно. „Съперникът бе много добре организиран. Второто полувреме вкарахме повече скорост в играта и нещата се получиха. Красив гол, победа и добра преднина в класирането. Нужна ни е обаче почивка. Има много умора“, призна Здравков.", "date": "2018.11.11", "title": "„Лудогорец“ се откъсна на върха след мъка в Разград"}
{"url": "https://www.monitor.bg:443/bg/a/view/svyrshiha-protivogripnite-vaksini-149252", "text": "Противогрипните ваксини свършиха. Оказва се, че имунизациите липсват от пазара от две седмици. Това обясни за „Монитор“ главният държавен здравен инспектор д-р Ангел Кунчев. В аптечната мрежа са били разпространени 130 000 дози както обикновено, но те са се оказали недостатъчни. „Търговците ги внасят на база на консумацията от предишни години. Единият дистрибутор този сезон намали броя на ваксините с 20 000, а другият пък съответно ги увеличи с 10 000 и така отново се разпространиха около 130 000, както обикновено. Въпреки че у нас традиционно се имунизират около 2% от населението, явно тази година има по-голям интерес“, коментира д-р Кунчев. Той уточни, че здравното министерство се е договорило с един от производителите да бъдат вкарани допълнително 7000 дози от други пазари, които обаче според него ще свършат от аптечната мрежа за отрицателно време. Все още в страната няма случаи на грип, стана ясно от главния държавен здравен инспектор. Кунчев допълни и че обстановката след регистрираните случаи на хепатит А у нас вече се нормализира и заради ваксините до около месец проблемът ще бъде решен. От своя страна пък шефът на педиатричното отделение в Инфекциозна болница в столицата доц. Атанас Мангъров коментира, че пикът на болестта е бил юли-август, когато на ден при тях са постъпвали по 2-3 деца. „Най-зле беше положението във „Факултета“. Досега сме приели около 140 деца, но обстановката се нормализира. Единственият начин да се предпазим е да се ваксинираме, защото все пак става дума за фекално замърсяване. И колкото и да спазваш хигиена, когато до теб живеят хора със странни хигиенни навици, нищо не можеш да направиш“, обясни доц. Мангъров. Имунизацията може да се постави по всяко време на деца над 1-годишна възраст. Мангъров уточни, че симптоматични са само около 10% от случаите, а пълното възстановяване става за период от 3-6 месеца. Пациентите чувстват обща неразположеност, отпадналост, болки по мускули и стави, болки под дясното подребрие. Урината става тъмнокафява и на следващия ден болните пожълтяват. Инкубационният период е 45 дни.", "date": "2018.11.11", "title": "Свършиха противогрипните ваксини"}
{"url": "https://www.monitor.bg:443/bg/a/view/rumynec-blyska-kolata-si-i-ryga-hora-149243", "text": "Двайсетгодишен е наръгал друг мъж в Румъния, а после с колата си е блъснал хора на пътя и се е врязал в търговски център, при което са били ранени общо десет души, предаде Асошиейтед прес. Никой от пострадалите не е в животозастрашаващо състояние. Говорителката на полицията в Браила, Източна Румъния, Лаура Дан поясни, че нападателят наръгал другия мъж заради спор за собствеността на колата. Заподозреният после потеглил с автомобила и блъснал двама души на околовръстен път, а след това се врязал във вратите на мол в Браила. Седем души са пострадали при инцидента в търговския център, в т.ч. две деца на 11 и 13 години. Жертвата, която е била наръгана, има наранявания в областта на гръдния кош и стомаха и се е наложило да бъде извършена операция, съобщи говорителка на болницата, в която е приет пострадалият. По думите на Лаура Дан заподозреният е бил с концентрация на алкохол в издишания въздух от 0,37 мг/л. Той не е пострадал.  В Румъния шофирането след употреба дори на минимално количество алкохол е забранено.", "date": "2018.11.11", "title": "Румънец блъска колата си и ръга хора "}
{"url": "https://www.monitor.bg:443/bg/a/view/dj-bobo-podgrja-fenovete-si-s-pismo-na-chist-bylgarski-149248", "text": "С феноменално шоу, продължило близо час, зарадва почитателите си у нас звездата на дискосцените от 90-те DJ Bobo. Енергичният швейцарец буквално взриви в съботната вечер „Арена Армеец“, където Радио Енерджи отпразнува 13-ия си рожден ден, събирайки хиляди фенове с второто издание на Hits Only. Диджеят с 14 милиона продадени албума и изяви на една сцена с Майкъл Джексън и Бекстрийт бойс бе гвоздеят на вечерта. И се доказа като такъв, като спечели публиката още в началото на шоуто си, прочитайки писмо поздрав на чист български. Последва сет напълно в цветните традиции на началото на 90-те с всички любими на родната публика хитове на DJ Bobo -от Respect Yourself през Chihuahua до „сенките на нощта“, с които премина детството на цяло едно поколение. Е в събота представителите на това поколение имаха възможност да покажат, че детството още живее в тях, като подскачаха като ученици в „Арена Армеец“, правеха мексикански вълни със смартфоните си под диригентската палка на DJ Bobo и си правеха селфита на фона на ритмите на енергичния швейцарец. Все пак трябва да се признае, че шоуто му беше перфектно подгряно от останалите звезди на Hits Only – ветераните на еврорапа C-Block и Nana. Насред хитовете си Lonely и Remember the Time Nana се сдоби не само с танцьорки българки, качени на сцената направо от публиката, но и с бял сутиен с червена целувка от своя почитателка.", "date": "2018.11.11", "title": "DJ Bobo подгря феновете си с писмо на чист български"}
{"url": "https://www.monitor.bg:443/bg/a/view/fandykova-poiska-zatvor-za-nezakonno-gorene-na-gumi-na-otkrito-149253", "text": "Парламентът да разгледа възможността за търсене на наказателна отговорност.за нерегеламентирано горене на гуми и отпадъци на открито. Това призова кметът на София Йорданка Фандъкова в свой пост в профила си във фейсбук.  Фандъкова посочва, че проверките за нереграментирано горене на гуми и отпадъци в район “Красна поляна” продължили и през предната нощ. Екипите на дирекция “Аварийна помощ и превенция” на Столична община, Столичен инспекторат, Трето районно на МВР и Жандармерията пък открили 4 огнища на открито, на които са горени гуми и други отпадъци. За зимните месеци пък столичната община ще сформира специален мобилен екип, който ще реагира на сигнали за горене на гуми, кабели и отпадъци на открито. \"Факт е, че административните санкции срещу тези нарушения нямат възпираща роля на практика, затова настоявам парламента да разгледа възможността за търсене на наказателна отговорност\", пише Фандъкова.  В същото време тя посочва, че са обособили 13 площадки, където гражданите да изхвърлят правилно старите си гуми и всеки може да ги предаде напълно безплатно. \"Изхвърляйки старите гуми до контейнера за битови отпадъци, увеличавате риска да бъдат събрани и изгорени нерегламентирано, а това замърсява въздуха с фини прахови частици, въглероден оксид, серни и азотни оксиди\", казва още Фандъкова. ", "date": "2018.11.11", "title": "Фандъкова поиска затвор за незаконно горене на гуми на открито"}
{"url": "https://www.monitor.bg:443/bg/a/view/cacheva-rumen-radev-se-izkaza-kato-lider-na-opozicijata-149230", "text": "Президентът Румен Радев е изнесъл едностранно фактите в своето обръщение и се изказвал като лидер на опозицията. Тази теза защити правосъдният министър Цецка Цачева пред бТВ. Повод бе обръщението на държавния глава в петък по повод 10 ноември, в което той заяви, че основите на българската демокрация са критично застрашени. „Ако не знаех кой е произнесъл тези думи, щях да ги разчета като лидер на опозицията”, отбеляза Цачева и добави, че очакваме следващата седмица ЕК в новия си доклад по механизма за сътрудничество и проверка да похвали усилията на институциите у нас. Относно думите на президента, който съзря икономически интереси в част от законите, Цачева отговори - текстовете. „Има отделни примери, които би могло да се допуска, че има такива закони, но да се лепи етикет на цялата законодателна дейност, която е прозрачна, е пресилена теза”. И докато Цачева разкритикува държавния глава, то лидерът на БСП Корнелия Нинова го защити и обясни, че ГЕРБ се страхуват от служебен кабинет на президента. Всъщност позицията на Радев предизвика поредните искри между него и управляващите. Лидерът на ПГ на ГЕРБ Цветан Цветанов в събота заяви, че Радев явно не може да излезе от сянката на БСП и и допълни, че изказването на президента не е нормално за един обединител на нацията. По думите на Цветанов днес демокрацията не е в опасност, тя е в опасност, когато се управлява еднолично в лицето на президента. Самият Радев отговори от Париж, където бе за честванията от края на Първата световна война. Кое от това, което казах, не е истина - нека отговорят на този въпрос?“, попита държавният глава. Междувременно докато бе в Париж, Радев е разговарял с президента на САЩ Доналд Тръмп на събирането на държавните и правителствени лидери в музея \"Орсе\" в Париж в събота вечерта. САЩ са наш стратегически партньор и отношенията са много важни във всички аспекти - от сигурността, през икономическото сътрудничество, образованието, науката, посочил Радев пред журналисти и обясни, че винаги когато има такива срещи, говори и с Тръмп. Самата снимка от тяхната среща пък бе качена във Фейсбук профила на президента. По-късно през деня днес при церемонията от 100-годишнината от края на Първата световна войнапък, Радев и съпругата му Деси Радев успяха да се снимат и с руския президент Владимир Путин, която снимка също бе публикувана в профила на държания глава в социалните мрежи. ", "date": "2018.11.11", "title": "Цачева: Румен Радев се изказа като лидер на опозицията (ОБНОВЕНА)"}
{"url": "https://www.monitor.bg:443/bg/a/view/leo-di-kaprio-chukna-44-s-bionse-i-i-guinet-poltrou-149232", "text": "Носителят на „Оскар“ Леонардо ди Каприо посрещна 44-ия си рожден ден в звездна компания. Актьорът чества годишнината си в петък вечерта в оборотен клуб в Ел Ей, а сред първите, които му изпяха Happy Birthday, бяха Бионсе и Джей Зи. Музикалното семейство се настанило в близост до дансинга по време на купона, издава източник пред сп. People, като неведнъж поздравило Ди Каприо със свои хитове. Сред знаменитостите, които уважиха звездата от „Вълкът от Уолстрийт“, бяха още Саша Барън Коен, Чейс Кроуфорд, Гуинет Полтроу, Дженифър Анистън и др. Междувременно през последните месеци Ди Каприо бе зает със снимките на „Имало едно време в Холивуд“ под режисурата на Куентин Тарантино. Филмът разказва история от 1969 г., в разгара на хипи движението. Главните герои са Рик Далтън (Ди Каприо), бивша звезда от телевизионни уестърн сериали, и неговият дългогодишен дубльор и каскадьор Клиф Бут (Брад Пит). Те се опитват да намерят отново пътя към успеха. Плановете им обаче се усложняват от добре известните действителни събития, свързани със съдбата на съседката на Рик - Шарън Тейт (Марго Роби), съпруга на Роман Полански. Шарън е убита през 1969 г. в Калифорния от комуната „Семейство Менсън“- последователи на серийния убиец Чарлз Менсън. Тейт е бременна по време на нападението и заедно с още четирима души, нейни гости, са заклани в дома, който тя споделя с Полански, докато той е извън страната. Звездният актьорски състав в лентата включва освен Пит и ди Каприо и легендата Ал Пачино, който играе агента на Далтън, както и Бърт Рейнолдс, Тимъти Олифант, Деймиън Люис, Люк Пери, Емил Хърш, Джей Себринг, Дакота Фанинг, Клифтън Колинс, Кийт Джеферсън и Никълъс Хамънд.", "date": "2018.11.11", "title": "Лео ди Каприо чукна 44 с Бионсе и Гуинет Полтроу"}
{"url": "https://www.monitor.bg:443/bg/a/view/svetyt-otbeljaza-100-godini-ot-kraja-na-pyrvata-svetovna-149240", "text": "Френският президент Еманюел Макрон призова световните лидери да се борят за мира в словото си на церемонията в Париж по случай стогодишнината от края на Първата световна война, предаде Франс прес. \"Да обединим нашите надежди, вместо да противопоставяме страховете си\", заяви Макрон пред събралите се пред Триумфалната арка 72 лидери, сред които германският канцлер Ангела Меркел, президентите на САЩ и Русия Доналд Тръмп и Владимир Путин, генералният секретар на ООН Антониу Гутериш, шефът на НАТО Йенс Столтенберг и много други. , заяви Макрон. \"Това е било отдавна, но ни се струва, че е било вчера. Следите от тази война никога не трябва да се забравят, нито в Европа, нито в останалия свят\", добави френският президент. \"През тези четири години Европа замалко не се самоуби\", отбеляза Макрон, който изтъкна \"надеждата, за която цяло едно младо поколение прие да умре, надеждата за един свят, който най-сетне е в мир\" и завърши със защита на международните институции, днешна Европа и ООН. каза Макрон. Макрон призова колегите си да отхвърлят \"капсулирането, насилието и господството\". заяви френският президент. \"Патриотизмът е пълната противоположност на национализма. Национализмът е предателство на патриотизма\", каза Макрон. Преди речта на Макрон младежи прочетоха спомени и писма от деня на примирието, а след нея Младежкият оркестър на ЕС изпълни \"Болеро\" на Равел. След церемонията Макрон бе домакин на обяд в Елисейския дворец. Тръмп пристигна без съпругата си Мелания, която посети двореца Версай заедно с френската първа дама Бриджит Макрон. Менюто включваше омари от Бретан и пиле от Брес, както и картофи от френския департамент Сом, напомнящи за едно от най-кръвопролитните сражения през Първата световна война - Битката при река Сом. По-късно Макрон откри международния Форум за мира в Париж, на който се събраха десетки световни лидери. Парижкият Форум за мир има призвание всяка година да ни събира всички, за да предприемаме конкретни действия, за да може усилията за мир да напредват по малко всяка година, каза Макрон. Президентът на САЩ Доналд Тръмп посети днес следобед американското военно гробище в парижкото предградие Сюрен - символ на участието на САЩ в Първата световна война, и отдаде почит на загиналите на кратка церемония, предаде Франс прес. Тръмп отдаде почит на подчерта Тръмп, цитиран от Асошиейтед прес. Той припомни, че 26 000 американци са загинали само в последната битка от войната. Дълг на днешното поколение е да защитава мира, за който те благородно са отдали живота си, подчерта президентът. Редом с него стояха шестима американски ветерани от войната и американски осмокласник, събирал пари в продължение на две години, за да отиде на церемонията в чест на героите от Първата световна война. Гробището в Сюрен е разположено на малък хълм, който се издига над френската столица. В него са погребани 1541 американски войници, загинали в световната война, приключила на този ден преди 100 години, припомня АФП. Очаква се след церемонията Тръмп да отлети за Вашингтон. Малко преди да пристигне в Сюрен, президентът на САЩ написа в Туитър: Вчера Тръмп отмени посещение в друго американско гробище в гората Бело, Северна Франция, на стотина километра североизточно от Париж. Белият дом съобщи, че причината е лошото време, което създава логистични проблеми за президентския хеликоптер. Решението обаче предизвика остри критики и някои го сметнаха за проява на неуважение, припомня АФП. Президентът Тръмп се ръкува с руския си колега Владимир Путин по време на отбелязването на годишнината. Германският президент Франк-Валтер Щайнмайер положи венец на военния мемориал Кенотаф в центъра на Лондон. Щайнмайер е първият германски лидер, включил се в британската церемония в памет на загиналите. Той полага венеца \"от името на германския народ в исторически акт на помирение\", заяви британското правителство преди церемонията. Щайнмайер пристигна заедно с принц Чарлз, който положи първия венец от името на майка си, 92-годишната кралица Елизабет Втора, която наблюдаваше церемонията от балкон наблизо. Траурният акт беше последван от двуминутно мълчание. Подобни церемонии се състояха в десетки градове и села в цяла Великобритания. Кенотафът е паметник на над 1 милион британски военни, загинали във войните в новото време, включително 900 0000 загинали през Първата световна война.", "date": "2018.11.11", "title": "Светът отбеляза 100 години от края на Първата световна (обзор+снимки)"}
{"url": "https://www.monitor.bg:443/bg/a/view/stefanova-otpadna-na-1-8-finalite-na-svetovnoto-po-shah-149233", "text": "Гросмайстор Антоанета Стефанова отпадна на осминафиналите на световното първенство по шахмат за жени, което се провежда в руския град Ханти-Мансийск. В среща от третия кръг българката отстъпи с 1,5:2,5 точки пред украинката Мария Музичук. Резултатът бе равен 1:1 след двете партии класически шах, което наложи изиграването на тайбрек по ускорен шах. В него Стефанова отстъпи с 0,5:1,5 точки. Първата партия, в която Музичук бе с белите фигури, завърши реми. Това даде психологическо предимство на Стефанова, но бившата световна шампионка не успя да го използва и допусна загуба с белите във втората среща. Поражението сложи край на надеждите на българката за място сред осемте най-добри в света, а за достигането си до осминафиналите тя ще вземе 8000 долара от наградния фонд, който е 450 000.", "date": "2018.11.11", "title": "Стефанова отпадна на 1/8-финалите на световното по шах"}
{"url": "https://www.monitor.bg:443/bg/a/view/kejt-yptyn-rodi-momichence-149234", "text": "Определяната като най-сексапилна жена в света за 2018 г. Кейт Ъптън стана майка на първото си дете от съпруга си Джъстин Верландър. Бебето е момиченце и се е родило още в средата на седмицата. Щастливата вест обаче Ъптън споделя едва сега, като публикува черно-бял кадър на ръчичката на малката. Малката вече е „откраднала сърцето на баща си“, написа още моделът и актриса към снимката, като не пропусна да издаде и името на бебето – Женвиев Ъптън Верландър. 26-годишната красавица обяви бременността си през юли, а с Джъстин извървяха пътя до олтара миналия ноември в Италия. „Беше много специален момент. Щом вратите се отвориха и я видях да върви към мен по пътеката… беше толкова красива, а аз чаках този ден толкова дълго“, споделя за сватбата Верландър. Двамата започнаха да се срещат през 2014 г., а бейзболистът често се шегува, че след тази гледка на сватбата няма какво по-нагоре да постигне и животът, който му предстои ще е едно „спускане“.", "date": "2018.11.11", "title": "Кейт Ъптън роди момиченце"}
{"url": "https://www.monitor.bg:443/bg/a/view/bylgarskijat-film-irina-triumfira-i-v-kotbus-149231", "text": "На 28-ото издание на Международния кинофестивал в Котбус, Германия, българската игрална лента „Ирина“ спечели още 2 престижни международни награди: за най-добър дебютен филм – на режисьорката Надежда Косева, и за най-добра актриса – за изпълнителката на главната роля Мартина Апостолова. Отличията идват само ден след като „Ирина“ спечели приза „Златна сова“ за най-добър филм в международния конкурс на 16-ия кинофестивал в Тирана. Журито там мотивира решението си, определяйки филма като „силна история за оцеляването в трудна и напрегната среда, която показва как хората могат да прощават и да намират надежда“. В края на октомври, на международната премиера на „Ирина“ на престижния кинофест във Варшава, актрисата Мартина Апостолова бе удостоена със специална награда на журито, а призът на екуменическото жури бе връчен на режисьорката. Малко по-рано творбата се сдоби с 3 награди от фестивала на българския филм „Златна роза“. За младата Мартина Апостолова това е дебют в игралното кино. В останалите роли са Христо Ушев, Ирини Жамбонас, Касиел Ноа Ашер, Александър Косев, Красимир Доков. Сценарият е на Светослав Овчаров, Боян Вулетич и самата Надежда Косева. Оператор на филма е Кирил Проданов, композитор е Петър Дундаков, а продуцент – Стефан Китанов. Световен разпространител на филма е френската компания Alpha Violet. „Ирина“ е продукция на Арт Фест в копродукция с Фронт Филм, Доли Медиа Студио и Райт Солюшънс. Реализирана е с подкрепата на Националния филмов център, Програма „Творческа Европа“ МЕДИА на Европейския съюз и Югоизточната европейска филмова мрежа. Международната промоция на филма е подкрепена от Национален фонд „Култура“.  ", "date": "2018.11.11", "title": "Българският филм „Ирина“ триумфира и в Котбус"}
{"url": "https://www.monitor.bg:443/bg/a/view/grigor-dimitrov-s-nova-lubov-149235", "text": "Първата ракета на България Григор Димитров показа новата си любов. Тя обаче не е жена, а кола. Супер луксозното возило е с марка Астън Мартин, като Гришо я наел от скъпарския филиал в Бевърли Хилс. Родният тенисист сам се похвали в социалната мрежа \"Инстаграм\" за придобивката си, като благодари на въпросния магазин със следното съобщение: \"Благодаря ви, че се погрижихте за мен в Лос Анджелис\". От Астън Мартин пък върнаха жеста и на свой ред благодариха на Гришо за избора.", "date": "2018.11.11", "title": "Григор Димитров с нова любов"}
{"url": "https://www.monitor.bg:443/bg/a/view/salvini-se-zakani-na-es-149236", "text": "Вицепремиерът на Италия и министър на вътрешните работи Матео Салвини обвини без заобикалки Малта, че предприемала неприятелски действия срещу Италия. Повод за думите на Салвини станаха действията в четвъртък на бреговата отбрана на островната държава, която вместо да приеме както би трябвало бедстваща в териториалните й води плавателен съд с 13 мигранти, го насочва противно на всякакви правила към италианския остров Лампедуза. Пълнейки резервоара на лодката до горе с бензин и снабдявайки пришълците със спасителни жилетки. По този повод Салвини каза, че ако страни от ЕС продължат да си правят майтап с Италия, то Рим ще блокира баланса и цялостната дейност на Съюза.", "date": "2018.11.11", "title": "Салвини се закани на ЕС "}
{"url": "https://www.monitor.bg:443/bg/a/view/aleksander-georgiev-spasi-34-udara-i-duzpa-za-triumf-na-rejndjyrs-149239", "text": "Александър Георгиев спаси 34 удара към вратата си и помогна на „Ню Йорк Рейнджърс“ да спечели с 5:4 след дузпи при гостуването си на „Кълъмбъс Блу Джакетс“. Редовното време завърши 4:4, а при наказателните удари решителен се оказа голът на Джими Весей, който донесе успеха на \"рейнджърите\". Преди това Георгиев бе отразил ударите на Артьоми Панарин, Антони Дюклер и Оливер Бьоркстранд. Бъфало - Ванкувър 4:3 след дузпи Филаделфия - Чикаго 4:0 Далас - Нешвил 4:5 след продължение Бостън - Торонто 5:1 Монреал - Ванкувър 5:4 Тампа Бей - Отава 4:6 Флорида - Ню Йорк Айлендърс 4:2 Питсбърг - Аризона 4:0 Каролина - Детройт 3:4 след дузпи Кълъмбъс - Ню Йорк Рейнджърс 4:5 след дузпи Лос Анджелис - Калгари 0:1.", "date": "2018.11.11", "title": "Александър Георгиев спаси 34 удара и дузпа за триумф на „Рейнджърс“"}
{"url": "https://www.monitor.bg:443/bg/a/view/zvezdi-na-bydeshteto-idvat-na-turnira-v-sofija-149229", "text": "Шестима играчи от топ 30 на световната ранглиста и бившият №3 Стан Вавринка (Швейц) ще участват в четвъртото издание на тенис турнира от сериите АТР 250 Sofia Open с награден фонд 524 340 евро. Така надпреварата, която ще се проведе в зала „Арена Армеец” от 3 до 10 февруари 2019 г., се очертава като най-силната пред българска публика. Освен Вавринка, който има три титли от големия шлем (Australian Open 2014, „Ролан Гарос“ 2015 и US Open 2016) и общо 16 трофея в кариерата си, участие в София потвърди и актуалната млада звезда на световния тенис и №15 в световната ранглиста Стефанос Циципас. Гръцкият талант спечели в събота вечерта Мастърса на новото поколение за играчи до 21 г. в Милано с победа на финала над австралиеца Алекс де Минор с 2:4, 4:1, 4:3(3), 4:3(3). В „Арена Армеец” ще играят още шампионът от последния Мастърс 1000 турнир за 2018 г. и №11 в световната ранглиста Карен Хачанов (Рус), №21 Николоз Басилашвили (Груз), №24 Роберто Баутиста Агут (Исп), №28 Фернандо Вердаско (Исп) и №29 Гаел Монфис (Фр). Както е ясно, Григор Димитров не е потвърдил участие, но новият турнирен директор Горан Джокович обяви, че ще направи всичко по силите си, за да го убеди. „Вратите за него са винаги отворени, но все пак това е решение, което трябва да вземат той и неговият екип, коментира Джокович. - За мен е удоволствие да бъда турнирен директор на Sofia Open. В света има 39 турнира от сериите АТР 250, а с играчите, които вече обявихме, ще сме със сигурност в топ 3“, допълни чичото на Новак, като обеща да се опита да доведе и световния номер 1 в София. Поне четирима българи ще участват в турнира. \"Имаме общо 5 броя \"уайлд кард\" - 3 за основна схема и 2 за квалификации, като поне четири от тях ще бъдат за български играчи. Последната за основната схема ще пазим до последния момент, ако някой от топ тенисистите изяви желание да дойде\", обяви президентът на БФТенис Стефан Цветков. Най-вероятно с такива ще се сдобият втората ни ракета Димитър Кузманов и младата ни надежда Адриан Андреев. \"Вече проведохме три изключително успешни турнира в София. В последните години България се доказа като марка в организирането на спортни събития от световен мащаб. Вярвам, че и следващата година ще го затвърдим\", заяви спортният министър Красен Кралев. Билетите за турнира ще бъдат пуснати в продажба от понеделник (12 ноември). За квалификациите на 3 и 4 февруари (неделя и понеделник) пропуските ще бъдат с цена от по 10 лева на ден за възрастни и по 5 лева за деца от 7 до 14 години. На 5 февруари (вторник) децата ще влизат безплатно, а за възрастните цените ще бъдат от по 20 лева. За 6 февруари билетите ще струват по 30 лева и 15 лева за деца. Организаторите предвиждат и пакетни билети за мачовете от четвъртък до неделя на цени от 150, 250 и 350 лева, според местата в залата, като децата ще получават 25 процента отстъпка.", "date": "2018.11.11", "title": " Звезди на бъдещето идват на тенис турнира в София"}
{"url": "https://www.monitor.bg:443/bg/a/view/sdrujenie-tyrsi-dobrotvorci-vrychva-angel-s-posrebreni-krile-149218", "text": "За поредна година старозагорското сдружение „Самаряни“ обяви конкурс за добротворство, победителят в общественото гласуване ще получи специално изработена от художника Иван Костов статуетка Инициативата стартира през 2011 година, сред носителите на ангела с посребрените криле са чирпанлията Стефан Стойчев, спасявал пътници от горящ на АМ „Тракия“ автобус и Милен Минков, който с риск за живота си навръх Димитровден спаси край Ахтопол давещ се в морето 18-годишен младеж. Сред вече постъпилите номинации са на строителния предприемач Юсни Ибрям, който през зимата възстанови безплатно къщата на баба Стана от опанското село Кравино; активистите на създадената във Фейсбук група „Да намерим Милка“; детският кардиолог д-р Павлина Крумова, подпомогнала спасяването на малкия Байрям от село Тъжа;доброволците от сдружение „Диабет“ и старозагорецът Янко Янков, съорганизатор на акцията  “Нека се обединим за Мони”. Набирането на номинации продължава до 28 ноември. Годишните награди „Добрият самарянин“ са част от кампанията „Имам приятел – добър самарянин“, осмата  по реда си церемония за връчването им ще бъде на 17 декември.", "date": "2018.11.11", "title": "Сдружение търси добротворци, връчва ангел с посребрени криле"}
{"url": "https://www.monitor.bg:443/bg/a/view/usik-nokautira-belu-v-8-ija-rund-149238", "text": "Александър Усик (Укр) защити титлата си на абсолютен шампион в полутежка категория и поясите на WBA, WBO, WBC и IBF с нокаут в 8-ия рунд срещу британеца Тони Белю на гала в Манчестър. Белю започна мача много агресивно и според съдийските фишове водеше по точки след седмия рунд. В осмия Усик, който спря на полуфинала на олимпиадата в Лондон 2012 г. Тервел Пулев, а после взе и олимпийското злато, нацели съперника си с комбинация десен - ляв прав в главата и го прати на пода. Британецът не успя да се изправи при броенето до 10. След мача той се разплака и призна, че превъзходството на украинеца. \"Опитах да дам най-доброто от себе си, каза той. - Дадох всичко каквото имах. Усик е изключителен боксьор и велик шампион. Победи ме честно, нямам извинения. Най-великият боксьор, с когото съм споделял ринг. Дори не знам с какво ме намери и не помня даже в кой рунд се случи. Трудно е да го приковеш. Бих се с най-добрия. Той просто е по-добър. Усик е най-добрият във всички категории. Изключителен шампион. Велик боксьор”. “Днес Тони Белю показа най-доброто от себе си, коментира в интервюто си на ринга Александър Усик. - Не бях изненадан от добрия му старт, знаех, че ще постъпи така, защото нямаше какво да губи. Бъдещето? Изпращам най-тежката година в своя живот. Сега искам да си почина, да прекарам време със семейството и детето си и тогава ще мисля. Какво ще променя, когато се кача в тежката категория? Ще ям повече макарони. Човек трябва да си поставя цели и да ги преследва, иначе умира. Прекарах си страхотно във Великобритания, усетих уважението на феновете. Тук сбъднах мечтите си - станах олимпийски шампион, а сега се бия като професионалист.” В актива на Усик вече има 16 победи, 12 с нокаут и нито една загуба. Той обяви, че от следващия сезон ще се пусне в тежка категория. За Белю загубата беше трета, а победите му са 30, 20 с нокаут. След мача феновете на двамата боксьори си сбиха, но охраната бързо ги разтърва и прекрати свадата.", "date": "2018.11.11", "title": "Усик нокаутира Белю в 8-ия рунд"}
{"url": "https://www.monitor.bg:443/bg/a/view/sds-otnovo-trygva-da-obedinjava-djasnoto-149219", "text": "СДС отново поема курс за обединение на десните партии. Това стана ясно от думите на лидера на синята партия Румен Христов в столичния хотел „Москва“, където формацията се събра на национална конференция. „СДС като най-старата формация, с най голям опит и влияние, трябва да се опита да обедини десните формации\", аргументира се Христов и допълни, че СДС обезателно трябва да присъства в следващия парламент. „Трябва да сме амбицирани и да постигнем добър резултат и мнозинство“, каза лидерът на синята партия. С кои точно десни формации ще търси обединение обаче Христов не отговори категорично. Само посочи, че трябва да се търси партньорство с партиите, членки на ЕНП. В момента членове на европейската десница освен СДС, са ГЕРБ, ДСБ и ДБГ. \"Ние сме в едно семейство, имаме сходни виждания за управлението на Европа и за това, което трябва да се случи с българските граждани\", посочи лаконично той. Попитан дали е възможно партньорство с ГЕР, Христов даде да се разбере, че става дума по-скоро за автентичната десница. „Те като голяма формация имат ангажимент да покриват по-широк периметър, включително и в центъра. Аз говоря за чисто дясно демократично виждане за развитието на България, каквото СДС представя\", каза той. Въпреки това, обясни, че СДС и десните партии са били по-добри партньори на ГЕРБ , от сегашните, визирайки патриотите. „С кадрите, с които разполага, СДС може да бъде полезен на държавата и на десните избиратели, защото те не са малко\", изтъкна той. И докато Христов бе лаконичен възможна ли е коалиция с ГЕРБ, то неговият заместник и кмет на Карлово Емил Кабаиванов бе категоричен, че коалиция с ГЕРБ е трудноосъществима. Като аргумент той посочи, че партията на Бойко Борисов се явява сама на избори и допускат само подкрепа на техни кандидати. „На такива коалиции не сме съгласни\", заяви той. По време на форума от СДС са обсъдили местният вот догодина. За него организациите по общини ще имат свободата да съставят и да участват в местни коалиции, но не и такива със БСП и ДПС. По-късно през деня от СДС приеха програмна декларация, в която педлагат на останаталите десни партии  8 приоритета, околко които да се обединят и да се търси сътрудничество. Сред тях са ускорено присъединяване към Шенген, удвояване на доходите при следващия управленски мадат, реформи в съдебната система, борба с корупцията по всички етажи, административна реформа, край на наливането на пари в нереформирани системи като образование, здравеопазване, въвеждане на електронното управление. ", "date": "2018.11.11", "title": "СДС отново тръгва да обединява дясното"}
{"url": "https://www.monitor.bg:443/bg/a/view/antiteroristi-trenirt-v-hotel-149225", "text": "Служители на Специализирания отряд за борба с тероризма тренират в Гранд хотел София в столицата днес. МВР съобщи, че от 12 до 19,30 часа са планирани тренировъчни действия на структури на МВР. Целта е оптимизиране на професионалната подготовка на служителите. От вътрешното ведомство обясниха пред „Монитор“, че съобщението е направено, за да не се стресират хората в района на хотела и да не изпаднат в заблуждение, че има нападение над него. Може би затова районът около хотела не бе обграден, нито пък движението по улицата пред и около него спряно. В градинката пред Народния театър, който е зад хотела, кипеше неделно оживление – разхождащи се хора, играещи деца, почиващи по пейките, улични музиканти. В същото време барети в черни дрехи с надпис „Полиция“, черни маски и каски на главите през определени интервали от време се спускаха от покрива на хотела по предната му стена. На тротоара пред Телефонната палата мъж със слушалки ги наставляваше в каква редица да застанат докато се спускат. През цялото време над тях кръжеше дрон. Упражнението приключваше със стъпването на командосите върху козирката над входа на хотела и след това те слизаха на земята по стълба, подпряна вляво от козирката. Влизаха в сградата от страничен вход и след малко тренировката започваше отначало.", "date": "2018.11.11", "title": "Антитерористи тренират в хотел (СНИМКИ И ВИДЕО)"}
{"url": "https://www.monitor.bg:443/bg/a/view/botev-vr-se-zavyrna-triumfalno-u-doma-149220", "text": "„Ботев“ (Враца) постигна труден, но много сладък успех с 1:0 над „Дунав“ (Русе). Домакините спечелиха трите точки, след като тимът се завърна на своя стадион след 14 кръга, в които съставът на Сашо Ангелов домакинстваше на „Огоста“ в Монтана. В герой за врачани се превърна Валери Домовчийски, който зарадва пълните трибуни на стадион „Христо Ботев“ в 49-ата минута. Първата интересна ситуация дойде след само 120 секунди игра, когато Йордан Апостолов отправи точен удар с глава, но Станислав Антонов не позволи на халфа да ознаменува с гол своя мач №50 в Първа лига. В 21-ата минута Божидар Васев проби в наказателното поле и падна. Първоначално главният съдия Стефан Апостолов посочи бялата точка, но след това отмени решението си и даде жълт картон на крилото на „драконите“. В 35-ата минута играчите на „Ботев“ пропуснаха отличен шанс да открият резултата чрез Ненов, а второто полувреме стартира отлично след гола на Домовчийски, който се възползва от груба грешка в защитата на гостите. До края гостите опитаха да стигнат до точката, но „зелената“ отбрана се справи. В следващия кръг футболистите на Сашо Ангелов гостуват на „Левски“, а „Дунав“ е домакин на ЦСКА.", "date": "2018.11.11", "title": "„Ботев“ (Вр) се завърна триумфално у дома"}
{"url": "https://www.monitor.bg:443/bg/a/view/onlajn-gigantyt-alibaba-s-rekordni-prodajbi-za-85-sekundi-149216", "text": "Самотните китайски младежи станаха причина онлайн гигантът Alibaba да отбележи рекорден ръст на продажбите тази година, съобщиха международните агенции. В Средното кралство 11 ноември се чества като Ден на необвързаните. Датата е призната като национален официален празник още през 1993 г., когато според една от теориите група студенти от университета Нанджин решават да обявят 11/11 за Ден на самотниците. Празникът се отбелязва всяка година с рекорден брой покупки в онлайн и офлайн търговията. На 11 ноември онлайн търговците смъкват цените на стоките, а на места и премахват таксата за доставка. Тази година китайският гигант Alibaba е на път да мине миналогодишния си рекорд по продажби от 25 млрд. долара. Само за 85 секунди в събота продажбите на сайта са скочили с 1 млрд. долара. В неделя пък покупките са на стойност 18 млрд. долара, което е с 3 млрд. долара повече в сравнение със същия период през 2017 г. До момента сключените сделки са повече от тези, направени на Черен петък и Кибер понеделник, взети заедно.", "date": "2018.11.11", "title": "Онлайн гигантът Alibaba с рекордни продажби за 85 секунди"}
{"url": "https://www.monitor.bg:443/bg/a/view/bylgarka-vleze-v-reklama-na-london-video-149222", "text": "Българката Елина Стоянова стана част от новата рекламна кампания на английската столица #LondonIsOpen. Стоянова е собственичка на книжарницата „Имало едно време“ в града, кадри на която също се появяват в промовидеото. гласи мотото на кампанията. $Щом видях видеото на кампанията “Лондон е отворен” мигновено се усмихнах, изпитах възторг, благодарност, приемственост и свързаност с всички собственици на малки бизнеси, пръснати из цял Лондон, застанали с изправена стойка зад реализираните си мечти на своите магазинчета“, обяснява самата Стоянова. По думите й, се е озовала в клипа след като покрай книжарницата си се запознала с хора от местните институции. Кампанията #LondonIsOpen („Лондон е отворен“) е на кмета на града Садик Кан и започва още през 2016 г. Последното видео, част от което е и Елина, се появи на бял свят в края на месец октомври.", "date": "2018.11.11", "title": "Българка влезе в реклама на Лондон (ВИДЕО)"}
{"url": "https://www.monitor.bg:443/bg/a/view/kalina-miteva-defilira-s-nosija-na-mis-svjat-v-kitaj-149226", "text": "Моделът Калина Митева, която ще брани честта на България в рамките на тазгодишното издание на Мис Свят, е вече в Китай, където разходи родна носия пред зорките погледи на журито. 19-годишната красавица замина за азиатската страна преди броени дни, а от днес официално започнаха и събитията, предшестващи грандиозния финал на конкурса за красота, който ще се проведе на 8 декември. Освен да дефилира в българската носия, Калина вече демонстрира на терен и национален танц. Припомняме, че Митева бе избрана да представи страната ни на Мис Свят на бляскава церемония през септември. Месец по-късно пък чаровната брюнетка бе класирана в топ 10 на конкурса в приложението MobStar. Преди нея в списъка с фаворити на феновете бяха представителките на Мексико, Мианмар, Непал, Тринидад и Тобаго, Тайланд, Еквадор и Нова Зеландия. След българката пък са класирани моделите от Индонезия и Чили.", "date": "2018.11.11", "title": "Калина Митева дефилира с носия на Мис Свят в Китай"}
{"url": "https://www.monitor.bg:443/bg/a/view/bsp-s-kongres-na-26-januari-brojenieto-na-opozicijata-potusheno-149227", "text": "Конгресът на БСП ще се проведе на 26 януари, това реши пленума на червената партия, като заседанието на Националния съвет на партията продължава и към момента. Определен е и дневния ред, като социалистите ще обсъждат \"Визия за България\", както и предизборна платформа за участието на БСП в изборите за Европейски парламент през 2019 г. Именно догодина трябва да се реши кой да оглави евролистата на червените за вота. Изненадващо обаче от вътрешната опозиция не поискали в дневния ред на форума да бъде включена точка за промени в устава, каквито бяха заканите само преди няколко дни. Опонентите на Корнелия Нинова искаха да върнат избора на лидер от конгреса, а не от всички партийни членове чрез пряк избор, както е сега. Никой от вътрешната опозиция обаче не я упрекнал за нарушение на устава. Преди форума Геогри Божилов обясни, че БСП върви към авторитаризъм, а формацията губела масовия си характер. Още на влизане бившият депутат Атанас Мерджанов обяви, че конгрес на партията трябва да има всяка година по устав, а 2018 се прескача и пленумът се мести в следващата. Затова той упрекна, че отговорността е на ръководството на БСП. Спор обаче имало относно партийният вестник „Дума“ и новия главен редактор на изданието Йордан Мичев. Румен Овчаров пък лично разкритикувал Нинова и персонално Мичев. Според Овчаров изборът на Мичев бил \"грешен, на грешното място и в грешния момент\". В крайна сметка пленумът е решил да се стартира конкурс за титуляр за поста на главен редактор. Комисия пък ще събере кандидатурите и концепциите за развитие на вестника, като накрая ще внесе предложение в Националния съвет за избор на главен редкатор. Ще бъде създаден и медине пул от всички леви издания. В началото на форума имало лек спор и по алтернативния бюджет, но накрая той е бил одобрен единодушно. Пленумът на партията е подкрепил Нинова за декларация в защита на правата на гражданите и в частност на депутатите, пискали от АПИ проверка на всички пътища у нас. Става дума за Елена Йончева, Христо Проданов, Крум Зарков и Георги Свиленски, които след това бяха нападнати от строителната камара с искания за оставки. Наред с това БСП защитават Йончева и Георги Михайлов, след искането на прокуратурата за сваляне на имунитета им. \"Снемането на имунитет на народен представител не бива да се превръща в обикновена стандартна процедура, която дава възможност за всеки формален повод народните представители да бъдат подлагани на натиск с прикрити, но и доста прозрачни политически намерения\", се посочва в декларацията, с която соцпартията брани Йончева и неният колега Георги Михайлов.  Преди началото на форума пък Нинова обясни, че било абсолютно недопустимо в правова и демократична държава бизнес да поставя условия на депутати да не изпълняват основните си правомощия да искат информация и да се борят срещу корупцията. ", "date": "2018.11.11", "title": "БСП с конгрес на 26 януари, брожението на опозицията потушено (ОБНОВЕНА)"}
{"url": "https://www.monitor.bg:443/bg/a/view/syvremenno-reshenie-za-gradski-avtomobil-149228", "text": "Датският производител на електрически велосипеди Biomega представи първото си електрическо превозно средство с четири колела Sin. Концепцията напомня на Renault Twizy, но има място за четирима и е проектирана като кола, а не е като четириколесен велосипед и има максимална скорост от 130 км / ч. В съответствие с традицията на Biomega за наименуване на електрическите си велосипеди, концепцията Sin е кръстена на града, вдъхновил някои от дизайнерските елементи, който в този случай е Сингапур. Представян, като достъпно и устойчиво решение на модерната градска мобилност, превозното средство с тегло от 950 кг е с корпус изработен от леки композитни материали, включително въглеродни влакна, шаси от алуминиеви греди и прозрачен покрив, който преминава в предно стъкло, прозрачна предна част, където обикновено седи решетката на другите автомобили и прозрачни врати, за да се осигури най-добра видимост за водача. Всяко колело разполага с двигател от 15 kW и 160 Nm въртящ момент, които ускоряват до 100 км / ч за 13 секунди до максималната скорост от 130 км / ч. Biomega казва, че обсега ще е 160 км, едно зареждане. Производството на Sin се очаква да започне някъде между 2021 и 2023 година, като цената ще започва от € 20.000.  ", "date": "2018.11.11", "title": "Съвременно решение за градски автомобил"}
{"url": "https://www.monitor.bg:443/bg/a/view/goranov-aut-ot-nacionalnija-149223", "text": "Капитанът на „Левски“ Иван Горанов отпадна от сметките на националния селекционер Петър Хубчев. 26-годишният ляв бек бе освободен от лагера на „лъвовете“ за предстоящите мачове с Кипър и Словения от Лигата на нациите, тъй като не е възстановен от контузията, която получи при отпадането на „сините“ от „Черно море“ за Купата. Бранителят има разкъсани мускулни влакна на корема и натъртени ребра. Националите, играещи в българското първенство, се събраха на подготвителен лагер в „Бояна“, а утре към тях ще се присъединят и състезателите от чужбина.", "date": "2018.11.11", "title": "Горанов аут от националния"}
{"url": "https://www.monitor.bg:443/bg/a/view/vasko-vasilev-risuva-vivaldi-i-ac-dc-v-ndk-snimki-i-video-149210", "text": "Въпреки че концертите на един от най-големите цигулари на световна сцена – българина Васко Василев, станаха традиционни у нас, интересът на публиката никога не стихва. Защото 48-годишното момче в смокинг и тениска винаги е различен, винаги изненадва и пълни душата ти с два часа щастие. В събота вечер той сътвори концерт, който се гледа със затворени очи. Препълнената зала 1 на НДК беше затаила дъх, отпусната в прашните седалки и отнесена в собствените си мисли с премрежен поглед, докато Васко рисуваше картини – ту върху класици, ту върху съвременници. Изпращаше ни от Иберийския полуостров, до бални зали, в които на врата на жените блестяха диаманти, а мъжете бяха с лъснати като огледало обувки. Само композиция по-късно в съзнанието се разкриваше безкрайно зелено поле и боси крака, които се опитваха да го обходят в топла пролет. Реалността се връщаше само в кратките мигове между две пиеси, в които всички избухваха в аплодисменти. За да не развали магията цигуларят не се отдаваше на безкрайно говорене, дори а хващаше отново лъка и продължаваше да рисува. Едно е безспорно – в душата на Васко е класиката. Рядко може да се чуе някой да свири така Вивалди. А солистите на „Ковънт гардън“, които му пазеха гърба, му партнираха така, че да определим случилото се като виртуозна техника с най-живото сърце. Разбира се класиката е претенциозна. Затова българинът ни показа цигулката си като мощното оръжие, с което може да изтръгне всяка фибра от “Fragile” на Стинг, темата на “Професионалистът” от Енио Мориконе, дори „Thunderstruck“ на AC/DC, с което сложи финалната точка на шоуто. Беше посветил една дълга част от репертоара на любовта си към фламенкото заедно Направиха уникален прочит на “Oblivion”, “Summer” и творчеството на Астор Пиацола и Пако де Лусия. Нищо нямаше да е същото без властелина на бандонеона Жилберто Перейра. Единственият миг, в който Васко Василев си позволи да поговори малко повече беше да поздрави своя приятелка на име Цвети с една от изненадите на вечерта – “Forever For Now” на певицата и композитор LP (Лаура Перголизи), писала парчета за Шер, Риана, Кристина Агилера. Благодарната публика го върна на бис, а той й подари времето си след концерта и раздаде стотици автографи във фоайето на зала 1 на НДК.", "date": "2018.11.11", "title": "Васко Василев рисува Вивалди и AC/DC в НДК (СНИМКИ И ВИДЕО)"}
{"url": "https://www.monitor.bg:443/bg/a/view/leart-dokle-napolovina-bylgarin-napolovina-gryk-roden-v-albanija-149214", "text": "Една от детските мечти на актьора Леарт Докле е някой ден да изиграе...името си. И наистина, при неотдавнашните рокади в екипа на „Хамлет“ в Народния театър, когато Мариус Куркински се оттегля от ролята на крал Клавдий и Христо Петков влиза в нея, образът на Лаерт – най-добрия приятел на датския принц, се „овакантява“. Сякаш най-логичното решение е режисьорът Явор Гърдев да възложи задачата на младия Докле: и без това мнозина в артистичните среди бъркат името Леарт с Лаерт. „Здравей, Лаерт!“ - с тази Шекспирова реплика го посреща навремето Стефан Данаилов на кандидат-студентските изпити в НАТФИЗ. „Не, не, той е друг, аз съм Леарт“, опонира младокът. Тогава не го приемат и баща му и до днес смята за пропуск, че Лео не е разяснил на комисията фонетичните прилики и разлики между двете имена. Следващата есен обаче проф. Пламен Марков с охота го взема в своя клас, 4 години по-късно Докле завършва, коронясан от колегите си с титлата „Най-най-най“ и си тръгва от Академията, както сам обича да казва, с пълен куфар инструменти. Леарт Докле се определя като наполовина българин, наполовина грък, роден в Албания. От малък е наясно с етимологията на името си: то действително идва от елинския воин Лаерт, но бащата на бъдещия актьор при кръщението разменя местата на 2 букви и се получава Леарт, което на албански означава „роден в злато“. По линия на Докле-старши той е с български корени, тъй като един от прародителите е бил писар и водел дневник на планинското село Борие, откъдето тръгва семейната история на Докле. След Междусъюзническата война селото се оказва в пределите на Албания, но и до ден днешен там пазят българските традиции и етническо самосъзнание. По майчина линия произходът на младия мъж отвежда към Гърция, макар че майка му – известната естрадна певица Клеопатра Докле, се води „албанската Лили Иванова“. Но понеже всичко това е дълго за обясняване, напоследък, за да си спести времето и въпросителните физиономии, актьорът предпочита да се представя просто като Лео... С героя от „Хамлет“ го свързва далеч не само името, „вкусно“ му е да работи над характера на Лаерт и се вълнува за дебюта си в ролята, който предстои на 20 ноември. „Навлизайки в детайли с режисьор като Явор Гърдев, осъзнавам, че имам адски много допирни точки с персонажа: чувството за справедливост, чест и достойнство, лоялността към рода и семейните ценности, безкрайната обич към сестрата“, доверява Леарт. Той самият има две по-големи сестри, които обожава – Бора и Олта, певица и художничка. Любопитно е, че два пъти досега Докле е влизал в най-великата Шекспирова трагедия под палката на Гърдев, но в други роли, по заместване. „Най-дългият ми репетиционен период с него беше 3 дни, но толкова интензивни, че няма да ги забравя никога. А винаги съм искал да имаме пълен, цялостен процес и сега най-сетне това се случва в новата пиеса на Константин Илиев „Наблюдателите“, която Явор поставя на камерна сцена в Народния“, разкрива Лео. Ситуацията в творбата е изключително интригуваща: съвременен човек попада между тоя и оня свят и, за да помогнат да си отговори на най-важните екзистенциални въпроси, му дават рамо личности като Кант, Достоевски, Васил Левски, Христо Ботев... Премиерните представления на спектакъла, в който Леарт Докле ще ни се яви като Ботев, са предвидени за 22, 23 и 31 декември. Не само приятелите на талантливия актьор забелязват поразителната му прилика с гениалния поет, оставил костите си на връх Околчица. Веднъж, по време на снимки в Шумен, Лео влиза в местна бакалия. Не е със сценичен грим и костюм от историческа продукция, но е „В момента, в който ме видяха, хората вътре се стъписаха. Продавачката стисна за лакътя човека до нея и прошепна: „Виж, виж, виж!“. Разбирах за кого им напомням и ми стана неудобно, все едно аз наистина съм той, а те бяха силно притеснени и продължаваха да ме гледат с ококорени очи. Казах: „Да, да, приличам му...“ и ледът се стопи“, връща лентата Леарт Докле. Впрочем, той е Ботев и в знаменития спектакъл на Александър Морфов „Хъшове“, а сега, когато пак ще се превъплъти в образа му, е точно на годините, на които великият поборник е загинал – 28. Подобно стечение на обстоятелствата едва ли е случаен ход на съдбата и актьорът го приема като огромно предизвикателство. Не по-малко предизвикателство за него е бил и излезлият наскоро филм на Светослав Овчаров „Врагове“, създаден по действителен случай от Балканската война: 7 наши войници пренасят през 14-километрова суша грамадна лодка, която ще превърнат в „живо торпедо“ за турски броненосец, обстрелващ българските фронтови позиции, оставайки недостижим за тях. „Целият снимачен процес беше пълен с катаклизми. Имаше например страшна буря около Царево, която отнесе целия декор, морето го заля и трябваше да се построи наново“, припомня си Лео. За ролята на фелдфебела – човек на отговорността и устава, му се налага да пребивава доста време полугол сред вълните през ноември, сякаш е лято. А кадърът се снима отдалеч и в него никой не може да остане скрит, за да му подаде хавлия. На всичкото отгоре в продължение на няколко дни пожарни коли заливат артистите с близо 40 тона ледена вода, за да си личат капките на камерата. Плюс това вали и дъжд... „Струва ми се, че изкарах една миниказарма – 2 месеца ставане в 5 сутринта, по 12 часа на ден снимки. Но както от казармата, след това остават само хубави спомени“, категоричен е актьорът.   Леарт Докле, зодия Риби, е роден в Шкодра, а е израснал в Тирана. Баща му Зераудин Докле 25 години е бил актьор и режисьор в Албания. Лео е 10-годишен, а сестрите му са студентки в София, когато семейството решава да ги посети. Седмица след това момчето чупи крак и претърпява у нас тежка операция, която изисква дълго лечение и възстановяване. Пристига като турист, а остава като...пациент. За да са край него, родителите му не се колебаят да сменят местожителството си завинаги – жест, който и досега дълбоко респектира техния син. „Баща ми знаеше български, но оня архаичен език, който се говори в Борие – там го наричат „нашенски“, а не български“, обяснява Леарт. За него актьорството е детска мечта. „Като гледах телевизия, постоянно си сменях мнението какъв искам да стана: след филм за хирурзи исках да съм хирург, след филм за каратисти исках да съм каратист. Някак си в един момент осъзнах, че актьорската професия ще ми позволи да бъда всичко“, казва той. Леарт Докле владее отлично 6 езика: български, гръцки, албански, английски (завършил е съответната езикова гимназия), италиански и испански. С близките си вкъщи общува главно на албански, но в професията иска да използва всичките си филологически познания. Наскоро снима катастрофичната драма „Непрощенный“ (Unforgiven) в Москва с една от най-големите кинозвезди на Русия – Дмитрий Нагиев, познат у нас от сериалите „Кухня“ и „Мутра по заместване“. Според изискванията на сценария героят му в лентата говори английски с испански акцент, но Лео се замисля дали следващият език, който ще усвои, да не е руският. Вече има и агент там. Освен в интелекта си, актьорът инвестира и в тялото: от 12 години редовно тренира бокс и фитнес. „Желанието ми е никога да не спирам да се развивам, да не се закотвям, а да пробвам всичко по силите си да стигна колкото се може по-далеч по широкия свят. Убеден съм, че изкуството няма граници, а е междуграничен мост – всеки може да преминава свободно и всеки има какво да допринесе тук, там или на друго място. Аз имам сериозни цели и вярвам, че ако всеки ден работя за тях, скоро ще ги постигна“, не се съмнява чаровникът.", "date": "2018.11.11", "title": "Леарт Докле – наполовина българин, наполовина грък, роден в Албания"}
{"url": "https://www.monitor.bg:443/bg/a/view/protesti-v-cjalata-strana-sreshtu-cenite-na-gorivata-i-danycite-na-kolite-149208", "text": "Протести в цяла България срещу високите цени на горивата, „Гражданска отговорност” и данъците на автомобилите.  Шофьори от над 30 града излизат с колите си, за да изразят недоволството си. На много места се очакват блокади, затруднения в придвижването и задръствания. \"Орлов мост\" в центъра на столицата беше блокиран от протестиращите вчера за около час. Преди това те се събраха на жълтите павета, между Министерския съвет и Народното събрание, откъдето тръгна и шествието им. То мина по бул. \"Дондуков\", където движението за кратко беше спряно и продължи до паметника на Васил Левски. Пред паметника на Апостола протестиращите спряха за кратко, коленичиха и отдадоха почит с минута мълчание. След блокадата на \"Орлов мост\", шествието на протеста се върна на пл. \"Независимост\", където движението беше блокирано отново. Към събралите се демонстранти се присъединиха и мотористи. Стотици автомобили в Благоевград се събраха на паркинга пред Югозападния университет и поеха на автошествие, което се очаква да блокира главен път Е-79. Хората протестират не само срещу поскъпването на горивата, те настояват да се отмени законопроектът за „Гражданска отговорност“, да се преразгледа данъкът върху превозните средства, както и заплатите на висшите държавни служители и народните представители да се обвържат с минималната работна заплата. Организаторът на протеста Александър Стамболийски даде срок от 1 седмица исканията на хората да бъдат изпълнени, в противен случай ще се иска оставката на кабинета. Той призна, че не вижда алтернатива сред нито една политическа партия у нас и не изключи вариант у нас да бъде създаден нов проект, който да обедини всички млади и недоволни българи. Над 100 автомобила се включиха в протестно шествие и в Габрово. Те са се насочили към прохода Шипка, идеята им е да го блокират. Автомобили на протестиращи тръгнаха и от Перник към София. Очаква се те също да блокират ключово кръстовище на изхода на София за Южна България. Протестиращите обикалят кръговото платно на пътен възел Даскалово. Образувало се е огромна тапа в района. Протестът е срещу високите цени на горивата и храните, срещу ниските доходи и с искане за оставка на правителството. Днес по обед близо 500 автомобила с около 1000 протестиращи затапиха главен път Е-79  на изхода от Благоевград в посока Симитли и Гърция. Развълнуваните протестиращи от Дупница и Благоевград се събраха в м.„Полигона“ и макар, че първоначално бяха обявили исканията си за премахване високите цени на горивата, анулиране скока на “Гражданската отговорност” и данъка на автомобилите  впоследствие директно изплюха „камъчето“ и поискаха незабавна оставка на правителството?! На измпровизирания митинг ораторите се заканиха, че пътят за Гърция ще бъде блокиран докато правителството не подаде оставка. Към протеста се включиха и пристигнали от Гоце Делчев, Разлог, Петрич и Сандански. Сборния пункт на протестиращите беше паркинга пред Югозападния университет „Неофит Рилски“, след което автомобилното шествие, в което се включиха и мотористи потегли към „Полигона.“   Протестиращите от Благоевград и региона затвориха в 13.10 часа главен път Е-79 с жива верига. Над хиляда души протестират на главната артерия свързваща ни с Гърция и която е традиционно натоварена в неделя. Първоначално органите на реда пренасочиха потока пътуващи по обходния път Благоевград – Долно Церово – Железница, но протестиращите затвориха и него. Повече от двеста автомобили, таксиметрови коли, мотори и над 400 души се включиха в протестно автошествие и в Търговище. Протестиращите се бяха събрали на паркинг в местността “Борово око” и преди да започнат своето шествие по улиците на града изслушаха химна на България. Пред организаторите заявиха: “Искаме промяна! Правителството трябва да разбере, че народът не може да бъде неговият портфейл. Не можем да търпим постоянното покачване на цените на ток, вода, парно, горива и данъци. До кога ще търпим?!” 20-годишната Катрин, която също се включи в протеста в Търговище, заяви пред присъстващите че иска тук, в България, да ражда и образова децата си, а не да търси препитание в чужбина. И призова всички да отстояваме правата си на български граждани. Всички присъстващи потеглиха на автошествие по улиците на Търговище, като пред кръстовищата, свързващи се с бензиностанциите, за кратко задържаха движението на останалите превозни средства. Над 290 автомобила от Пазарджишко се включиха в националния протест срещу скъпите горива и непосилния стандарт на живот в страната. Участниците се събраха до 10:00 ч. на битака в края на града, след което поеха в колона към Пловдив, за да се присъединят към организираното там автошествие. Целта е то да бъде колкото може по-масово и да не се посрещне с пренебрежение, коментираха хора от редиците на недоволните. Автомобилите преминаха по оживени пазарджишки булеварди със свирещи клаксони и веещи се национални знамена, като към тях в движение се присъединяваха още коли.   В Пловдив шествието ще премине по бул. „България“, край Панаира и ще излезе на магистрала „Тракия“. Представител на пазарджишката група – Веселин Енчев, коментира, че бунтът е избухнал заради невъзможността хората да спазват правилата – няма как при заплата от 500 лева да се плаща застраховка от 1000 лева. След като близо 4 часа шестваха из Пловдив, около 15 часа протестиращите излязоха на магистрала \"Тракия\" и я блокираха при 117-ия километър, става ясно от техни постове в социалните мрежи. В същия час бе блокиран и изходът от Пловдив към Карлово. Тези от участниците в протеста срещу високите цени на горивата, които са пеша, са се събрали пред сградата на община Пловдив. Близо 3 000 старозагорци взеха участие в третия пореден протест срещу цените на горивата, който се самоорганизира в социалните мрежи . Моторизираната колона тръгна от затвореното за движение заради ремонта на жп надлеза по булевард „Патриарх Евтимий“ към 11,30 часа в неделя, участниците паркираха автомобилите си в района на езерото Загорка, след което продължиха пеша по трикилометровия маршрут вписан в разрешителното им за проявата. Точно в 12,30 часа организаторите обявиха края на акцията, но множеството продължи под формата на граждански протест и за около 30 минути блокира подстъпите към Стара Загора и обходния път, отвеждащ към автомагистрала Тракия.Пропуснат бе само един идващ от Казанлък автомобил, превозващ болно дете. Участниците скандираха „Оставка“ и „Много сме, силни сме!“. Над 100 леки автомобили се включиха в Плевен в националния протест, който беше организиран. Протестиращите се събраха в пространството пред голям хипермаркет край Плевен, след което преминаха по централните улици на града. Към протеста срещу високите цени на горивата, някои от участниците добавиха още искания: „Протестираме срещу високите цени на горивата, срещу увеличаването на Гражданската отговорност, повишаването на данъците на колите и срещу всички високи цени въобще. Плевен е беден град общо взето и има голяма безработица. Просто не издържаме повече“, каза участничка в протеста. В Бургас протеста се насочи към подстъпа на автомагистрала „Тракия”. Стотици автомобили се движат с надпис „Протест” и включени клаксони. Те изразяват недоволството си от високите цени на горивата и промените, касаещи „Гражданска отговорност”. Голяма част от тях подкрепиха и майките на деца с увреждания, които искат оставката на вицепремиера Валери Симеонов. Шествието продължава до входа на автомагистрала „Тракия”. Изключително натоварен е трафикът. Има идея автопохода да спре на някоя от бензиностанциите на големите вериги, където шофьорите да заредят малко литри и да платят жълти стотинки. Протест затапи Шумен откъм Варна и Силистра Над 1000 души достигна броят на протестиращите срещу високите цени на горивата в Шумен в неделя. Протестът беше официално заявен с регистрация в общината и с полицейска охрана, а по-малки групи хора блокираха кръстовища и пътни възли и извън основния протест. Недоволни блокираха магистрала \"Хемус\", а в същото време техни съмишленици затвориха пътя Шумен - Силистра откъм дунавския град, блокади имаше на Пети Километър по пътя Варна - Шумен и на кръговото кръстовище, където пътят се разклонява в посока Бургас. За ок. 30 минути с викове оставка беше затворено най-новото кръстовище в Шумен пред т. н. Гръцки блок и зала \"Арена Шумен\". Междувременно по-късно през деня лидерът на БСП Корнелия Нинова заяви, че соцпартията подкрепят протестите срещу цените на горивата и за сметлостта да поискат оставката на правителството. Тя определи исканията на протестиращите като справедливи и били продиктувани от грешните решения на ГЕРБ и премиера Бойко Борисов. ", "date": "2018.11.11", "title": "Протести в цялата страна срещу цените на горивата и данъците на колите (ОБОБЩЕНО)"}
{"url": "https://www.monitor.bg:443/bg/a/view/spirat-vodata-v-chasti-ot-sofija-vijte-kyde-149204", "text": "На 12 ноември 2018 г. (понеделник), във връзка с подмяна на сградно-водопроводно отклонение на ул. „Св. Св. Кирил и Методий“ с. Иваняне , се налага спиране на водоподаването от 10:00 до 17:00 часа на клиентите на „Софийска вода”, живеещи в района на: с. Иваняне. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Св. Св. Кирил и Методий“ на обръщалото на автобуса.   На 12 ноември 2018 г. (понеделник), във връзка прекъсване на сградно водопроводно отклонение в жк. „Младост“ 1А , се налага спиране на водоподаването от 10:00 до 17:00 часа на клиентите на „Софийска вода”, живеещи в района на: по ул. „Кръстьо Раковски“ от ул. „Д-р София Аврамова“ до ул. „Анна Ахматова“, бл. 550, ул. „ Кръстьо Раковски“ №2, 4, 5, 8, 10, 12, бул. „Александър Малинов“ №31, бл. 549, бл. 552, пазар „Пътеките“.   При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред бл. 549. На 12 ноември 2018 г. (понеделник), във връзка с подмяна на сградно водопроводно отклонение на ул. „Св. Иван Рилски“ Център , се налага спиране на водоподаването от 09:00 до 18:00 часа на клиентите на „Софийска вода”, живеещи в района на: по ул. „Св. Иван Рилски“ от бул. „Ген. Скобелев“ до бул. „Христо Ботев“.    При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Св. Иван Рилски“ ъгъла с бул. „Христо Ботев“.   На 12 ноември 2018 г. (понеделник), във връзка прекъсване на сградно водопроводно отклонение на ул. „Оборище“ кв. „Подуене“ , се налага спиране на водоподаването от 09:30 до 17:00 часа на клиентите на „Софийска вода”, живеещи в района на: по ул. „Буная“ от ул. „Марагидик“ до ул. „Каймакчалан“.   При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Буная“ №16. На 12 ноември 2018 г. (понеделник), във връзка с изпълнение на инвестиционен проект за реконструкция на уличен водопровод на ул. 367 кв. „Модерно предградие“ , се налага спиране на водоподаването от 09:00  до 21:00 часа на клиентите на „Софийска вода”, живеещи в района на: по ул. 367 от ул. 357 до ул.378, ул. „Георги Живков“ , ул. 369, ул. 368.   При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 378 ъгъла с ул. 367.   След възстановяване на водоснабдяването е възможно временно повишаване  мътността на водата.   След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.   Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.   Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.   “Софийска вода” АД предварително се извинява на своите клиенти за причинените временни неудобства!   Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.11.11", "title": "Спират водата в части от София (вижте къде)"}
{"url": "https://www.monitor.bg:443/bg/a/view/prodajbata-na-zakrito-uchilishte-se-otlaga-zasega-149211", "text": "Продажбата на сградата на закритото преди 6 години училище в пазарджишкото село Црънча се отлага засега, тъй като областният управител Стефан Мирев е  върнал за ново разглеждане решението на ситипарламента в Пазарджик за промяна на собствеността от публична частна. Това съобщи самият губернатор по време на общото събрание, проведено в селото по инициатива на Обществения съвет за развитие на Црънча. Областният управител изтъкна мотивите си, според които решението е незаконосъобразно и го връща за ново обсъждане и според него следва да бъде преразгледано от Общинския съвет. Той изрази увереност, че преди прегласуването, общинските съветници ще подложат на широко обществено обсъждане как да бъде използвана сградата на училището в с. Црънча, предвид широкото недоволство на местните хора. Жителите изготвиха и петиция, в която се обявяват против това„сградата на училището им да бъде превърната в спално помещение, или бежански лагер. Това би било неуважение и унижение към самите нас и нашите предци“, пише в петицията. Училището „ Васил Левски“ е затворено през 2012 година и оттогава сградата стои неизползваема. Местната общност предлага да се ползва евентуално за почивна станция, тъй като въздухът в селото е здравословен, за еко училище или за център за обучение-напр.за компютърни курсове и фолклорни занимания.", "date": "2018.11.11", "title": "Продажбата на закрито училище се отлага засега"}
{"url": "https://www.monitor.bg:443/bg/a/view/hristijana-loizu-lekuva-govorni-i-dihatelni-defekti-149213", "text": "Отличничката от X Factor Християна Лоизу ще представи терапевтичната техника „Аподжио“ по време на първия си майсторски клас в София. За целта, певицата е обединила сили с вокалния педагог Силва Макамян. Със столичани те ще се срещнат през следващия уикенд – на 17 и 18 ноември, като чрез техниката те ще подадат ръка на хората, борещи се с говорни и дихателни дефекти. Освен това, чрез „Аподжио“ се дава възможност на посетителите да овладеят пеенето в различни стилове като опера, поп, мюзикъл, народна музика и т.н. Самата Лоизу е изучавала техниката от 12-годишна. В биографията на Макамян пък фигурира работата й в предавания като X Factor, “Гласът на България“ и дори „Евровизия“. По думите й, чрез „Аподжио“ всеки може да се научи да пее правилно и най-важното – да пази гласа си.", "date": "2018.11.11", "title": "Християна Лоизу лекува говорни и дихателни дефекти"}
{"url": "https://www.monitor.bg:443/bg/a/view/adnoc-i-total-zapochvat-da-tyrsjat-shistov-gaz-v-shelfa-na-emiratite-149212", "text": "Националната нефтена компания на Абу Даби (ADNOC) заедно с френската Total започват проучване на нетрадиционни, включително шистови, ресурси на газ в шелфа на ОАЕ, се казва в прессъобщение на ADNOC. Съгласно договора Total получава дял от 40% в концессията Ruwais Diyab. Целта на арабската компания е до края следващото десетилетие да добива по 1 млрд. куб. фута (около 28,317 млн. куб. м) природен газ на денонощие и по този начин страната да спре да внася синьо гориво, а в бъдеще и да стане и нетен износител. От ADNOC уточняват, че геолого проучвателните работи ще продължат 6-7 години, а срокът на концесията е 40 години.", "date": "2018.11.11", "title": "ADNOC и Total започват да търсят шистов газ в шелфа на емиратите"}
{"url": "https://www.monitor.bg:443/bg/a/view/revolucionno-predlojenie-sh-l-prez-uikenda-pyrvenstvata-v-delnicite-149205", "text": "Революционно предложение обмисля УЕФА, което трябва да бъде като контрамярка на идеята за затворена Суперлига, обсъждана от доста време от големите европейски клубове. Планът предвиджда мачовете от Шампионската лига да бъдат изместени за събота и неделя, а вместо това в делничните дни вторник и сряда да се играят двубои от националните първенства. Четирите най-големи  европейски първенства – Англия, Испания, Италия и Германия, обаче са се споразумели да не приемат промяната в календара, която иска европейската футболна централа. Останалите федерации, членки на УЕФА, обаче имат предложение, насочено против големите първенства, като настояват да се премахне директният достъп на по 4 отбора от Испания, Англия, Германия и Италия до групите в ШЛ. На 3 декември УЕФА ще взезме окончателно решение дали да въведе ВАР още през настоящата кампания или ще се чака идния сезон за това. Още едно предложение ще бъде обсъждано – дали от 2021 година да се въведе трети евротурнир под егидата на УЕФА. Както е известно, до неотдавна клубните надпревари на Стария континент бяха именно три, но турнирът за КНК бе премахнат.", "date": "2018.11.11", "title": "Революция: ШЛ през уикенда, първенствата в делниците"}
{"url": "https://www.monitor.bg:443/bg/a/view/kitaj-sykrati-vnosa-na-tvyrdi-otpadyci-149215", "text": "Импортът на твърди отпадъци в Китай за първите 10 месеца на 2018 г. е намален на годишна база с 51,5% до 17,27 млн тона. Само през октомври внесените количества са били 1,64 млн т, сочат данни на Главното митническо управление на страната, цитирани от „Синхуа”. Причина за рязкото свиване на вноса на твърди отпадъци са въведените от правителството ограничения. Китай започва внася твърди отпадъци от 80-те години на миналия век и за дълъг период от време бе номер едно в тази сфера, независимо от недостига на мощности за утилизацията им. Пекин планира към края на следващата година напълно да спре доставките от чужбина твърди отпадъци. Изключение ще се прави само за количествата съдържащи незаменими ресурси. Правителството на Китай вече забрани вноса в страната на 24 вида твърди отпадъци, в това число пластмаса и хартия и установи строги ограничения за други материали, годни за повторна употреба.", "date": "2018.11.11", "title": "Китай съкрати вноса на твърди отпадъци"}
{"url": "https://www.monitor.bg:443/bg/a/view/diego-luna-oglavjava-serial-na-mejduzvezdni-vojni-149207", "text": "Мексиканският актьор Диего Луна, когото феновете на „Междузвездни войни“ видяха в спин-оф продукцията Rogue One, ще се завърне в сагата начело на нов сериал. Това обявиха от „Дисни“, като снимките към продукцията се очаква да стартират догодина. Премиерата на Rogue One се състоя в края на 2016 г., една година преди да се появи „Последният джедай“ - част от актуалната трилогия на поредицата. Спин-оф лентата събра почти тройно по-малко пари от световния боксофис – 532 милиона долара в сравнение с 1,32 млрд на „Последният джедай“. Въпреки това „Дисни“ залагат именно на история от „Междузвездни войни“ да популяризира платформата им за видео по заявка, Disney+, която се очаква да стартира през 2019 г. Подробности около сериала пък все още се пазят в пълна тайна, като се знае единствено, че събитията в него ще се развиват преди историята от Rogue One. „Да се върна отново във вселената на „Междузвездни войни“ е много специален момент за мен. Имам много спомени от страхотната работа, която свършихме заедно и приятелствата, които завързах докато работех по проекта. Предстои ни страхотно преживяване, един вълнуващ формат и шанс да изследваме героя ми по-задълбочено“, коментира Луна за предстоящите епизоди пред The Hollywood Reporter.", "date": "2018.11.11", "title": "Диего Луна оглавява сериал на „Междузвездни войни“"}
{"url": "https://www.monitor.bg:443/bg/a/view/dnes-toplo-ot-utre-zastudjava-149198", "text": "През следващото денонощие над Източна България ще има значителна ниска облачност, която временно ще намалява в следобедните часове. Атмосферното налягане слабо ще се повиши, ще е малко по-високо от средното за месеца. Сутринта на места видимостта ще е намалена. Над Западна България през нощта ще преобладава ясно, утре слънчево време, с разкъсана висока облачност. Ще духа слаб югоизточен вятър. Минималните температури ще са предимно между 1 и 6 градуса, в отделни котловини - до минус 1 градус, по Черноморието - до 7 - 12 градуса. Максималните температури ще са между 14 и 19 градуса. По Черноморието ще има разкъсана, често значителна облачност. Ще духа слаб вятър от изток-югоизток. Максималните температури на въздуха ще бъдат 15-16 градуса, колкото е и температурата на морската вода. Вълнението на морето ще е около 2 бала. В планините ще е предимно слънчево, с повече облаци над масивите в Източна България. Ще духа слаб югозападен вятър. Максималната температура на височина 1200 метра ще е около 13 градуса, на 2000 метра - около 7 градуса. В началото на следващата седмица значителна ниска облачност и намалена видимост ще има отново над Източна България, сутринта - и по поречието на Дунав; по Черноморието ще преръми. Над останалата част от страната ще бъде слънчево, но привечер в понеделник и във вторник със североизточен вятър ще проникне малка порция студен въздух. Облачността ще се увеличи, почти без валежи. В Югозападна България ще остане предимно слънчево. Дневните температури ще се понижат и максималните ще са предимно между 10 и 15 градуса.", "date": "2018.11.11", "title": "Днес топло, от утре застудява "}
{"url": "https://www.monitor.bg:443/bg/a/view/germanski-voenni-gotveli-politicheski-ubijstva-149197", "text": "Bоенни в Германия готвели политически убийства. Заговорниците служели в елитна част. Техният брой бил около 200 души, писа списание \"Фокус\". Заговорниците подготвяли специална операция, която имала за цел да предизвика хаос по улиците на основните германски градове. За целта освен политически убийства се подготвяли и такива на имигранти и бежанци, които са обвинявани от крайнодесните в нарастването на социалните сътресения. Насилието трябвало да се проведе в \"Деня Х\", за когато военните планирали да убият лидера на Зелената партия Клаудия Рот, външния министър Хайко Мас и бившия президент Йоахим Гаук. Тези трима политици са известни със своите либерални възгледи. Все пак властите са успели да разкрият заговора в елитните части на Бундесвера, преди да бъдат извършени убийствата. Всички заговорници принадлежали на групата \"Унитер\". Тя е основана през 1996 г. и има за цел да подпомага ветераните от мисиите в Афганистан и Африка. От \"Унитер\" отричат обвиненията. Все пак властите са претърсили тренировърни лагери на армията по границата с Австрия и Швейцария за оръжие, муниции, пари и петрол. През 2015 г. канцлерът Ангела Меркел отвори границите на Германия за хиляди бежанци, бягащи от войните в Близкия изток. Това предизвика реакция в част от германското общество, като намери израз в нарастването на популярността на националистите от Алтернатива за Германия.", "date": "2018.11.11", "title": "Германски военни готвели политически убийства "}
{"url": "https://www.monitor.bg:443/bg/a/view/pijan-policaj-prebi-semejstvo-belgijci-149201", "text": "На 9 ноември около 22 часа полицаят  Костадин Попов преби с метален кол семейство белгийци в близкото до Сандански село Лешница.   Макар и в почивен ден  за него, доста подпийналият  полицай минавал покрай къщата на белгийците, които от години живеят в Лешница, когато двете им вързани дворни кучета започнали да го лаят. Пияният полицай се възмутил от нелицеприятното отношения на кучетата към него и започнал да ги замерва с камъни и с каквото друго му попадне на улицата. Стопаните белгийци излезли от къщата си, за да видят какво става, тогава Коцето Попов налетял и на тях, не само с псувни. Намерил отнякъде метален кол и започнал да млати първо жената по главата, а после и съпруга белгиец. Повиканите от тел.112 колеги  на Попов го озаптили, като му сложили белезници, а линейка транспортирала пострадалото семейство в санданската болница за оказване на медицинска помощ.    След като изтрезнял в арестантската клетка полицаят е освободен. Образувано е следствено дело. Според неговите съселяни от Лешница той редовно употребявал и наркотици. Директорът на ОДП-Благоевград старши комисар Николай Хаджиев веднага е разпоредил да бъде извършена вътрешна проверка за инцидента с полицая Костадин Попов, който работи като оперативен дежурен в РУП-Сандански. За инцидента е информирано белгийското посолство.", "date": "2018.11.11", "title": "Пиян полицай преби семейство белгийци"}
{"url": "https://www.monitor.bg:443/bg/a/view/plovdiv-izleze-na-protest-sreshtu-visokite-ceni-na-gorivata-149202", "text": "Пловдивчани излязоха на протест срещу високите цени на горивата в страната. След като редица други градове въстанаха през последните седмици, Пловдив също изказа позицията си за драстичния скок на цената на бензина и дизела по бензиностанциите. Над 1000 коли участваха в протеста в неделя в Пловдив срещу високите цени на горивата у нас. Към автомобилите с номера РВ се присъединиха и десетки пазарджиклии, които също бяха окичили возилата си с нарисувани бензиноколонки и надписи „протест”. В бунта на шофьорите не се включиха таксиметрови автомобили. Още по-рано през седмицата от асоциацията на водачите на таксиметрови коли обявиха, че няма да участват в протеста срещу високите цени на горивата. В същото време оттам повишиха тарифите си за превоз на пътници, като един от мотивите им за увеличените цени бяха именно поскъпналите горива. За сметка на това обаче в протеста срещу високите цени на бензина и нафтата на фона на ниските заплати се включиха пътни помощи и мотористи. Шофьори на тирове, преминаващи по бул. „България” сигнализираха с клаксони подкрепата си за протеста. Всички те още около 10 часа в неделния ден започнаха да се събират на паркинга на бившия магазин „Практикер” до кръстовището на булевардите „България” и „Васил Априлов”. Час по-късно четири лентовият бул. „България” отесня за стотиците автомобили, носещи български знамена и протестни стикери. Всички те се опитваха да направят десен завой от булеварда към паркинга на бившия „Практикер”, където бе сборният им пункт. Паркингът обаче отдавна бе препълнен и шофьорите се принудиха да изчакат потеглянето на колоната с престой в крайната дясна лента на булеварда. Пътни полицаи в това време регулираха кръстовището на „България” с „Васил Априлов”, движението по което бе допълнително затруднено от продължаващото копаене на EVN там. По време на протеста на тонколони бе пуснат аудио запис от интервюто на вицепремиера Валери Симеонов, в което той нарича майките на деца с увреждания „кресливи майки…..с уж болни деца” и участниците в авто шествието призоваха Симеонов да подаде оставка. По някои от автомобилите имаше залепени и стикери с надписа „Системата ни убива”. Бизнесмени, които разчитат основно на автомобилен транспорт за дейността си, заявиха, че скокът на горивата неминуемо води до поскъпване на услугите им, както и на основните хранителни продукти. Според тях това, на фона на неособено високите заплати извън столицата, ще доведе до фалит фирмите им и до уволнение на персонал. Авто шествието потегли от бул. „България” през бул. „Васил Априлов” и бул. „Шести септември”, а след това и по ул. „Найчо Цанов” и по информация на полицията финалът на протеста трябва да е на кръстовището на Сточна гара.   Към 15 часа протестиращите затвориха с колите си изхода на Пловдив в посока Карлово и магистрала \"Тракия\" в посока София. Тези от пловдивчани, които подкрепят автошествието, но са пеша, се събраха пред община Пловдив в центъра на града. Протестиращите се организират, чрез социалните мрежи. По думите им бунтът им е срещу високите цени на горивата, ниските заплати, пенсии, майчински и детски надбавки. ", "date": "2018.11.11", "title": "Пловдив излезе на протест срещу високите цени на горивата (СНИМКИ, ВИДЕО)"}
{"url": "https://www.monitor.bg:443/bg/a/view/svetovna-kompanija-za-avtomobilen-interior-otkriva-fabrika-149200", "text": "Немска компания за автомобилен интериор планира да разкрие производство у нас. Фирмата ще разкрие 700 нови работни места в района на Русе. Това стана ясно по време на среща на заместник-министъра на икономиката Александър Манолев с ръководството на компанията БАДЕР (BADER GmbH & Co. KG), която се проведе в Службата ни по търговско-икономически въпроси в Берлин, съобщи пресцентърът на министерството на икономиката. БАДЕР е в топ 3 в света на компаниите за автомобилен интериор, а клиенти са й водещи автомобилни производители като BMW, Mercedes, Audi и др. Компанията планира да обособи фабрика у нас за луксозно покритие на автомобилни седалки и щамповане на елементи, като целта й е да стартира производство през втората половина на 2019 г. При пълна заетост предприятието ще осигури между 700 и 800 работни места в региона.   \"Можете да разчитате на пълна административна подкрепа, ако изберете нашата страна, както и да се възползвате от редица насърчителни мерки за стратегически инвеститор\", каза зам.-министър Александър Манолев. Той акцентира, че автомобилостроенето е сред най-бързо развиващите се сектори на българската икономика. \"В него работят над 50 хил. души, като съществува сериозен потенциал за разширяване на мощностите и разкриване на нови работни места\", допълни икономическият заместник-министър. По думите му, сред високотехнологичните производства, това е браншът, който привлича най-многочуждестранни инвестиции. В последните години се забелязва тенденция за разширяване на съществуващи и установяване на нови производства в сектора, които произвеждат за водещи автомобилни марки. Успешни проекти са реализирани от инвеститори от Германия, Франция, Белгия, Япония, Великобритания и много други, стана ясно по време на срещата.  Зам.-министър Манолев се ангажира да им съдейства с цялата нужна административна подкрепа и отправи покана следващата среща с мениджмънта на компанията да се състои в България.   БАДЕР са един от най-старите и авторитетни производители на автомобилен интериор в света. Те имат повече от 11 300 служители и производства на пет континента.", "date": "2018.11.11", "title": "Световна компания за автомобилен интериор открива фабрика у нас"}
{"url": "https://www.monitor.bg:443/bg/a/view/ch-ez-investira-v-novi-moshtnosti-v-industrialna-zona-bojurishte-149206", "text": "ЧЕЗ Разпределение България е осигурила 13 MW мощност в първия етап на захранване с електроенергия на индустриална зона „Божурище. В рамките на проекта компанията е положила 56 935 метра кабелни линии средно напрежение от кв. Модерно предградие до зоната, съобщиха от ЧЕЗ. За изграждане на новата енергийна инфраструктура ЧЕЗ Разпределение е инвестирала 1, 65 млн. лв. За захранване на отделните обекти, разположени на територията на индустриалната зона, е изграден вътрешен пръстен с нови кабелни линии 20 kV, с обща дължина на вложения кабел близо 13 км. Осигуряването на 13 MW мощност е само първият етап от проекта по електрозахранване на индустриалната зона в Божурище, уточняват от компанията. След пълното му изпълнение ЧЕЗ Разпределение България ще осигури мощности от 30 MW.", "date": "2018.11.11", "title": "ЧЕЗ инвестира в нови мощности в индустриална зона Божурище"}
{"url": "https://www.monitor.bg:443/bg/a/view/buenos-ajres-pod-voda-otlojiha-boka-huniors-rivyr-plejt-149199", "text": "Аржентинската столица Буенос Айрес е блокирана от полиция и е затаила дъх. Първият в историята финал на Копа Либертадорес между колосите \"Бока Хуниорс\" и \"Ривър Плейт\" трябваше да се играе на \"Бомбонера\", но беше отложен поради наводнен терен. Двубоят ще се състои днес от 21:00 часа българско време.  Вече десет дни всички в Аржентина говорят за най-важното Суперкласико в 105-годишната битка между \"синьо-жълтите\" и \"бяло-червените\", което бе определено за сблъсъкът на века. Вчера страхотен порой заля най-големия град в държавата, който постави под въпрос първия сблъсък. Теренът на митичния стадион за отрицателно време се наводни, но след като дъждът намаля, теренът стана достъпен за игра. Малко след това обаче дъждът отново заля Буенос Айрес, като отборът на \"Бока\" се върна в хотела си, докато тимът на \"Ривър\" който се готвеше да тръгне за мача от \"Монуметал\", остана на своя стадион.  Мачът трябваше да се играе в 22:00 часа българско време, като беше казано, че може да бъде отменен най-вероятно с два часа, но накрая бе взето решение да бъде променен денят. Голяма част от феновете на \"Бока\" вече бяха на трибуните, като приеха решението с бурни освирквания и скандирания срещу \"милионерите\".  Притеснителното е, че за днес прогнозите са за сериозен порой над Буенос Айрес. До вторник вечерта се очаква времето да бъде дъждовно, след което на 14 ноември пък ще бъде изключително ветровито.  ", "date": "2018.11.11", "title": "Буенос Айрес под вода: Отложиха \"Бока Хуниорс\" - \"Ривър Плейт\""}
{"url": "https://www.monitor.bg:443/bg/a/view/chakame-ukazanija-ot-ek-za-roditelskija-otpusk-149203", "text": "Българското правителство очаква конкретни указания от Европейската комисия, дали да премахне правото на годишен платен отпуск за периода на използване на отпуск за отглеждане дете до двегодишна възраст. Това съобщи заместник-министърът на труда Зорница Русинова във връзка с поставеното от бизнеса искане времето, през което работникът е бил в родителски отпуск, да не се взема предвид при изчисляване на полагаемия годишен платен отпуск. От националните работодателски организации се позоваха на решение на Съда на Европейския съюз, че отпускът за отглеждане на малко дете не се признава за трудов стаж, който дава право на платена почивка. Колкото до другото искане на бизнеса, за намаляване на периода на платеното майчинство, Зорница Русинова обяви, че политиката на правителството е да стимулира майките да се връщат по-бързо на работа, а не да ги санкционира.   Преди няколко седмици националните работодателски организации изпратиха писмо до вицепремиера Валери Симеонов и социалния министър Бисер Петков и поискаха промени в Кодекса на труда, с които при изчисляване на полагаемия платен отпуск за годината да не се зачита времето, в което служителят е бил в отпуск по майчинство. Те се позоваха на решение на Съда на Европейския съюз по казус от Румъния, според което отпускът за отглеждане на дете до двегодишна възраст не се зачита за трудов стаж, даващ право на платен отпуск. Заместник-министърът на труда Зорница Русинова посочи, че тепърва ще се обсъжда предложение за такава промяна:   „Конкретните текстове в Кодекса на труда тепърва ще преценим доколко съответстват на решението на съда. Очакваме указания от комисията, защото това касае всички страни-членки“.   Другото искане на бизнеса – първата година от майчинството да се намали с два месеца и половина, защото трудовият пазар има нужда от кадри, Русинова отхвърли със следните аргументи: „Считам, че извоюваното право е право и по-скоро не можем да имаме директна връзка между демографията, степента на раждаемост и периода на майчинство. По-скоро политиките, които прилагаме в последно време от гледна точка на мотивиране на майките по-рано да се връщат на работа, са по-ефективни. От там нататък е въпрос на личен избор, защото комбинацията между осигуряването на достатъчна образователна инфраструктура, в големите градове имаме недостиг на детски градини, и тук беше моят призив през миналата седмица към работодателите, защото ние сме пробвали през различни програми да стимулираме работодателите да организират детски кътове, ясли на място, където работят хората. Не е обаче голям интересът от страна на работодателите“.  Освен липсата на интерес към въвеждане на улеснения за родителите, така че да се връщат по-бързо на работа, Зорница Русинова посочи, че прилагането на гъвкаво работно време е практика основно за служителите на държавната администрация, но не е толкова разпространено в частния бизнес.", "date": "2018.11.11", "title": "Чакаме указания от ЕК за родителския отпуск"}
{"url": "https://www.monitor.bg:443/bg/a/view/50-godishna-avstralijka-slagali-iglite-v-jagodite-149209", "text": "50-годишна австралийка е арестувана по подозрение, че е слагала игли в ягодите в Австралия, съобщи австралийската медийна корпорация Ей Би Си. Веднага ще и бъде повдигнато обвинение в съда в Брисбейн, щата Куинсланд. През есента австралийската полиция започна да разследва десетки случаи, в които игли са били забодени в ягоди и други плодове в супермаркетите. Странните случаи стреснаха австралийците, спряха износа за Нова Зеландия и принудиха поне една ферма за ягоди да изхвърли продукцията си в пика на сезона. Друга инсталира детектори за метал. Двете най-големи вериги супермаркети в Нова Зеландия прекратиха доставките на ягоди от Австралия. Шест пряко засегнати марки спряха плодовете си от продажба, а премиерът на щата Куинсленд Анастасия Палашчук обяви, че кабинетът отделя 1 млн. австралийски долара, за да съдейства на фермерите. Правителството обяви и награда от 100 000 долара за информация, която да доведе до ареста на виновните. Първоначално игли бяха открити в ягоди, произведени в щата Куинсленд, но сега такива случаи има регистрирани в цялата страна. Полицията в Нов Южен Уелс съобщи за поне 20, властите в други щати също разследват подобни саботажи, но не дават информация за броя им. В Австралия е имало и други подобни случаи, които обаче са завършвали с арести, но не и с присъди. През 2000 г. един мъж бе обвинен, че е заливал таблетки парацетамол със стрихнин, но почина в затвора преди началото на процеса. През 2006 г. жена, обвинена, че слага отрова за плъхове в салати в ресторанти, бе обявена за психически непригодна за процес.  ", "date": "2018.11.11", "title": "50-годишна австралийка слагала иглите в ягодите"}
{"url": "https://www.monitor.bg:443/bg/a/view/hu-grant-zabyrkva-edin-mnogo-anglijski-skandal-149148", "text": "Продукцията „Един много английски скандал“ върна Хю Грант на малкия екран след 25-годишно отсъствие. В мини-сериала 58-годишната звезда затяга вратовръзката на дискредитирания британски политик Джереми Троп, попаднал в гей-скандал през 60-те. В сюжетът са преплетени истински факти, които показват как най-младият лидер на партия във Великобритания за последните 100 години има тайна, която отчаяно се опитва да запази. Докато бъбривият му бивш любовник Норман Скот, в чиято кожа скача Бен Уишоу, е наоколо, бляскавата кариера на политика е в опасност. Торп вижда само един изход – да запуши устата на Скот завинаги. Мини-сериалът от три части е адаптация по романа по действителен случай на Джон Престън. Сценарият е на Ръсел Дейвис, а режисурата е поверена на Стивън Фриърс. Продукцията е кооперация между Sony Pictures Television и BBC, а у нас е достъпна по HBO. и се лаская от блясъка на киното, днес всичко е дигитално и се гледа на екрани с все по-малък размер – днес живеем в ерата на онлайн стрийминга, така че приех това предизвикателство.“, така Грант обобщи завръщането си.", "date": "2018.11.11", "title": "Хю Грант забърква „Един много английски скандал“"}
{"url": "https://www.monitor.bg:443/bg/a/view/drogba-oproverga-informaciite-za-pensionirane-149195", "text": "Котдивоарският нападател Дидие Дрогба опроверга информациите, че слага край на кариерата си. 40-годишният бивш ас на \"Челси\" играе в последните години за американския Финикс, който в петък загуби с 0:1 финала за купата на USL срещу \"Луисвил\". Според различни публикации това е бил последния мач в кариерата на Дрогба, който обаче не е на същото мнение. Той качи в профила си в Инстаграм видео със сцена от филма “Вълкът от Уолстрийт” с участието на Леонардо ди Каприо. В сцената героят на Ди Каприо обявява на служителите си, че не напуска компанията напук на зложелателите.", "date": "2018.11.11", "title": "Дрогба опроверга информациите за пенсиониране"}
{"url": "https://www.monitor.bg:443/bg/a/view/pochitame-sveti-mina-pokrovitel-na-semejstvoto-i-horata-na-pyt-149192", "text": "На 11 ноември православната църква почита Свети Мина като закрилник на семейството. Името му означава „месечина, луна“. Свети Мина е покровител на сираците и бездомните. Смята се за патрон и покровител на всички народни лечители, знахари, воини, както и на хората, поели на дълъг път. Свети Мина закриля и жените, затова на този ден те се молят пред иконата на светеца за здраве на децата си, за радост и благополучие на дома. Св. Мина бил войник в Египет. За вярата след мъчения бил посечен с меч в 296 година при Диоклетиан и Максимиан. Според указа вярващите в Христа навсякъде били принуждавани да извършат идолски жертвоприношения. Тогава блаженият Мина, като не желаел да гледа това бедствие и почитането на бездушните идоли, оставил воинското си звание и се оттеглил в планините, в пустинни места. Той сметнал, че е по-добре да живее със зверовете, отколкото с хора, които не познават Бога. Свети Мина дълго време се скитал в планините и пустините, поучавайки се в Божия Закон, с пост и молитва очиствайки душата си и служейки ден и нощ на Единия Истински Бог. Така изминало доста дълго време. В народните представи Свети Мина е бил господар на вълците, които трябвало да пуска и да прибира. Неговият празник бележи средата на така наречените Вълчи празници – от Архангеловден до Коледни Заговезни – времето, в което вълците бесуват. Те водят и най-дългите нощи. По това време хората довършвали всички започнати ремонти, поправяли огради и запушвали процепите, през които можели да се промъкнат караконджули и други зли сили. Имен ден празнуват Минчо, Минка, Мина, Виктор и Виктория.", "date": "2018.11.11", "title": "Почитаме Свети Мина – покровител на семейството и хората на път "}
{"url": "https://www.monitor.bg:443/bg/a/view/tragedijata-v-kalifornija-prodyljava-pojaryt-priblijava-malibu-jertvite-nad-30-149194", "text": "Броят на загиналите при пожара в селището Парадайс в Северна Калифорния, достигна 31 души, предаде Асошиейтед прес. Шерифът на окръг Бют каза, че вчера са били намерени още 14 тела, три дни след избухването на пожара. Той добави, че някои от жертвите са били намерени в коли и в къщи. От четвъртък до сега над 6700 сгради в Парадайс бяха опустошени от пожара. Над 250 000 души в окръг Бют получиха заповед за евакуация. Пожарът приближава Малибу.  До този момент пожарът е изгорил 40 000 хектара земя и е овладян едва на 20 процента по данни на калифорнийската служба за пожарна безопасност. Общо 3200 огнеборци опитват да го потушат.", "date": "2018.11.11", "title": "Трагедията в Калифорния продължава - пожарът приближава Малибу, жертвите над 30 "}
{"url": "https://www.monitor.bg:443/bg/a/view/kambanen-zvyn-otbeljazva-100-godini-ot-kraja-na-pyrvata-svetovna-vojna-149191", "text": "Камбанен звън в големи столични храмове ще отбележи 100 години от края на Първата световна война - така България ще участва, по покана на Великобритания, в международна инициатива за годишнината. България, наред с други страни, ще се включи с ударите на камбани на големи църковни храмове днес в 13:00 ч. местно време. С този символичен жест държави по целия свят се обединяват, за да изразят благодарността си за края на Голямата война и постигнатия мир, се посочва в съобщението.   Отбелязва се, че символиката на камбанния звън е свързана с това, че на 11 ноември 1918 г. църковните и други камбани във Великобритания, замлъкнали през Първата световна война, зазвъняват, за да разпространят добрата вест за постигнатото примирие. С благословията на Българската православна църква освен с камбанен звън благодарност за края на войната ще бъде изразена и с молебен за мир. Той ще се състои от 11.30 ч. в столичния храм \"Свети Мина\", се посочва в съобщението.   Посолствата на Великобритания, Ирландия, Германия, Италия и Франция в България ще отдадат днес почит на загиналите с годишна възпоменателна церемония на територията на своите военни гробове на Централните софийски гробища, информират инициаторите.", "date": "2018.11.11", "title": "Камбанен звън отбелязва 100 години от края на Първата световна война"}
{"url": "https://www.monitor.bg:443/bg/a/view/makron-sybira-sveta-za-100-godishninata-ot-pyrvata-svetovna-149196", "text": "Френската столица е домакин на главните тържества, посветени на 100 години от приключването на Първата световна война 1914-1918 г. На 11 ноември 1918 г. Германия подписва примирие със страните от Съглашението, което слага край на световната касапница. В 11.00 часа местно време – в минутата, когато е прозвучал сигналът за примирие – ще започне мемориалната церемония пред Триумфалната арка. На нея ще присъстват държавните и правителствените глави на страните-участнички в конфликта, президентите на САЩ и Русия Доналд Тръмп и Владимир Путин, а също така ръководителите на международни организации. По време на церемонията символично ще бъде запален Вечният огън на гроба на Незнания войн, намиращ се под сводовете на Триумфалната арка. Реч ще произнесе домакинът Еманюел Макрон. След това той ще даде официална закуска в своята резиденция в чест на високите чуждестранни гости. България е представена от президента Румен Радев. През втората част на деня в изложбения център Гранд-ал в парка Ла-Вилет ще се открие Парижкият форум на мира. В него ще участват държавните и правителствени глави, ръководителите на неправителствени организации. Участниците във форума ще бъдат поздравени от генералния секретар на ООН Антониу Гутериш. Срещата има за цел да представи нови предложения, които да намалят напрежението в света. Първата световна война отне живота на 18,6 милиона души, включително на 1,7 милиона – във Франция, на 2,4 милиона – в Германия, 3,3 милиона – в Русия. В последния ден на този грандиозен конфликт са убити и изчезнали 11 хиляди души.  Вчера френският президент Еманюел Макрон и федералният канцлер Ангела Меркел откриха в Компиенската гора, намираща се на 80 км северно от Париж, мемориална плоча в памет на примирието, сключено през ноември 1918 г. и сложило край на продължилите повече от 4 години бойни действия.  Актът за примирие е подписан на 11 ноември в 5 часа и 10 минути във вагона на маршал Фердинанд Фош. Военните действия са прекратени след шест часа – в 11.00 часа. Причината за избухването на Първата световна война трябва да бъде търсена в конфликта между Германия и Великобритания, които по това време си оспорват господството в света. В началото на 20 век Германия е водеща икономическа сили в Европа и света, изпреварила Британската империя, но за разлика от нея закъсняла в разпределението на колониите. В същото време Германия не крие желанието си окончателно да се разправи със своя основен враг Франция, която е победила по време на Френско-пруската война от 1870-1871 г. Третата република е дълбоко унизена от Германия и търси реванш, но той е невъзможен без силни съюзници. Такъв съюзник е Русия, която след края на Руско-турската освободителна война (1877-1878 г.) и Българската криза (1885-1887 г.) все повече се отдалечава от Германия, с която споделя обща ценностна система и има тесни династични връзки между Романови и Хохенцолерн. Расте и недоверието между Русия и Австро-Унгария заради Балканите. Виена е подкрепяна от Берлин и това е още един разлом в отношенията между Берлин и Санкт Петербург. Първият военен блок – Тройният се оформя още през 80-те години на 19 век благодарение на дипломацията на Ото фон Бисмарк. Той включва първоначално Германския Райх, все по-зависимата от него многонационална Австро-Унгария и Италия. Италия по-късно ще премине на страната на Съглашението (Антантата) заради териториалните проблеми с Виена. В края на 19 век в резултат на германската експанзия на Изток към Тройния съюз ще се добави „болният човек на Европа“ - Османската империя на султан Абдул Хамид Втори. Икономическото заробване на Османската империя ще се осъществява чрез проекта за Багдадска железница, който трябва да осигури на Райха достъп до пазарите на Средния изток, с което още веднъж се хвърля ръкавицата към „старата колониална сила“ Великобритания. Вторият военен блок се оформя в края на 80-те и началото на 90-те години на 19 век. Краят на Първата световна война е краят на големите империи в Европа – от картата изчезват Германския Райх, Австро-Унгария, Руската и Османската империи. На тяхното място се появяват редица нови държави, като Югославия, Чехословакия, Полша и др. Тежките договори продиктувани от Съглашението и преди всичко от Франция на Германия, Унгария и България залагат основите на бъдещ военен конфликт, който ще бъде още по-жесток от Първата световна война.", "date": "2018.11.11", "title": "Макрон събира света за 100 годишнината от Първата световна "}
