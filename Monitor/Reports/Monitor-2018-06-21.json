{"url": "https://www.monitor.bg/bg/a/view/hyrvatija-se-podigra-s-arjentina-i-e-na-1-8-final-na-svetovnoto-103317", "text": "Аржентина допусна една от най-срамните загуби в славната си футболна история. Двукратните световни шампиони бяха разгромени с 0:3 от Хърватия в очаквания с огромен интерес сблъсък от група “D” на Мондиал 2018. Така след равенството 1:0 на старта срещу Исландия, „гаучосите“ са на път безславно да отпаднат от световното. С една точка от два мача те имат минимални шансове да продължат в следващата фаза и до голяма степен зависят от изхода на утрешния двубой между Ислания и Нигерия. Головете за хърватите вкараха Анте Ребич в 53-ата минута след безобразна грешка на вратаря Вили Кабайеро, Лука Модрич в 80-ата и Иван Ракитич в добавеното време.", "date": "2018.06.21", "title": "Хърватия се подигра с Аржентина и е на 1/8-финал на световното"}
{"url": "https://www.monitor.bg:443/bg/a/view/izbjagalijat-zatvornik-za-pryv-pyt-vljazyl-zad-reshetkite-na-16-godini-103311", "text": "48-годишният Борислав Ангелов Иванов, който избяга от затвора в Ловеч, е с богато криминално минало, съобщиха запознати със случая. За първи път влязъл в затвора на 16-годишна възраст – през 1986 г. Годините след това прекарал основно по затворите, а в краткото време навън извършвал престъпления, за които отново бил вкарван зад решетките. Предпоследната му присъда е от Окръжния съд в Добрич. Тогава е осъден на десет години затвор за кражби, извършени в условията на опасен рецидив. Последната му присъда е наложена от Окръжния съд във Варна и е потвърдена от Апелативния съд. Той е осъден за изнасилване при условията на опасен рецидив и грабеж. Тогава Борислав е осъден на 13 години затвор. Именно тази присъда е излежавал добруджанецът в затвора в Ловеч, откъдето е избягал.", "date": "2018.06.21", "title": "Избягалият затворник за пръв път влязъл зад решетките на 16 години"}
{"url": "https://www.monitor.bg:443/bg/a/view/probutvat-v-krychmite-bg-caca-na-grycki-ceni-103312", "text": "Порция пържена цаца по родното Черноморие още в началото на летния сезон подгони гръцките цени, показа проверка на „Монитор“. В ресторантите по крайбрежната алея Дамбата в Балчик порция пържен сафрид се предлага за 10 лева, което е с 2 лева по-скъпо от миналото лято по това време. Пържената цаца вече скочила с 1.50 лв. и сега се продава за 6.50 лв. В съседна Гърция в обикновено заведение пържена порция дребна риба може да се намери и за 3-4 евро, твърдят запознати. По- хубавите риби там са по 15 евро за килограм. В кръчмите по родното море порция пържен калкан върви почти за същите пари - 28 лв. В по-елитните ресторанти във Варна и на Златни пясъци дребната трицона пък изобщо отсъства от менюто, както е било и в други години. Порция калкан обаче може да се поръча по 26 -30 лева, колкото е килограм от деликатесната риба на борсата. Чернокопът е 10-12 лева, но в повече от случаите липсва в менюто. Капанчетата предлагат рибена чорба за 2,50 до 4,50 лв., а порция сафрид е на миналогодишните цени от 8-10 лв. Кръчмарите обаче се оплакват, че клиентите рядко го поръчват, защото е турски или гръцки. Сега пък от новия улов цената му трябва да скочи двойно, което също е притеснително.  ", "date": "2018.06.21", "title": " Пробутват в кръчмите  БГ цаца на гръцки цени"}
{"url": "https://www.monitor.bg:443/bg/a/view/neftohimik-2010-vzema-ot-marek-napadatel-ot-uganda-103308", "text": "Шампионът на България по волейбол при мъжете \"Нефтохимик 2010\" (Бургас) продължава да събира звездна селекция за новия сезон. Бургаският тим ще участва в Шампионската лига на Европа и попълва състава си с качествени играчи, които са по възможностите му. Тимът не успя да привлече (поне засега) Боян Йорданов, Николай Николов и Николай Учиков, които бяха във фокуса на старши треньора Найден Найденов, но търси равностойни волейболисти. Новото попълнение на шампионите според bgvolleyball.com е Катбарт Малинга. През последния сезон в Суперлигата угандиецът игра с екипа на дупнишкия \"Марек Юнион Ивкони\", където Найденов беше селекционер, преди да поеме поста си в Бургас. В състава на \"Нефтохимик 2010\" от есента се завръща центърът Стоян Самунев. Там ще акостира и посрещачът Александър Симеонов. На този етап основен разпределител в отбора остава Георги Братоев. Неговият брат близнак Валентин Братоев обаче няма да е до него. Посрещачът, който беше с основен принос за титлата, вече избра да продължи кариерата си в Япония. \"Тези играчи ще бъдат в \"Нефтохимик\" през следващия сезон, заява спортният директор на тима Теодор Салпаров, който получи почивка от националния ни тим и не замина за Иран. - Договорите на всички за една година. Смятам, че ще помогнат на отбора.\"", "date": "2018.06.21", "title": "\"Нефтохимик 2010\" взема от \"Марек\" нападател от Уганда"}
{"url": "https://www.monitor.bg:443/bg/a/view/zadava-se-svatbeno-ljato-za-nacionalite-103307", "text": "Сватбено лято се задава за волейболните национали след Лигата на нациите и преди световното, на което страната ни е домакин заедно с Италия. След завръщането си от Иран волейболистите ще бъдат гости на бракосъчетанието на разпределителя Добромир Димитров и \"Мис България 2013\" Нанси Карабойчева. Церемонията е на 27 юни в Пазарджик, съобщи bgvolleyball.com. Следващият е крайният нападател Тодор Скримов. Той и най-секси учителката Силвия Зубева ще станат официално семейство на 15 юли. Наследницата им Ася вече е на 10 месеца и сигурно ще проходи да сватбата. Кумове ще им бъдат капитанът на представителния ни тим Виктор Йосифов и неговата чаровна половинка Виолина. Диагоналът Николай Учиков също ще къса с ергенлъка. На 21 юли в София той ще се жени за волейболистката Весела Бончева. След тях наред са Виктор Йосифов и Виолина, но които ще кумуват либерото Теодор Салпаров и екранната д-р Стилиянова от сериала \"Откраднат живот\" Ралица Паскалева. Очаква се наскоро тя да роди първото им дете. Медените месеци на младоженците обаче може да се разминат, защото лагерът, с който започва подготовката е от 23 юли на Белмекен, а на 13 август тимът заминава за Варна. Там от 9 до 21 септември са мачовете му с отборите на Полша, Куба, Финландия, Пуерто Рико и Иран. На последният турнир от групите в Иран за Лигата на нациите селекционерът Пламен Константинов пък обяви, че въпреки променения състав заради контузиите, тимът ни ще гони максимума срещу Германия, Реп. Корея и Иран и ще играе само за победи.", "date": "2018.06.21", "title": "Задава се сватбено лято за волейнационалите"}
{"url": "https://www.monitor.bg:443/bg/a/view/francija-e-na-1-8-final-mbape-vleze-v-istorijata-103316", "text": "Франция победи Перу с 1:0 във втората си среща от група „С“ на мондиала в Русия с гол в 34-ата минута на Килиан Мбапе. \"Петлите\" изиграха страхотна първа част, във втората отстъпиха инициативата, но въпреки това са на 1/8-финал заедно с Русия и Уругвай. Двубоят започна с натиск на Франция, а Гризман пропусна да открие резултата в 16-ата минута. Перу отвърна с изстрел на Гереро четвърт час по-късно. \"Петлите\" стигнаха до гол в 34-ата минута, когато Мбапе откри след случаен рикошет и стана най-младият голмайстор на Франция на световни първенства, измествайки Давид Трезеге. До края на полувремето Франция пропусна още няколко добри положения след бързи контраатаки. Втората част стартира с натиск на Перу, довел до удар в гредата, докато французите намалиха оборотите и не атакуваха с нужната острота. Двамата тима не направиха нужното за създаването на чисти голови положения и резултатът логично остана непроменен. Франция поведе в класирането и ще се нуждае от хикс срещу Дания идния вторник, за да завърши групата като номер 1. Австралия и Перу пък ще се срещнат за определяне на третия тим в класирането.", "date": "2018.06.21", "title": "Франция е на 1/8-финал, Мбапе влезе в историята"}
{"url": "https://www.monitor.bg:443/bg/a/view/london-pusna-shemata-za-prestoj-na-grajdani-na-es-na-ostrova-103309", "text": "Лондон разкри схемата за престой на гражданите на ЕС във Великобритания след Брекзит, пише местният в. \"Гардиън\". Европейците, които са живели във Великобритания поне 5 години ще получат същите права за работа, образование и достъп до социални помощи и услуги. Към тези хора има и още едно важно изискване - да не са извършвали тежки престъпления. Вътрешният министър Саджид Джавид заяви, че със схемата британското правителство се ангажира да защити правата на гражданите на ЕС, които вече пребивават на Острова. Процедурата по получаването на този статут ще се извършва онлайн. 1500 служители ще бъдат ангажирани с нея. Молбите за оставане на Острова ще бъдат решавани \"за дни\" вместо за 6 месеца. Заявлението ще струва 65 паунда на човек, като за дете е наполовина по-евтино. Гражданите на ЕС ще получат личен номер, но не и физическа карта, който ще трябва да използват при ползване на обществени услуги, включително за здравеопазване, работа и наем на имот. Новият статут ще се разглежда като път към британско гражданство, което слага край на нуждата гражданите на ЕС във Великобритания да преминават през процес на постоянно пребиваване. Повече информация може да бъде намерена на  Обявените правила са ключов момент от преговорите по излизането на Великобритания от Евросъюза и засягат близо 4 млн. чужденци, сред които над 80 000 българи. Близо милион са британците в Евросъюза. Какъв ще бъде техният статут, още не е ясно. Преговорите по темата продължават.", "date": "2018.06.21", "title": "Лондон пусна схемата за престой на граждани на ЕС на Острова"}
{"url": "https://www.monitor.bg:443/bg/a/view/predlagat-ocenka-za-vyzpitanie-i-osvobojdavane-ot-maturi-103314", "text": "Да се върне и оценката за възпитание, която да поощрява доброто поведение, и въвеждане на възможността за освобождаване от матурите в 12-и клас. Това предлагат от синдикат \"Образование\" към КТ \"Подкрепа\". Председателят Юлиян Петров обясни за „Монитор“, че оценката възпитание присъствала и преди в образователната ни система. Тя е въведена и в много други страни – Румъния, Полша, Словакия. Според Петров оценката за възпитание трябва да бъде включена в дипломата, както е в много други образователни системи. От синдикат „Образование“ предлагат и да се даде възможност на един ученик, който се е представил добре през годините в гимназията, да не се явява на матура след 12-и клас. Според тях по този начин учениците ще бъдат стимулирани да учат повече, за да бъдат освободени. „Все още нямаме готова формула, но преди години средната оценка от 5 е била достатъчна за освобождаване. Възможно е при три шестици последните 2-3 години да бъдат достатъчни, за да бъде освободен един ученик“, обясни председателят на синдиката. За тях това е един важен изпит и не трябва да се отменя, но за да стане един ученик студент, той започва упорита работа за кандидатстудентски изпити, за може да влезе в желаната специалност. Различно е мнението им за външното оценяване след 7-и клас. Според учениците не трябва да полагат изпити само по няколко предмета, тъй като завършващите основно образование трябва да имат познание по всички предмети. „Не е полезно за общата им култура и за нивата им на възпитане и социализацията, като се фокусират само върху едни предмети“, обясня Петров.", "date": "2018.06.21", "title": "Предлагат оценка за възпитание и освобождаване от матури "}
{"url": "https://www.monitor.bg:443/bg/a/view/lozan-probva-da-otyrve-globata-sydi-smetnata-palata-103310", "text": "Марионетката на олигархията в съдебната система Лозан Панов прави всичко възможно, за да се отърве от глобата, която му наложи Съдебната палата, заради неподаването на имуществена декларация. Поредната скандална изцепка на шефа на ВКС се състои в това, че е завел дело срещу държавните одитори, което ще се гледа в СРС, а решение по жалбата му ще вземе съдия, който е в пряка зависимост от него. Причината е, че Панов ръководи съдийската колегия във ВСС, която решава кариерното развитие на всички съдии. Точно преди година Сметната палата съобщи, че Лозан Панов е единственият член на ВСС, който е отказал да подаде декларация за имуществото и доходите - неговите и на семейството му, за 2016 година. През миналата година магистратите бяха задължени да подават декларациите си пред Инспектората към ВСС, но за членовете на кадровия орган на съдебната власт остана задължението да го правят и пред Сметната палата. Точно това отказа да направи Панов. Въпреки настойчивите опити на тогавашния председател на палатата Цветан Цветков административният ръководител на ВКС да спази нормативната уредба, Главата на олигархията в Темида не го направи. Заради това в началото на 2018 година на Панов е била наложена глоба от 1000 лв., която той незабавно е обжалвал. Председателят на ВКС твърди точно обратното. Пресслужбата на ВКС обяви преди година, че Панов не бил длъжен да праща декларация на Сметната палата, защото го е направил пред ИВСС. Панов избягва да коментира имущественото си положение, както и това на съпругата си. За двамата е известно, че са заможни и разполагат с множество недвижими имоти в столицата. „Фактът, че председателят на ВКС, който в това си качество председателства Съдийската колегия на ВСС, използва съдебната система, за да изясни противоречията си с държавни органи, при това по чувствителни за обществото въпроси като публичността на имуществото и доходите на властимащите, със сигурност не е най-добрият пример за интегритет на висш представител на съдебната власт, нито за повишаване на доверието на гражданите в правосъдната система“, гласи коментар на „Правен свят“ по темата.", "date": "2018.06.21", "title": "Лозан пробва да отърве глобата, съди Сметната палата"}
{"url": "https://www.monitor.bg:443/bg/a/view/posledni-sme-v-es-po-raboteshti-ot-vkyshti-103313", "text": "България е на последно място в ЕС по дял на работещите от дома си хора за 2017 г. Данните на Евростат показват, че едва 0.3% от нашенците избират такъв тип заетост. Подобна е и ситуацията в Румъния 0.4%. Средната заетост за съюза на работещите от вкъщи остава 5%. Обикновено да работят от жилището си предпочитат холандците (13.7%). След тях се нареждат държавите Люксембург и Финландия съответно с 12.7% и 12.3%. Делът на служителите, които понякога работят от вкъщи, също расте стабилно през годините. През 2008 г. той е бил 7.7%, докато през изминалата е достигнал 9.6%. По-често жените избират да работят от вкъщи, това показва още проучването на Евростат. Въпреки това в Холандия и Дания положението е обратното. Влияние върху надомната работа оказва и възрастта, с напредването й все повече хора избират този тип заетост. Единствено в Люксембург и Холандия има висок процент на младежи, които предпочитат да бъдат заети от вкъщи. България се нарежда и в дъното на класацията на страните с временна трудова заетост, това каза генералният директор на Европейския синдикален институт към Европейската конфедерация на профсъюзите Филип Пуше по време на представяне на сравнителния анализ на трудовите тенденции в общността. Временната заетост била по-широко застъпена в богатите държави отколкото в бедните, защото във вторите дори и да работиш по 8 часа, то парите пак не стигали, стана ясно още. В Испания например почти никои под 30 г. нямал постоянен трудов договор. Заетостта на населението в съюза също нараснала, като за Швеция, Германия и Великобритания достигнала 75%. За сравнение в страната ни тя е 60%, т.е. разликата в трудовия пазар е 15%.  Въпреки покачването на заетостта, работните часове били по-малко в сравнение с тези преди световната криза, добави още Пуше. Това се дължало на факта, че все повече служители бивали наемани на непълен работен ден. 2 милиона европейци са готови да започнат работа, но се чувстват обезкуражения, стана ясно още по време на представения анализ. 500 хил. пък са тези, които нямат възможност да търсят, защото гледат възрастен човек или дете. Разликите в минималните заплати в държавите членки пък били огромни, като по-високи били в Източните страни. Анализът показва още, че колективните трудови договори са най-приложими във Франция (98%). В България, Румъния и Унгария покритието им е едва 20% , като най-често от тях се възползват учителите.", "date": "2018.06.21", "title": "Последни сме в ЕС по работещи от вкъщи"}
{"url": "https://www.monitor.bg:443/bg/a/view/rim-plashi-bruksel-s-bojkot-na-sreshtata-za-migrantite-103294", "text": "Твърде вероятно е премиерът на Италия Джузепе Конте да бойкотира предвидената за неделя в Брюксел среща на високо равнище на ЕС по въпроса за мигрантите. Заканата бе отправена от говорител на управляващата „антисистемна” коалиция на движението „Пет звезди” и партията „Лига”, след като в Рим получиха черновата на заключителния документ от форума. В него според запознати не било взето под внимание мнението на италианския кабинет за решаване на имиграционните проблеми на ЕС и това било вбесило както премиера, така и министрите му. Нещо повече – вицепремиерът и министър на външните работи Матео Салвини заяви пред журналисти, че ако интересите на Италия не бъдат зачетени на предстоящия в Брюксел форум, то страната може да зачеркне временно шенгенското споразумение и да наложи безпрецедентен контрол по границите си. В същото време верен на себе си и на обявената от кабинета политика за възпиране на мигрантския поток към Апенините, днес шефът на вътрешното ведомство пак заяви, че повече нито един кораб на неправителствена организация с пришълци на борда няма да влезе в италианско пристанище. След като преди десетина дни Салвини натири към Испания плавателния съд „Акуариус” с 629 души на борда, днес сутринта той „препрати” пък към Холандия натоварения покрай бреговете на Либия с 400 души пак НПО – кораб „Лайфлайн”. В същото време последователното поведение на вицепремиера и министър на вътрешните работи към мигрантите и обявеното завчера негово решение да погне и циганите мужде Алпите и Сицилия, напомпа неимоверно неговия рейтинг. В негова подкрепа се обявиха и цяла плеяда интелектуалци и хора на изкуството, като известният актьор Рикардо Скамарчо дори обяви Салвини за истински патриот, който мисли като мнозинството от сънародниците си. Явно разтревожени от италианското намерение за бойкот на срещата в неделя в Брюксел, привечер в Рим получиха обещания от канцлерския офис на Ангела Меркел в Берлин, че черновата с решенията на форума щяла да бъде основно преработена.", "date": "2018.06.21", "title": "Рим плаши Брюксел с бойкот на срещата за мигрантите"}
{"url": "https://www.monitor.bg:443/bg/a/view/maklaryn-dava-e20-mln-na-sezon-za-rikardo-103304", "text": "Отборът от Формула 1 \"Макарън\" иска да привлече в редиците си австралийския пилот Даниел Рикардо. Според изданието Sport Bild тимът му е предложил възнаграждение от 20 милиона евро на сезон. На този етап той отказа да подпише договор с настоящия си тим \"Ред Бул\" заради очакваните промени, които готвят новите собственици на Формула 1 от \"Либърти Медия\". И обяви, че ще го направи след като Люис Хамилтън преподпише с \"Мерцедес\". В \"Макларън\" търсят заместник на Фернандо Алонсо, който вече се оглежда за място в други състезания. Испанецът спечели с екипа на \"Тойота\" \"24-те часа на Льо Ман\", а намекна наскоро и че се кани да се пусне в сериите \"Индикар\" и да победи в легендарната надпревара \"500-те мили на Индианаполис\". \"Нашият Рикардо е хит на пазара в момента, каза главният съветник на \"Ред Бул\" Хелмут Марко. - от \"Макларън\" му предлагат все повече пари от седмица на седмица, но той чака Хамилтън да се договори с \"Мерцедес\".", "date": "2018.06.21", "title": "\"Макларън\" дава 20 млн. евро на сезон за Рикардо"}
{"url": "https://www.monitor.bg:443/bg/a/view/nejmar-se-zakani-da-popilee-kosta-rika-103295", "text": "Бразилия ще разгроми Коста Рика, за да се реваншира на феновете за равенството на старта срещу Швейцария. Това се закани звездата на „селесао“ Неймар преди втория сблъсък от група Е. Преди мачовете лидер в класирането е Сърбия с 3 точки, Бразилия и Швейцария имат по една, а на дъното без точки са костариканците. Неймар отнесе много критики за представянето си срещу „кръстоносците“, като обеща на феновете изразителна победа. „Чувствам се отлично и съм спокоен. Имам много големи очаквания за втория мач срещу Коста Рика. Ще работим здраво, а целта е не само да спечелим, а да го направим убедително. Искам да играем добър футбол и да зарадваме феновете“, закани се Неймар. В същото време треньорът на Бразилия Тите заяви, че ще продължи с практиката си да върти капитаните за различните мачове. Така срещу Коста Рика с лентата ще бъде защитникът Тиаго Силва. Както е ясно, спецът твърди, че когато различни играчи са капитани, така ще се развият по-добре лидерските им качества.", "date": "2018.06.21", "title": "Неймар се закани да попилее Коста Рика"}
{"url": "https://www.monitor.bg:443/bg/a/view/zabraniha-na-sautgejt-da-se-radva-sled-gol-103296", "text": "Селекционерът на английския национален тим Гарет Саутгейт се контузи по време на тренировка, след като „трите лъва“ започнаха с трудна победа срещу Тунис (2:1) участието си в група G на световното първенство по футбол в Русия. Саутгейт е извадил дясното си рамо по време на крос край базата на тима в Репино. След това треньорът е бил закаран в най-близката болница, придружен от един от лекарите на тима Роб Чакравети. „Лекарите ми забраниха да вдигам дясното си рамо и да се радвам при голове. Имах късмет, че разполагаме с лекари от световно ниво и сега всичко е наред. Получих прекрасни грижи от тях и съжалявам, че наруших плановете им. По-добре аз да се контузя, отколкото някой от играчите. Те бяха изненадани, когато се събрахме да дискутираме теми за предстоящия мач. Всички бяха учудени и ме питаха – “Какво си направил, човече?”, коментира Гарет Саутгейт преди мача на Англия срещу Панама.", "date": "2018.06.21", "title": "Забраниха на Саутгейт да се радва след гол"}
{"url": "https://www.monitor.bg:443/bg/a/view/trenior-na-iran-v-bolnica-sled-dramata-s-ispanija-103297", "text": "Испания победи драматично Иран с 1:0 и заедно с Португалия оглави група В с актив от 4 точки. Успехът над Иран обаче дойде изключително трудно и емоционално, като фаворитът спечели след късметлийски гол с рикошет на Диего Коста. Съдията също помогна на Испания, след като отмени чрез ВАР гол на Иран. Именно попадението на персите пък вкара в болница човек от треньорския щаб. Веднага след гола всички от скамейката нахлуха на терена в бурна радост. Секунди по-късно обаче съдията ги попари и не зачете заради засада гола. Емоциите около това явно са се оказали в повече на треньора, който е бил закаран в болница. Селекционерът на Иран Карлос Кейрош коментира инцидента, а освен това се закани играчите му да поднесат голямата изненада на турнира и в последния си мач да победят Португалия, което ще им осигури класиране за 1/8-финалите. Интересното е, че Кейрош е португалец, но това не му пречи да опита да потопи в сълзи родината си. „Дали съм притеснен от загубата? Не, повече се притесних за човек от треньорския щаб, защото той получи здравословни проблеми след решението на ВАР-а и трябваше да бъде приет в болница. Аз обаче искам да подчертая, че още не сме казали последната си дума на това световно първенство. Всички видяха, че можем да се противопоставим на фаворитите. Убеден съм, че в последния мач може да победим Португалия“, коментира Кейрош. В лагера на Испания пък не се впечатлиха от критиките за слаба игра. Селекционерът Фернандо Йеро защити отбора и заяви, че най-важното в този двубой е била победата. „Очаквано тежък мач. Не успяхме да влезем бързо в ритъм, а и съперникът игра много здраво. Световното е турнир, в който всеки може да сбърка и няма слаби отбори“, коментира треньорът на Испания. Известният с буйния си нрав Диего Коста пък се скара на ирански журналист след мача. Репортерът го попита защо е провокирал съперниковите играчи, на което Коста изригна: “Кой мач си гледал? Това беше през първото полувреме. Те ни провокираха, лежаха на терена. Гледай по-внимателно, не може да говориш така, само защото това е твоят национален отбор”, заяви Коста, който все пак призна, че е имал голям късмет при гола.", "date": "2018.06.21", "title": "Треньор на Иран в болница след драмата с Испания"}
{"url": "https://www.monitor.bg:443/bg/a/view/djokovich-ne-dade-shans-na-grigor-otstrani-go-v-dva-seta-103315", "text": "Григор Димитров приключи участието си на АТР 500 турнира на трева в Куинс. В двубой от втория кръг българинът отстъпи с 4:6, 1:6 пред бившия лидер в ранглистата Новак Джокович. Интрига в срещата имаше до осмия гейм на първия сет, след който сърбинът тотално взе контрол и пречупи шампиона от 2014 година за малко повече от час. Това беше осми двубой между двамата, като Джокович постигна победа №7. Следващият турнир, на Гришо ще участва и третият от „Големия шлем“ - „Уимбълдън“.", "date": "2018.06.21", "title": "Джокович не даде шанс на Григор, отстрани го в два сета"}
{"url": "https://www.monitor.bg:443/bg/a/view/sa-sht-s-naj-mnogo-restoranti-v-svetovnija-top-100-103298", "text": "Най-много ресторанти в световния топ 100 има в САЩ и те са 16, сочи публикуваната класация на британското издание Restaurant. Половината от тях са във финансовия център на щатите Ню Йорк. На второ място с 13 е Испания, като 3 от тях са в мегаполиса Барселона. Смятаната за световен лидер в кулинарията Франция е в класацията само с 6 заведения, като 5 от тях са в столицата Париж. Великобритания се отчита със същия брой, но на Острова всичките са Лондон. В Япония ресторантите от първата световна стотица са 5, колкото и в Германия, а са 4 в Италия. В Китай броят име същият, а 3 от тях са в Хонконг. 4 ресторанта от световния топ 100 има и в Бразилия. С по 3 са Мексико, Перу, Тайланд, Дания, Русия. С по едно-две заведения в класацията на британското издание са още Австралия, Чили, Сингапур, Австрия, Норвегия, Швейцария, ЮАР, Холандия, Аржентина, Белгия, Швеция, Южна Корея, Индия и Колумбия. На Балканите само 2 кръчми са в топ 100 - едната е в турския мегаполис Истанбул, другата - в Кобарид, Словения.", "date": "2018.06.21", "title": "САЩ с най-много ресторанти в световния топ 100"}
{"url": "https://www.monitor.bg:443/bg/a/view/4-godini-zatvor-za-ubitija-na-zebra-uchenik-103299", "text": "4 години затвор получи шофьорът, който уби 16-годишният ученик Костадин Джардов на пешеходна пътека край Атия. Делото приключи само в едно съдебно заседание, тъй като премина по съкратената процедура и признаване на вина от подсъдимия. Със сълзи, извинения и наведени глави започна процеса за убийството на ученика. Той загина на място, след като бе блъснат от джип, докато пресича пешеходната пътека край с. Атия. На подсъдимата скамейка в съда застана 54-годишният Кирил Георгиев, който е седял зад волана на мощното возило.  \"Искам справедливост\", изплака  през сълзи в залата на Окръжния съд в Бургас бащата на убитото момче, Апостол Джардов. Почерненият родител плака почти през цялото време. Седем месеца след загубата на единственото си дете, той за първи път се срещна лице в лице с шофьора-убиец. Кирил Георгиев влезе безмълвен и с наведена глава в съдебната зала. \"Не мога да върна нещата назад. Съболезнования, съжалявам. Трябваше да се съобразя с обстановката, подцених ситуацията\", каза пред съда Кирил Георгиев. По време на делото стана ясно, че Кирил е бил наказван 4 пъти за шофиране с превишена скорост. Костадин е пресякъл опасния път, като е  изминал 10 метра за 8 секунди, вървейки върху пешеходната пътека. Прокуратурата поиска наказание от 7 години лишаване от свобода, но адвокатът на бащата Апостол настоя наказанието да е 9 години. \"Подсъдимият е от Черноморец и трябва добре да познава пътя и да знае, че там има пешеходна пътека. Костадин беше радостта на баща си, единственото му дете\", подчерта защитникът пред магистратите, докато почерненият баща ридаеше.  Защитата на Кирил поиска съкратен съдебен процес и настояваше процесът да се гледа да е при закрити врата, но съдът не уважи молбата.  \"Кирил Георгиев е привлечен като обвиняем за това, че на 20.11.2017 г., при управление на моторно превозно средство на Главен път II - 9 в посока от Черноморец към Бургас, в района на кръстовището с пътя за село Атия и Военноморска база Бургас, нарушил правилата за движение по пътищата\", казаха от прокуратурата.  Подсъдимият е шофирал джипа - убиец с превишена скорост от 95 км/ч, при разрешени 60 км/ч в района на инцидента, известен още като \"отсечката на смъртта\", заради многото трагични инциденти. Шофьорът не е намалил приближавайки пешеходната пътека и изобщо не е натиснал спирачки.       ", "date": "2018.06.21", "title": "4 години затвор за убития на зебра ученик "}
{"url": "https://www.monitor.bg:443/bg/a/view/haskovo-shte-bori-navodnanija-s-vodna-pregrada-i-dronove-103284", "text": "С нова технология и дронове Хасково ще се бори с наводненията в региона. Тукашните пожарникари от вчера се сдобиха със съоръжението, наречено мобилна водна бариера. Т.нар. дига е произведена в Полша. Със защитното съоръжение са снабдени службите за борба с бедствията в Унгария и скандинавските държави. Защитното съоръжение ще бъде базирано предимно в района на Свиленград, където река Марица е най-пълноводна. По същия проект огнеборците в региона ще получат пикап с помпа за превоз и пълнене на бариерите. Освен това, ще бъдат доставени и два дрона за наблюдение от въздуха на застрашени от наводняване райони. \"10 метра от тази дига замества 700 чувала с пясък. По проект вече разполагаме със 100 такива водни мобилни бариери с обща дължина от километър\", коментира шефът на огнеборците в областта комисар Николай Вълчев. Всеки сегмент от съоръжението е с дължина 10 метра и побира по 3000 литра вода. Вътрешността на дигата е от еластично полиетиленово фолио, а външният ръкав е от издръжлива промазана материя. \"Новото съоръжение пести много човешки труд, а също след приключването на наводнение няма нужда от обеззаразяване на площта за разлика при вдигането на чувалите с пясък\", обясни още Вълчев.  ", "date": "2018.06.21", "title": "Хасково ще бори наводнания с водна преграда и дронове"}
{"url": "https://www.monitor.bg:443/bg/a/view/bashta-spasi-sina-si-pilot-ot-pojar-103303", "text": "Британският пилот в американските серии NASCAR Майк Джонс беше спасен от своя баща, след като катастрофира на състезанието в Южен Бостън, щата Вирджиния. Колата му се врязала в загражденията на пистата след сблъсък със съперник и веднага се запалила. Бащата на пилота Дин Джонс, който следял изявите на своя син от питстопа, излязъл веднага от загражденията и първи се хвърлил към пламтящата машина. Той извадил Майк от кабината и като се убедил, че е жив, активирал системата за гасене на пожар. Пристигналите пожарникари довършили останалото. В интервю за местните медии Дин уточнил, че колата била напълно унищожена от огъня, но важното е, че синът му не не пострадал. \"Нямах никакво време да се уплаша, защото трябваше да го извадя от колата, казва той пред RacingNews.co. - Аз съм преди всичко баща, който трябва да помогне на детето си. Никой не беше в състояние да ме спре да спася сина си.\" В крайна сметка Дин Джонс беше глобен затова, че излязъл на трасето без състезанието да е спряно.", "date": "2018.06.21", "title": "Баща спаси сина си пилот от пожар"}
{"url": "https://www.monitor.bg:443/bg/a/view/belijat-dom-se-vijda-s-kremyl-prez-uli-103300", "text": "Президентът на САЩ Доналд Тръмп може да се срещне с руския си колега Владимир Путин през юли, съобщи Блумбърг. Източници на агенцията твърдят, че срещата може да е на 11 юли преди форума на НАТО или след визитата на Тръмп във Великобритания на 13 юли. В същото време прессекретарят на руския президент потвърди, че американският президентски съветник по националната сигурност Джон Болтън ще посети Москва. \"Доколкото знаем, такова пътуване ще има. Засега това е всичко, което можем да кажем\", съобщи Дмитрий Песков в отговор на въпрос очаква ли се визита на Болтън в Русия. Визитата на Болтън ще е посветена на подготовката на вероятна среща между президента на САЩ Доналд Тръмп и руския държавен глава Владимир Путин, предаде Ройтерс. Миналата събота в. \"Вашингтон пост\" съобщи като се позова на \"високопоставен член на американското правителство и двама дипломати\", че президентът на САЩ Доналд Тръмп, както се очаква, ще се срещне с руския си колета Владимир Путин през юли в Европа. Тогава американският лидер ще е в Брюксел за участие в срещата на високо равнище на НАТО. На 10 юни Путин потвърди, че е готов да се срещне с Тръмп, щом САЩ бъдат готови за това. Засега Кремъл не коментира кога и къде може да е срещата между двамата президенти, но ако се вярва на публикации в западната преса вероятно става дума за Виена. В същото време на среща с привърженици Дълут, щата Минесота, Тръмп заяви, че неговата администрация желае да се разбира с Русия, макар че сега, когато Вашингтон въведе нови санкции срещу Москва, в Русия, по негово мнение, със сигурност биха предпочели изборите в САЩ да бяха спечелени от Хилари Клинтън.", "date": "2018.06.21", "title": " Белият дом се вижда с Кремъл през юли"}
{"url": "https://www.monitor.bg:443/bg/a/view/kontrolyt-na-gazovete-na-kolite-izcjalo-kym-mvr-103301", "text": "В новият закон за движение по пътищата е заложена идеята контролът за изправност и замърсяване на колите изцяло да премине към МВР, коментира пред журналисти главният секретар на ИА \"Автомобилна администрация\" (ИААА) Дамян Войновски. „В момента ние контролираме техническото състояние на обществения транспорт, докато МВР следи мръсните газове на леките автомобили. Имаме 16 лаборатории, оборудвани с газоанализатори, димомери, контролни везни, които можем да им предоставим“, коментира Войновски. В закона за пътните превозни средства е предвидено преди да се регистрира за първи път автомобила, да премине проверка на техническата изправност. Ако не е изправен, да не се регистрира. В момента може да бъде регистрирано, а след това да бъде спрян на пътя, са част от предложенията, за които „Монитор“ първи написа. „Относно дизеловите автомобили в София, изискванията в момента към тези двигатели не са особено високи по закон. Спирали сме автобуси, но те не се заменят, а когато бъдат отремонтирани, преминават технически преглед, ако отговарят на изискванията, се връщат на пътя“, допълни още главният секретар на бавшата ДАИ. На кръгла маса, организирана от национална асоциация \"Активни потребители\", експерти се обединиха, че е необходима промяна на данъчното облагане, така че да се стимулира закупуването на по-нови, а според тях и на по-екологични автомобили. Друга промяна, според специалистите, е свързана с т. нар. еко такса, която се плаща при първоначалната регистрация на автомобилите и фактически е потребителска такса за последващо събиране на превозните средства за рециклиране. Според присъстващите тя трябва да бъде заменена от действителна еко такса, средствата, от която да се събират в общините или от държавата и да се ползват за екологични цели. Мярка за намаляване на замърсяващите автомобили е да се въведе ефективен първоначален и последващ технически контрол, според участниците.  Асен Ненов от \"Активни потребители\" отбеляза, че при проучване на общата стойност на притежание на автомобил - от дизел до електромобил, са установили, че всяка инвестиция в по-ефективен автомобил би се изплатила или компенсирала от ниските експлоатационни разходи през целия живот на автомобила. Според организацията целите за ограничаване на емисиите от въглероден диоксид в ЕС би следвало да се увеличат за 2025 г. от 15 на 25 процента, а от 2030 г. - от 30 на 45 процента. Доц. Георги Милушев от Технически университет в София, представяйки добрите практики при използването на електромобили в градския транспорт, посочи, че енергийната ефективност на електрическите автомобили е 80 процента, тя е 25 - 30 процента при автомобили с бензинов двигател и около 35 - 40 процента при превозни средства с дизелов двигател. Председателят на Асоциацията на вносителите на автомобили Христо Христов посочи, че за да се ограничат старите автомобили в страната, трябва да се предприемат промени в Закона за местните данъци и такси. Той даде като пример, че в момента автомобил над 14 години практически не се облага, тъй като данъкът е около 16 лв. По думите му това е една от причините България да се превръща в гробница за стари автомобили. Няма друга държава с такова облагане, смята той. При промяна на закона е необходимо изискванията ни да се синхронизират с европейската практика и сред критериите да се включи еврокатегорията на автомобилите.", "date": "2018.06.21", "title": "Контролът на газовете на колите изцяло към МВР"}
{"url": "https://www.monitor.bg:443/bg/a/view/avstralija-shte-goni-divoto-sled-1-1-s-danija-103293", "text": "Дания и Австралия завършиха при 1:1 във втория двубой на двата тима от програмата на Мондиал 2018. В 7-ата минута Ериксен откри с чудесен шут от границата на наказателното поле, а в 37-ата Йединак от дузпа изравни. „Червения динамит“ търсеше победа, с която да обезпечи класирането напред, след като стартира с успех 1:0 над Перу, а Австралия гонеше първите си три точки след загубата с 1:2 от Франция. В крайна сметка равенството увеличи актива на датчаните на 4 точки, докато  Двубоят в Самара предложи приятен футбол, в който първото полувреме бе равностойно, а второто мина под диктовката на „кенгурата“. Още в петата минута Лекие се извиси над отбраната в бяло-червено, но топката прелетя над вратата. Две минути по-късно Йоргенсен пусна към Ериксен, който не остави никакви шансове на Райън за 1:0. Датският гол смути „кенгурата“, които показаха немощ в офанзивен план и през следващите десетина минути почти не поглеждаха към рамката на Шмайхел. В 22-ата минута Райън трябваше да внимава при коварен шут на Систо, но крилото на „Селта“ стреля право във вратаря. Последва активизиране на австралийците и в 36-ата минута Поулсен игра с ръка в наказателното поле пред Шмайхел. Първоначално това остана незабелязано за главния съдия Антонио Лаос, но с Зад топката застана Йединак, който оформи равенството 1:1. Това сложи край на рекорда на Шмайхел от 571 минути без допуснат гол. Второто полувреме започна двуостро и в 70-ата минута Мууй се размина на сантиметри от гола. Секунди по-късно Шмайхел улови шут на Рогич, а в 72-ата минута изстрел на Систо мина покрай рамката на Райън. В 89-ата минута силната игра на Австралия доведе до две нови положения пред Шмайхел, който първо отби изстрел отляво на резервата Арзани, а след това улови топката след нов противников удар. Така Австралия ще трябва да разчита на задължителна победа срещу Перу и успех на Франция над Дания в последните срещи.", "date": "2018.06.21", "title": "Австралия ще гони дивото след 1:1 с Дания"}
{"url": "https://www.monitor.bg:443/bg/a/view/zalichavat-21-turoperatora-103285", "text": "Министерството на туризма ще заличи 21 туроператора от Националния туристически регистър (НТР). Причината е, че компаниите не са представили задължителна застраховка „Отговорност на туроператора“, което е изрично условие за извършване на туроператорска дейност, съобщиха от Министерството на туризма. Фирмите, чиято регистрация ще бъде прекратена, са със седалище и адрес на управление в градовете София, Варна, Пловдив, Несебър, Поморие и с. Горна Малина. От туристическото министерство обясняват, че заличените дружества няма да бъдат премахнати от регистъра, но ще бъде отразена заповедта за заличаването им, като имената им са оцветени в червено. Така потребителите, при справка в регистъра ще получават информация дали туроператорът е коректен и извършва дейност, спазвайки закона. Задължително условие е регистрираният туроператор ежегодно да сключва договор за застраховка „Отговорност на туроператора“ с дружество по смисъла на Кодекса за застраховането и да я представи на министъра на туризма. След това тя се вписва и в Националния туристически регистър. Общо регистрираните туроператори и туристически агенти в Националния туристически регистър към момента са 3304, допълват от ведомството.", "date": "2018.06.21", "title": "Заличават 21 туроператора"}
{"url": "https://www.monitor.bg:443/bg/a/view/bakalin-prebi-do-smyrt-sestra-si-v-sozopol-103287", "text": "Бакалин преби до смърт родната си сестра. Поредната кървава трагедия се разигра в Созопол в дома на убиеца на ул. „Мусала“ № 35. Инцидентът е станал в понеделник, а ден по-късно 49-годишната Десислава е издъхнала в бургаската болница. 55-годишният й брат Борислав, известен с прякора Хлебаря е арестуван с прокурорско разпореждане за 72 часа, а държавното обвинение ще иска от съда налагане на постоянен арест.   Зверското убийство се случва само две седмици след случая в Айтос, при който рецидивиста Теньо уби по идентичен начин приятелката си. Созополският бияч е известен в града и с прозвището Боби Дебелия. Бакалинът и сестра му са от София, но той живеел повече от 20 години в Созопол, заедно със съпругата си. Семейството въртяло дребен частен бизнес и се издържали с хранителен магазин на партерния етаж в дома им. По негова покана, преди няколко месеца в градчето пристигнала сестра му Десислава, която била безработна и страдала от цироза на черния дроб, получена след дълги години злоупотреба с алкохол. Боби уговорил сестра си да му помага в семейния бизнес, дал й и подслон в къщата си. Поставил й обаче условие да спре да пиянства. В злополучния понеделник Борислав отворил магазина в около 9 часа сутринта и повикал сестра си по телефона. Минути по-късно тя се появила пияна като кирка. Бакалинът побеснял и започнал да й крещи. \"Защо пак си пияна, рано сутринта е, а ти не можеш да стоиш на краката си. Как ще работиш с клиенти\", викал Хлебаря като обезумял. Двамата се скарали, а той се нахвърлил върху нея с юмруци и ритници. \"Побоят е бил жесток, нещо страшно. Пребивал я е в продължение на цял час, буквално докато мърда\", разказаха запознати със случая.  Десислава е изпаднала в безсъзнание и е откарана с линейка в бургаската болница в тежко състояние и с опасност за живота. Ден по-късно тя е издъхнала от тежки вътрешни наранявания. От жестоките удари тя е получила разкъсване на черния дроб и жлъчния мехур, както и вътрешен кръвоизлив.  Срещу Борислав е повдигнато обвинение в причиняване на смърт по непредпазливост. Очаква се Окръжният съд да реши дали да го остави за постоянно зад решетките. Ако бъде признат за виновен, той може да получи от 3 до 12 години затвор, коментираха запознати. Съпругата на Борислав е била в дома си по време на побоя, но твърди че не е видяла и чула нищо.  Заради диагностицираната цироза, Десислава била пенсионирана по болест. Въпреки, че живее едва от няколко месеца в Созопол, хората в градчето я познават. Твърдят, че била много лъчезарна и дружелюбна, но имала тежък проблем с алкохола. \"Сядаше да пие от сутринта, а понякога сливаше дните и нощите в запой. Перманентно беше пияна и заради алкохолната й зависимост с брат си непрестанно се караха\", потвърдиха съседите им.", "date": "2018.06.21", "title": "Бакалин преби до смърт сестра си в Созопол"}
{"url": "https://www.monitor.bg:443/bg/a/view/5-godini-zatvor-pri-strog-rejim-za-recidivist-s-22-prisydi-103282", "text": "29-годишният Д.С. ще търпи наказание 5 години лишаване от свобода при строг режим, след като бе признат за виновен от състав на Варненския окръжен съд. Срещу него има две обвинения от Окръжната прокуратура във Варна - за кражба на 6 мобилни телефона от варненско училище и за грабеж на чужди движими вещи на негов познат от затвора. И двете престъпления Д.С. извършил в срока на условно предсрочното му освобождаване от затвора по присъда за друго деяние. Подсъдимият има зад гърба си 22 отделни присъди, по които е бил осъждан ефективно за различни срокове. В съдебно заседание и при условията на съкратено съдебно следствие Варненският окръжен съд му наложи наказание 5 години лишаване от свобода за грабежа и 3 години - за кражбата, като определи 29-годишният подсъдим да изтърпи по-тежкото от двете наказания. Съдът е потвърдил и взетата още на 15 ноември м.г. постоянна мярка за неотклонение „Задържане под стража“. На 11 ноември 2017 г. той се видял с негов познат от затвора. Качил се в автомобила му и когато мъжът паркирал колата си в района на жп-гарата във Варна, препречил пътя му, нанесъл му няколко удара и издърпал чантичката му, след което избягал.Отнетите със сила при грабежа пари, мобилен телефон, автомобилен ключ и флаш-памет, са на стойност 345 лева. Два дни след грабежа, представляващ опасен рецидив, Д.С. влязъл в класна стая на варненско училище. Качил се на третия етаж, възползвал се от отсъствието на децата, които имали час във физкултурния салон, претърсил раниците им и прибрал 6 мобилни телефона на сума от 722 лева. И това деяние е извършено в условията на опасен рецидив. На 14 ноември 2017 г. Д.С. бил установен от служител на полицията и задържан, тъй като бил обявен на издирване след престъпленията, по които било образувано настоящото производство. Присъдата на Варненския окръжен съд подлежи на обжалване пред Апелативния съд.", "date": "2018.06.21", "title": "5 години затвор при строг режим за рецидивист с 22 присъди  "}
{"url": "https://www.monitor.bg:443/bg/a/view/fibank-provede-obshto-sybranie-na-akcionerite-103289", "text": "На 21 юни 2018 г. в “София Хотел Балкан” се проведе редовно Общо събрание на акционерите на Fibank (Първа инвестиционна банка). На събранието присъстваха: Неделчо Неделчев - Главен изпълнителен директор (CEO) на банката, Светозар Попов - Главен директор Риск (CRO), Севдалина Василева - Главен директор ритейл (CRBO), Чавдар Златев – Главен директор Корпоративно банкиране (CCBO) и Живко Тодоров - Главен финансов директор (CFO). Ръководството на Fibank представи пред присъстващите акционери доклад за дейността и финансовите резултати на банката за 2017 г. Общият размер на активите на Първа инвестиционна банка възлиза на 8,9 млрд. лв. Нетният доход от такси и комисиони нараства с 10,8% спрямо предходната година. За 2017 г. нетните приходи от търговски операции отчитат ръст от 10%. ПИБ увеличава пазарните си позиции в банкирането на дребно и кредитирането на МСП, като се повишава и тежестта им в кредитния й портфейл. Балансовият собствен капитал на Първа инвестиционна банка също се увеличава с 10,6%. Базовият собствен капитал от първи ред (CET1) запазва темповете си на нарастване и достига 12,87%. Ръст се регистрира и по отношение на капитала от първи ред до 15,87% и общата капиталова база до 15.89%. Акционерите гласуваха реализираната нетна печалба от 92 млн. лв. за 2017 г. да бъде капитализирана, което допълнително ще увеличи капиталовата позиция на банката и ще осигури база за допълнителен растеж. С това решение капиталовите показатели се очаква да надминат 13,5% за базов собствен капитал от първи ред и 16,5% за обща капиталова база на консолидирана основа. Общото събрание на акционерите на банката избра „БДО България“ ООД и „МАЗАРС“ ООД за одиторски дружества за 2018 г. Досегашният директор на „Вътрешен одит“ – Ралица Богоева, вече заема позицията Главен директор Информационни технологии и операции. Позицията директор на дирекция „Вътрешен одит“ ще бъде заета от г-н Пламен Димитров, който притежава над 15 години професионален опит.", "date": "2018.06.21", "title": "Fibank проведе Общо събрание на акционерите"}
{"url": "https://www.monitor.bg:443/bg/a/view/otkrivat-tehnologichen-centyr-za-deca-v-stolicata-galeri-ja-103286", "text": "На 23 юни в София Тех Парк отваря врати TechnoMagicLand - интерактивен технологичен център за деца и младежи, където ученици, преподаватели и родители ще имат възможност да опознаят науката и технологиите отблизо и да си отговорят на тези и още много въпроси. За разлика от традиционните музеи, на територията на центъра се залага на двата най-модерни подхода в съвременното образование - учене чрез правене и учене чрез забавление. На над 1300 кв.м площ са разположени близо 40 интерактивни и познавателни експеримента от областта на природните науки, математиката и информационните технологии - т.нар. STEM области, които подготвят днешните деца за професиите на бъдещето. Въпреки че е подходящ и за възрастни, TechnoMagicLand е територия за децата - чрез собствените си усилия те ще разгадават загадките на физиката, математиката, химията, компютрите и изкуствения интелект, ще придобиват нови знания и ще виждат как на практика работи науката. TechnoMagicLand е проект на една от българска софтуерна компания и се осъществява в партньорство със „София Тех Парк“ АД. Инвестицията за експериментите до момента надвишава 750 хил. лева. В устава на съвместното дружество е заложено то да реинвестира печалбата си, ако има такава, а всяка година 30% от експонатите ще бъдат подменяни. Особено популярни сред първите гости на парка - деца и ученици на възраст от 7 до 14+ години, се оказаха експериментите с гигантски сапунени мехури, виртуалната реалност и единствена в София зона с криви огледала. Акцентът в обаче са експонатите, които дават на посетителите възможност да се запознаят с основни природни закони като сили на триене, магнетизъм, смесване на цветовете, оптични илюзии и др., както и с технологичния напредък от последните години чрез 3D сканиране и принтиране, програмиране на роботи и изкуствен интелект, дигитализиране на звук, сглобяване на компютър. Центърът е свободна селфи зона, така че представителите на дигиталното поколение да се чувстват у дома си и да споделят емоцията с приятелите си. „София Тех Парк е зона за развитие на стартиращия бизнес, за разработване на нови научни постижения и за синергия между тези два фактора в иновационната ни екосистема, но вече се превръща и в място, където бъдещите учени и млади предприемачи ще се обучават чрез забавни и интересни експерименти. Създаването на TechnoMagicLand е част от дейностите по изпълнението на втората фаза на проекта за Научно-технологичен парк и се радваме, че го реализираме в партньорство с „ТехноЛогика“. Надяваме се към нас да се присъединят още съмишленици, които биха искали да допринесат за каузата на TechnoMagicLand и неговото развитие“, коментира изпълнителният директор на „София Тех Парк“ АД Тодор Младенов. Придвижването и активирането на експонатите в TechnoMagicLand става чрез специални гривни, които след посещението могат да бъдат закупени от посетителите. С нарастването на броя спечелени точки на любопитковците пък всеки от тях може да се изкачи на по-високо ниво - “Търсач”, “Откривател” или “Магьосник”. Центърът ще работи от 10 до 19 ч. всеки ден от седмицата без понеделник. Цените на билетите са 4 лева за деца до 14 години и 7 лева за всеки над тази възраст. Предвидени са и билети за групови посещения, като гостуванията на училищни класове са още по-достъпни.", "date": "2018.06.21", "title": "Откриват технологичен център за деца в столицата (ГАЛЕРИЯ)"}
{"url": "https://www.monitor.bg:443/bg/a/view/slaj-uhajva-kitaj-s-nevyzmojno-bjagstvo-2-103272", "text": "Силвестър Сталоун е от актьорите, които веднъж влезли в екшън филм дават 90% гаранция за създаването на цял франчайз. Именно на този факт ставаме свидетели и в „Невъзможно бягство: Хадес“ - вторият филм от едноименната поредица, която – ако трябва да бъдем максимално честни – не е дотам необходима на големия екран. Лентата се завърта по родните кина от утре. Но ако от сега преглъщате в нетърпение да изгледате следващия култов високоадреналинен филм с участието на икона от ранга на Слай, ще останете силно разочаровани. Причината – участието на носителя на „Златен глобус“ е сведено до минимум. С бюджет от 54 милиона долара, първата част на „Невъзможно бягство“ не успя да си завоюва необходимия успех в американския боксофис. Лентата, за сметка на това, се превърна в истински хит в Китай. И така, в резултат на добро планиране, продуцентите от Lionsgate и режисьорът Стивън С. Милър таргетират именно източния пазар с новия си продукт. Така, в главната роля в „Хадес“ се озовава „в ръцете“ на китайския актьор, певец и модел Хуанг Ксяоминг. 40-годишната звезда се справя повече от прилично с ролята си. Въпреки това не може да компенсира намаленото екранно време на Слай от една страна, и пълното отсъствие на Арнолд Шварценегер, който се включи убедително в първата част на франчайза, от друга. Накратко, сюжетът ни връща към живота на Рей Бреслин (Сталоун) няколко години след паметното измъкване от непристъпния затвор „Гробницата“. Сега той е шеф на охранителна компания, но действието далеч не гравитира около него. В центъра на събитията попада колегата му Шу (Ксяоминг), който е отвлечен и заключен зад стените на високотехнологичен лабиринт на ужасите, известен като „Хадес“. И докато той оцелява в затвора, провокиращ пленниците да се бият като зверове помежду си, Бреслинг организира следващото „невъзможно бягство“ с помощта на нови съмишленици, изиграни от Джеси Меткалф, Дейв Батиста и Джейми Кинг. Някъде там, за цвят, на големия екран се появяват и музикантите 50 Cent и басистът на Fall Out Boy Пийт Уенц. И макар любовта на Слай към франчайзите да предизвиква понякога прозявка в киносалона, българските фенове на екшъна вече вдигат наздравици в името на „Непобедимите 4“ и „Рамбо 5“. Причината – и двете ленти ще бъдат заснети още тази година на наш терен. Сталоун се очаква да се приземи в София съвсем скоро, за да скочи отново в кожата на Барни Рос от „Непобедимите“. Наесен пък звездата ще застане пред камерата и за другото продължение.", "date": "2018.06.21", "title": "Слай ухажва Китай с „Невъзможно бягство 2“"}
{"url": "https://www.monitor.bg:443/bg/a/view/motoobikolka-zatvarja-poetapno-dvijenieto-v-rajona-na-pamporovo-103290", "text": "В събота, 23 юни, от 10 до 12 ч. поетапно ще се ограничава движението в района на курорта Пампорово и прохода „Превала“ за провеждане на мотообиколка, съобщават от Агенция “Пътна инфраструктура”. По време на мотообиколката движението на моторните превозни средства ще бъде пускано поетапно по маршрута: Автогара „Пампорово“ - село Стойките (път III-864) - проход „Превала“ в посока град Смолян, до кръстовището между път III-866 и път III-8641 - Панорамен път - Автогара „Пампорово“. Трафикът ще се регулира от екипи на „Пътна полиция“. Колоната от мотоциклетисти ще се води от пилотен автомобил. В ограничените за движение участъци ще бъде осигурен достъп, при необходимост, за автомобилите със специален режим на движение като линейки, пожарна и др.", "date": "2018.06.21", "title": "Мотообиколка затваря поетапно движението в района на Пампорово"}
{"url": "https://www.monitor.bg:443/bg/a/view/evropa-prikotkva-afrika-da-udyrja-migrantite-103292", "text": "Европейската комисия предложи граничната служба на ЕС, известна доскоро като Фронтекс, да прерасне в европейска гранична полиция, съобщи БТА. Предложението бе представено на пресконференция от еврокомисаря по миграцията Димитрис Аврамопулос. Той отбеляза, че това е един от въпросите, чието обсъждане предстои на срещата в неделя между няколко държави от ЕС, посветена на миграционната криза. Аврамопулос уточни, че на тази среща Еврокомисарят коментира, че въпросите около миграцията поставят под въпрос съществуването на Шенген и на ЕС. По неговите думи постигнатото в последните десетилетия е под заплаха, а едностранните действия не са отговор и могат да го унищожат. Аврамопулос съобщи, че ЕС води преговори с държавите от Северна Африка да приемат мигрантите, отправили се с кораб към Европа. По неговите думи северноафриканските държави изразяват ясна готовност да сътрудничат. Еврокомисарят отказа да посочи дори една африканска страна, която е готова да приеме обратно мигрантите, докато молбите им за убежище в ЕС бъдат оценени. Дума не може да става за обособяване в Европа на затвор за мигранти като Гуантанамо, против съм, заяви Аврамопулос. Той настоя, че в африканските преходни миграционни центрове ще бъдат установявани подлежащите на закрила и ще се предлага по родните им места на икономическите мигранти. Еврокомисарят отбеляза, че африканските страни от Магреба ще получават помощ от ЕС за охрана на границите. Аврамопулос отбеляза, че засега европейският фонд за Африка отчита недостиг от над един милиард евро и призова на предстоящото заседание на Европейския съвет следващата седмица да бъде постигнато решение. Той добави, че държавите от ЕС, които решат доброволно да участват в разселването на мигранти, ще получат пари в замяна. Еврокомисарят отново призова за бързо и пълно изпълнение на решенията за връщането на мигранти, за които е постановено, че нямат право на закрила в ЕС. Той подкрепи продължаването на споразумението с Турция, за което са необходими още три милиарда евро. Миграционната ни политика трябва да остане изградена на европейските ценности - съпричастност, отговорност и уважение към човешкото достойнство. Не трябва да се обвиняваме взаимно и да пресичаме черти, от които няма връщане назад, призова Аврамопулос. По неговите думи вътрешните гранични проверки в Шенген Насърчен съм от това, че миграцията отново е във водещите заглавия. Това означава, че нараства политическата воля за намиране на решения. Миграцията ще остане въпрос за дълги години, каза Аврамопулос. Ден преди това председателят на ЕК Жан-Клод Юнкер заяви, че на предстоящата в неделя среща на няколко страни от ЕС ще присъстват \"заинтересованите\" за намирането на европейско решение. В Туитър той изброи няколко държавни и правителствени ръководители, а по-късно добави, че могат да се присъединят и други. Говорителят отказа да потвърди, ограничи или разшири списъка с участниците с обяснението, че \"това е процес в развитие\". Той не можа да потвърди дали на неделната среща ще бъде приет заключителен документ, но не отхвърли съдържанието на разпространявана в медиите чернова. Юнкер предупреди, че след срещата няма да има пресконференция. Според разпространения текст на черновата се предвижда ЕС да заяви, че ще \"организира\" лагери за мигранти Предвижда се държавите по външните европейски граници да бъдат подпомогнати за връщането на незаконните мигранти политически, финансово и с експерти. До 2020 г. се предлага обособяването на европейска гранична полиция с 10 000 служители. Изразено е намерение с идването им в ЕС мигрантите да бъдат въдворявани в центрове, където да изчакват решенията по молбите им за закрила, за да се избегне възможността те да предприемат самоволни пътувания. На мигрантите ще бъде наложено задължението да не напускат страната, в която са пристигнали, а ако те не се подчинят, ще бъдат наказвани. Междувременно германската канцлерка Ангела Меркел, чието правителство преживява сериозна криза по въпроса за политиката към пристигащите мигранти, посети Йордания, а след това отиде в Ливан - в тези две държави има най-много сирийски бежанци след Турция (Германия е на четвърто място). Очаква се Меркел да се присъедини към лидерите на Австрия, Белгия, България, Франция, Гърция, Италия, Малта, Холандия и Испания за неофициални разговори в централата на Европейската комисия в Брюксел. По данни на агенцията на ООН за бежанците около 40 000 души са пристигнали в Европа по море от началото на тази година. Това е от влезлите за същия период на 2017 г. Но макар че броят на новопристигащите спада, единството на 28-членния съюз се разкъсва от криза на доверие. Според Еврокомисията срещата в неделя, само дни преди редовната среща на върха на ЕС на 28-29 юни, има за цел да \"намери европейски решения\" на предизвикателството на мигрантите\". Меркел иска да се постигне общо за ЕС споразумение как да се процедира с мигрантите, за да се избегне хаосът на големия имигрантски наплив през 2015 г. Австрийският канцлер Себастиан Курц, чиято страна поема ротационното председателство на ЕС от 1 юли, каза, че срещата \"не е за германската вътрешна политика, а за отдавна закъсняло решение на миграционния въпрос\". Според него на срещата ще се обсъждат въпроси като \"как защитаваме външните граници на ЕС, как предотвратяваме мигрантските вълни към Централна Европа\".", "date": "2018.06.21", "title": "Европа прикотква Африка да удържа мигрантите"}
{"url": "https://www.monitor.bg:443/bg/a/view/zakrivame-bg-predsedatelstvoto-s-koncert-na-otkrito-pred-ndk-103288", "text": "С концерт на открито пред НДК ще бъде закрито символично БГ председателството на ЕС.Това ще стане на 1 юли, когато Австрия вече е поела ротационното председателство на Съюза, а посланието е да бъде продължен един от основните приоритети – интеграцията на Западните Балкани. Именно затова и концертът ще е под наслов „Музиката на Западните Балкани”, съобщиха от Националния дворец на културата (НДК). Самото събитие ще се проведе в парка до двореца на културата, на новата открита сцена. Достъпът ще е безплатен. На сцената ще се изяви формацията Western Balkans Band BG, създадена от музиканта Теодосий Спасов. Самата формация включва музиканти от страните от Западните Балкани - Васил Хаджиманов от Сърбия, барабанисктът Амар Чешляр от Босна и Херцеговина, вокалът Йелена Йовович от Черна гора, бас китарата Дритан Хекурани, от Албания и Сашо Гигов – Гиш, перкусии от Македония. Преди нея на сцената ще се качат музикантите от Спектрум и 4th Edition. Организатори на събитието са културното министерство, ресорното министерство на БГ председателство със съдействието на НДК. Междувременно на 27 юни солисти от Австрия и най-големите национални оркестри се събират в Зала 1 на НДК за изпълнението на “Симфония на хилядата” на Густав Малер, а Софийската филхармония ще обедини повече от 400 музиканти от 6 състава. Софийската филхармония като организатор на концерта отправя покана към Симфоничния оркестър на БНР да се присъедини към мащабното събитие. По този начин в изпълнението на инструменталната част ще се включат 140 филхармоници. Внушително ще е присътвието на вокални състави – 100 деца, 150 певци смесен хор и 8 солиста. В продукцията участват Националният филхармоничен хор „Светослав Обретенов” и детският филхармоничен хор с диригент Славил Димитров, Детският радиохор с диригент Венеция Караманова и смесеният хор на БНР с диригент Любомира Александрова.  ", "date": "2018.06.21", "title": "Закриваме БГ председателството с концерт пред НДК"}
{"url": "https://www.monitor.bg:443/bg/a/view/zadkulisieto-s-akcija-3-v-1-udrja-peevski-monitor-i-ek-s-buhalkata-si-bivol-103291", "text": "Троен удар едновременно по издателя ни и депутат Делян Пеевски, в. \"Монитор\" и представители на ЕК пробва да направи задкулисието у нас. За целта размаха една от основните си медии бухалки - \"Бивол\", но единственото, което успя да постигне, е за пореден път да покаже задкулисните обвързаности между медиите от Фабриката за фалшиви новини на олигархията. Видна част от машината за клевети е именно този сайт, чиято собственост и финансиране са замъглени от офшорка. В същото време негов съиздател е  . Главният редактор на \"Бивол\" Атанас Чобанов пък е обвинен във Франция за клевета, като отделно поредица от разследвания -  и на  , го поставиха в епицентъра на скандали за източване на тамошната държава и хазна. Този път поводът за задействане на бухалката \"Бивол\" не само срещу издателя ни и \"Монитор\", а и срещу представители на ЕК, е   Димитрис Аврамопулос, дадено в началото на годината за утвърдения в национален мащаб български ежедневник. В него Аврамопулос отговори на важни за обществото ни въпроси като например кога се очаква да влезем в Шенген, а самото интервю е едно от малкото, дадени за български медии от европейски комисари - ясен белег за качествената журналистика, предоставяна от \"Монитор\" на читателите му. Именно това вбеси задкулисието, което още в деня на публикуването впрегна основна част от троловете си и бухалките си, за да очернят и вестника, и ЕК в безпрецедентна акция за натиск над Брюксел. Тогава  , но след разобличаването на медията и \"перото й\" и   в цензура, задминаваща дори комунистическите политкомисари, задкулисието е сменило рупора си с \"Бивол\". Така медията, ръководена от уличения в рекет Йорданов и живеещия на гърба на френската хазна Чобанов, развива конспиративна теория, че едва ли не шефът на представителството на ЕК у нас Огнян Златев и пресаташето му Никола Миладинов работели за нас и издателя ни. Като \"доказателство\" представят и кореспонденцията, съпътствала интервюто, \"изискана\" от \"Бивол\" преди месеци, още когато впрочем   очерняща атака - предупреждение, получило  своето потвърждение днес. Ироничното в случая е, че самата кореспонденция разбива на пух и прах поредната акция на \"Бивол\", като показва, че представителството на ЕК само е предало (какъвто е и нормалният ред) молбата ни за интервю, а решението то да бъде дадено е на кабинета на еврокомисар Аврамопулос - решение, което само показва уважението, с което се ползва вестникът в Брюксел. Факт, който явно олигарсите и медиите им от Фабриката за фалшиви новини не могат да преглътнат.", "date": "2018.06.21", "title": "Задкулисието с акция 3 в 1, удря Пеевски, \"Монитор\" и ЕК с бухалката си \"Бивол\""}
{"url": "https://www.monitor.bg:443/bg/a/view/prognozirat-nad-6-000-000-t-pshenica-v-kraja-na-jytvata-103274", "text": "Над 6 млн т пшеница очаква от тазгодишната реколта министърът на земеделието и храните Румен Порожанов, който зажъна с комбайн „Клаас“ масив край сливенското село Желю войвода. По данните на ведомството над 88 на сто от посевите на площ от 11,5 млн дка били в добро състояние. Сходни били и прогнозите на рапицата, засята на 1,8 млн дка. Изкупните цени в момента са малко под 300 лв. за тон, фючърсите сключени за септември – над 350 лв. за тон, а тези за декември се очаква да бъдат още по – високи.  „Тази година ще бъде добра за зърнопроизводителите на фона на високото качество на българската пшеница, а и заради лошите климатични условия в Украйна и Русия, които са основен производител“, коментира министърът.Само   29 заявления от овощари за напълно пропаднали от сланите и градушките площи били постъпили  до сега в МЗХ, предстояло заявителите да получат обезщетения. Според министъра засегнатите, там където продукцията е оцеляла, предпочитат да се възползват от обвързаните плащания, вместо да получат като компенсация за щетите 80% от направените за градините разходи. На 26 юни в София ще се състои среща, на която ще бъдат обсъдени стратегическият план и субсидираността, която трябва да има всяка една държава – член на ЕС в този стратегически план.В дневния ред са и обвързаните плащания в овощарството и животновъдството. „Всяка година България заделя 200 млн. лв за директни плащания – 80 млн. лв за овощарите и 120 млн. лв за животновъдството“,коментира Порожанов и прогнозира сериозен дебат относно предложението субсидиите на бъдат намалени с 3 на сто от 13 на 10 % . В момента предложението е за намаляване на субсидиите от 13 на 10% , но там ще се води сериозен дебат.По думите му поисканото от земеделците ще бъде предложено и от правителството. На официалното зажънване край село Желю войвода беше и председателят на постоянната парламентарна комисия по земеделие и гори Десислава Танева.", "date": "2018.06.21", "title": "Чакаме над 6 000 000 тона пшеница в края на жътвата"}
{"url": "https://www.monitor.bg:443/bg/a/view/pravjat-festival-na-festivalite-kraj-brega-na-reka-sivek-103279", "text": "Уникален по своя характер „Фестивал на фестивалите“ стартира в етнографския музей на открито „Етъра“, в него ще вземат участие 19 организации, работещи за популяризирането на здравословно хранене и свързани с народния бит ястия и напитки. Край брега на река Сивек  на 23 юни, в самото навечерие на празника Еньовден гостите на музея ще могат да опитат вкусотии от почти всички етнографски области. Сред очакваните да покажат уменията на кулинарите са организаторите на фестивалите , посветени на динята в село Никюп; на ореха в Голямо Дряново; на райската ябълка от Хрищени; на тиквата от Севлиево и др.Специални покани са изпратени в плевенското село Асен, където се провежда международен фест под мотото „Банатски вкусотии“ и пазарджишкото Бъта, прочуто с шарената си сол. Не са забравени и любителите на скоросмъртницата, своето производство ще представят 160-те жители на дряновското село Ганчовец, които от няколко години събират гости от близо и далеко под логото „Ракия – магия“. Ракиджийският купон там върви под акомпанимента на рок –изпълнения, припомнят вече пробвали атмосферата край казана. ", "date": "2018.06.21", "title": "Правят „Фестивал на фестивалите” край брега на река Сивек"}
{"url": "https://www.monitor.bg:443/bg/a/view/banket-za-novorodeno-zavyrshi-s-kyrvava-banja-103277", "text": "С кървава баня, при която с различни наранявания в старозагорската и казанлъшката болници са приети за лечение трима души, а други трима са се отървали само цицини, е приключил банкет по повод раждане на първо дете в павелбанското село Манолово. Над 70 души са участвали в почерпушката за първата дъщеричка на 30-годишния Бънди. Щастливият татко довел жив оркестър да весели рода му още от обяд на 20 юни. Над 50 каси била били сложени за изстудяване, за всеки от гостите имало и по половинка ракия. Скандалът тръгнал от забележка към бременна жена, че е запалила цигара, коментира кметът на селото Мурад Ахмед. Отправилият забележката Ахмед Яшар дошъл от Карлово, за да поздрави братовчеда си за дългоочакваната първа рожба. Човекът е приет по спешност в клиниката по неврохирургия при УМБАЛ „Проф. д-р Стоян Киркович“ в Града на липите, където му е направена черепно-мозъчна операция, но опасността за живота не е отминала. Ударът е бил нанесен с мотика, която е намерена и иззета при огледа след пристигането на униформени полицаи по сигнал на телефон 112. В МБАЛ „Д-р Христо Стамболски“ – Казанлък  са 33-годишен с комоцио и 20-годишен с прободна рана в лявата ръка. Освен мотиката със следи от кръв по тях са иззети тояги, коса и две вили. Особено агресивна е била 20-годишна жена . Побоят е тръгнал към 18,30 часа, сигналът до РУ „Полиция“ – Казанлък е приет десетина минути по-късно и към селото се отправили два патрулни автомобила.  В момента в махалата има полицай, който се опитва да укроти участниците в мелето, коментира кметът Мурад Ахмед, който е категоричен че скандалът не е на етническа, а на чисто битова основа. Близо 200 са обитателите на ромската махала в Манолово, където по постоянен адрес се водят към 650 души. В РУ – Казанлък е образувано досъдебно производство за извършено престъпление по чл.129, ал. 2 от НК, участниците в търкала са уведомени да не напускат селото.", "date": "2018.06.21", "title": "Банкет за новородено завърши с кървава баня"}
{"url": "https://www.monitor.bg:443/bg/a/view/izbraha-varna-za-evropejski-grad-na-sporta-2019-103281", "text": "„Получихме потвърждение, че Варна е избрана за Европейски град на спорта през 2019 година. Титлата ще ни бъде връчено официално на 4 декември в Брюксел. Втората добра новина е, че догодина отново ще бъдем столица на ветрилата. Международната ветроходна регата „Толшипс“ ще стартира от нашия град“, съобщи кметът Иван Портних. Миналата седмица Варна бе посетена от експерти от Асоциацията на европейските столици и градове на спорта (ACES EUROPE ), които оцениха кандидатурата ни за Европейски град на спорта с 84,5 точки от 100 възможни. Делегацията, водена от Хуго Алонсо - генерален секретар на ACES, заедно с Лукас Ворел, Виченцо Лупатели, Франсоа Ноел и Анатоли Илиев, обиколиха различни спортни съоръжения във Варна, след което изгледаха специалната презентация, представяща възможностите и приоритетите на града в областта на спорта и активния начин на живот. На финала на срещата Хуго Алонсо обяви, че той и колегите му са останали очаровани от видяното във Варна. Преди ден бе получено официално писмо от ACES EUROPE до Община Варна, в което се казва: „Поздравления за наградата! Вашият град наистина е добър пример за спорт във всички области, свързани със здравето, интеграцията, образованието и уважението, които са основните наши цели“.    ", "date": "2018.06.21", "title": "Избраха Варна за Европейски град на спорта‘2019"}
{"url": "https://www.monitor.bg:443/bg/a/view/bylgarija-startira-s-3-0-sreshtu-avstralija-v-peru-103275", "text": "Волейболистките от националния отбор на България започнаха с категорично 3:0 (11, 16, 15) над тима на Австралия участието си на междуконтиненталния турнира \"Чалъндж\" в Перу. Те надиграха австралийките само за 74 минути пред 300 зрители в 6-хилядната зала \"Едуардо Дибос Колизеум\" в столицата Лима на старта в група В. С този успех националките ни дадоха сериозна заявка за класиране на полуфиналите. Утре нашите почиват, а в групата играят отборите на Пуерто Рико и Австралия. Решаващият мач за българките е в събота, когато те излизат срещу доста по-силния и обигран тим на Пуерто Рико около 1.00 ч. през нощта наше време. След изиграване на срещите от групите първите два отбора от всяка ще играят \"на кръст\" на полуфиналите. Победителите се срещат в двубоя за носител на купата \"Чалъндж\", която осигурява място в далеч по-престижния световен турнир за Волейболната лига на нациите. Победените пък играят за третото място. В мача с Австралия българките доминираха по всички точконосни елементи и диктуваха играта. Само през втория гейм австралийките оказаха по-сериозна съпротива, като се доближиха на 2 точки от националките ни при 13:15. Силите им обаче не стигнаха за обрат. Статистиката показа 35:21 точки от атака за България, 10:3 от блокада, 6:4 аса и 24:14 точки от грешки на противника. Най-резултатна за отбора ни беше капитанката Христина Русева с 13 точки (1 блок, 2 аса, 67% ефективност в атака). Гергана Димитрова направи 9 т. (1 блок, 1 ас), толкова записа и Мария Каракашева (1 блок, 1 ас). За Австралия със 7 точки отличничката беше Ребека Рийв. \"Много сме доволни от победата и начина, по който играхме в този първи мач, коментира Христина Русева след успеха. - Мисля, че системата ни на игра беше успешна. Това беше първият ни двубой срещу Австралия и беше малка изненада, защото ние използвахме повече европейския стил на игра. За радост нашият сервис и атака бяха много добри. Следващият ни противник ще бъде Пуерто Рико, чийто отбор е доста по-класен. Затова още от сега започваме да работим по нашата стратегия за втория мач.\" В група А отборът на Колумбия буквално прегази тима на домакините от Перу с 3:0 (24, 12, 12). В нея утре излизат Колумбия - Унгария, а в събота - Перу - Унгария.", "date": "2018.06.21", "title": "България стартира с 3:0 срещу Австралия в Перу"}
{"url": "https://www.monitor.bg:443/bg/a/view/el-maestro-nashijat-protivnik-e-naj-trudnijat-103273", "text": "Треньорът на ЦСКА-София Нестор Ел Маестро определи съперника на „червените“ в първия квалификационен кръг на Лига Европа като най-трудния спрямо противниците на другите български представители. Все пак наставникът сподели, че латвийският „Рига“ е преодолим отбор. „Разполагаме с добър състав, но за никого не е тайна, че тимът има нужда от още един нападател. Борис Секулич бе най-добрият футболист в най-добрия отбор в Словакия и може да играе на всички позиции в защита. Щастлив съм, че дойде при нас“, заяви специалистът при заминаването за втория лагер в Австрия, където „червените“ акостираха вчера след 6-часово пътуване. Отборът се настани в хотелски комплекс, в който ще се подготвя до 3 юли, като базата предлага много добри условия, сред които терени с отлично тревно покритие, голям фитнес, СПА център и други. В алпийската страна ЦСКА-София ще изиграе четири контроли.", "date": "2018.06.21", "title": "Ел Маестро: Нашият противник е най-трудният"}
{"url": "https://www.monitor.bg:443/bg/a/view/petima-postradaha-pri-katastrofa-na-pytja-dobrich-varna-103278", "text": "Микробус с пътници се блъсна в товарен автомобил по пътя Добрич – Варна, съобщи началникът на Пътна полиция в добруджанския град Жулиян Минев. При катастрофата пострадаха петима, сред които и дете. Шофьорът на микробуса, който е със супен крак и комоцио, съобщи зам.-директорът на МБАЛ д-р Бисер Ботев. Пътничка е със съчетана травма на гърди, корем и глава. Мъж е с разкъсно-контузна рана. Сред пострадалите са още мъж - с гръдна травма, както и момче, което е със съчетана травма. Петимата бяха приети в Спешното отделение и настанени за лечение и наблюдение в болницата в Добрич. По данни от Автогара Добрич, микробусът е пътувал по линията Добрич-Варна. Той е потеглил в 11,45 часа с 12 пътника. Собственост е на фирма от Добрич. Катастрофата наложи временно затваряне на пътя. Тепърва ще се установяват причините. Ще бъде образувано досъдебно производство, съобщи още Жулиян Минев. ", "date": "2018.06.21", "title": "Петима пострадаха при катастрофа на пътя Добрич-Варна"}
{"url": "https://www.monitor.bg:443/bg/a/view/slujitelka-ot-buroto-po-truda-v-lovech-ostava-v-aresta-103271", "text": "Служителката от Бюрото по труда в Ловеч Йовка Тодорова остава в ареста. Това стана ясно след като апелативният съд във Велико Търново потвърди наложената и най-тежка мярка за неотклонение „задържане под стража” от окръжния съд в Ловеч. Тодорова е обвиняема за извършване на длъжностно престъпление. „Разследването срещу нея е за това, че  за период  от юни 2017 г.  до март 2018 г. като длъжностно лице не е изпълнила служебните си задължения във връзка с дейност по предоставяне на безвъзмездна финансова помощ от Агенцията по заетостта, с цел да набави за другиго имотна облага и от това са настъпили значителни вредни последици в размер на 117 300 лв. за Агенцията по заетостта. Неизпълнението на служебните задължения се изразява в извършване на рекламна дейност, чрез насочване на кандидати за обучение към конкретна фирма, в неотразяване на констатации за извършени проверки, некоректно попълване, с необходимите реквизити, на констативни протоколи за присъствие на обучаеми лица при извършване проверки на място, неизвършване на контролни проверки, съгласно план-график. В резултат на тази дейност, е получена облага за фирмата, която  е извършвала обучението, под формата на ваучери на значителна стойност”, съобщаат от държавното обвинение. Всъщност става въпрос за това, че според разследващите младата експертка е изготвяла списъци на желаещи да карат шофьорски курсове на безработни, в които вписвала „мъртви души” или надписвала проведени учебни часове. Апелативният съд прие доводите на прокуратурата, че от събраните по делото доказателства може да се направи обосновано предположение за авторството на деянието. С оглед началният етап на разследването съществува реална възможност обвиняемата да извърши друго престъпление свързано с влияние върху хода на разследването, поради което съдът потвърди взетата мярка за неотклонение „задържане под стража“. Определението на апелативната съдебна инстанция не подлежи на обжалване. Под ръководството на Окръжна прокуратура – Ловеч действията по разследването продължават.    ", "date": "2018.06.21", "title": "Служителка от Бюрото по труда в Ловеч остава в ареста"}
{"url": "https://www.monitor.bg:443/bg/a/view/dazd-proverjava-dali-socialnite-si-vyrshat-rabotata-103280", "text": "Държавна агенция закрила на детето (ДАЗД) извършва проверка на дейността на дирекция „Социално подпомагане“- София . Поводът е случай с две деца, въвлечени в тежък и продължителен родителски конфликт. След дело в съда попечителските права били дадени на бащата, който майката определя като насилник. В социалните мрежи тя пише, че по време на брака си е била жертва на брутално домашно насилие, а сега бившият й мъж налагал тормоз върху децата. По думите й той дори заплашвал подрастващите със смърт. Тя твърди още, че делото било спечелено от бившия й мъж чрез кражби на документи от делата, манипулиране на експертизи, малтретиране на свидетели и заплахи. В писмо до вицепремиера по икономическата и демографската политика Валери Симеонов, жената с инициали Г. Д., моли да бъдат предприети действия от компетентните държавни институции спрямо столичната дирекция „Социално подпомагане“, която според нея не е предприела необходимите мерки за закрилата им.  ", "date": "2018.06.21", "title": "Агенцията за закрила на детето проверява социалните "}
{"url": "https://www.monitor.bg:443/bg/a/view/shkolska-direktorka-cherpi-s-torta-s-penis-za-ch-rd-103262", "text": "Училищна директорка цъфна на снимка с торта, украсена с огромен полов член, а ден по-късно изхвърча от работа. Скандалната фотография е запечатала паметен момент от пищно тържество, по случай 38-я рожден ден на директорката Красимира Стоянова-Иванова. Снимката е направена преди месец, но се появява едва сега, броени дни преди конкурсите за училищни директори. Стоянова-Иванова е ръководела ОУ \"Г.С. Раковски\" в несебърското село Оризаре през последните четири-пет години. Скандалния фотос втрещи не само родителите, но и учениците от школото. \"Тази жена премина всякакви граници. Стана за посмешище на децата. Чудим се какво да им обясняваме. Торта за ЧРД с полов член, вместо свещички е повече от вулгарно. Подтекстът е ясен за всички - на рожден ден човек духа свещички върху тортата, а тази директорка вместо свещички духа.......ясно е какво. Човек с такъв морал не може да възпитава деца\", категорични са хората в Оризаре. На същото мнение са и в бургаския инспекторат на МОН. Шефката на местното РУО инж. Виолета Илиева изпаднала в шок и ужас, когато видяла директорката, цъфнала на снимка с ухилена физиономия и държаща тортата с пениса, измайсторен така, че да имитира истински член. \"Не знам какво да кажа просто, много съм възмутена. Когато ми докладваха за снимката и я видях, останах без думи. Веднага й се обадих и я попитах директно това тя ли е. Тя призна. Вторият ми въпрос беше дали снимката е истинска или монтаж. И когато директорката каза, че няма монтаж, разговорът приключи. Повиках я незабавно в кабинета си и тя дойде подготвена с молба за напускане. Прекратих й незабавно годишната отпуска, която ползваше и от днес тя е освободена от работа на секундата, без никакви предизвестия\", заяви шефката на образователния инспекторат в Бургас инж. Виолета Илиева. Тя беше категорична, че учител с подобно скандално и непристойно поведение няма място в образователната система. \"Всеки човек трябва да съобразява поведението си извън работното място, когато е публична личност. Още повече когато работи с деца. Това е абсолютно недопустимо и компромиси няма да има за никого\", категорична е Илиева. Уволнената директорка не се е озовала никак случайно в Оризаре. Родителите й са от родом от селото и живеят в момента там. Красимира Стоянова - Иванова пък живеела със съпруга си двете им деца в Поморие, но всеки ден пътувала до Оризаре. Преди това тя е работела като продавачка на плажни стоки в търговския център на в.с. \"Елените\". \"Тази жена никога не е работила като учител преди. Беше си продавачка дълги години. Не знаем какво е завършила и дали изобщо има педагогическо образование. Изведнъж от продавачка влезе в политиката и стана директор на училище. В Поморие е обществена тайна, че има силен гръб от мъже с власт. Обществена тайна е също и неприличното й поведение по барове и дискотеки\", разказаха жители на Поморие, потресени от поредния скандал с школската директорка. Съпругът й Иван Иванов е от Сливен и работел като готвач по хотелите в Слънчев бряг. Напористата мадама обаче се целела високо и завързала здрави връзки в политиката. Допреди две години тя била в състава на Общинския съвет на Поморие, където изкарала цял мандат от квотата на РЗС. Именно по това време изненадващо с лъвски скок седнала и в директорския стол на училището в Оризаре, разказаха местни жители.  Скандалната снимка с тортата-пенис излиза броени дни преди конкурсите за училищни директори, които са следващата седмица. Според запознати появата й точно сега не е никак случайна и цели да дискредитира директорката. Красимира Стоянова е била сред кандидатите, но след грозния скандал тя със сигурност няма да участва.  Втори скандал с поморийски адрес разтресе морската община през последното денонощие. Докато възмутени родители се готвеха да линчуват училищната директорка Красимира Стоянова, в социалната мрежа на скандално кадро лъсна и кметът на Ахелой Иван Георгиев. Снимката е в същия стил, но без торта. Кметът на Ахелой, който управлява курорта вече три мандата, показва брутален жест със среден пръст, докато пирува в кръчма. В тази неприлична поза го е заснел възмутен местен жител, който е пуснал и снимката в мрежата. Според ахелойци тя е направена по време на запивка в местен ресторант, в който кметът бил сред постоянните посетители.        ", "date": "2018.06.21", "title": "Школска директорка черпи с торта с пенис за ЧРД"}
{"url": "https://www.monitor.bg:443/bg/a/view/otkazaha-rolja-na-leni-kravic-zaradi-cveta-na-kojata-mu-103265", "text": "Рок звездата Лени Кравиц не успя да се класира за участие в хитовия сериал „Големи малки лъжи“ заради цвета на кожата си. Изпълнителят на Fly Away разказа, че е „бил предвиден да играе един от съпрузите“, но продуцентите от HBO изразили неудобство да наемат черен актьор за злодей. сподели пред Би Би Си Кравиц, който има участие в култовата поредица „Игрите на глада“. От Би Би Си са се свързали с HBO за коментар на историята на Кравиц, но са получили отговор, че продуцентите са много заети със заснемането на новия сезон и не са на разположение. В „Големи малки лъжи“, в чийто втори сезон ще видим Мерил Стрийп като свекърва, участва дъщерята на музиканта – Зоуи Кравиц. Красавицата грабна ролята на бохемката-учителка по йога Бони Карлсън. допълни Лени.  ", "date": "2018.06.21", "title": "Отказаха роля на Лени Кравиц заради цвета на кожата му"}
{"url": "https://www.monitor.bg:443/bg/a/view/asprilja-predlaga-seksorgija-na-treniora-na-meksiko-103263", "text": "Бившият нападател Фаустино Асприля дотолкова се развълнува от победата на Мексико над световния шампион Германия с 1:0, че покани селекционера на „ацтеките“ Хуан Карлос Осорио на сексоргия. Колумбиецът използва профила си в „Туитър“, за да се свърже със специалиста. Той отправи поканата към Осорио със своя снимка, на която е с три засукани мадами. „Исторически триумф за Мексико и професор Осорио. Трябва да отпразнуваме това. Кажете ми къде да ви изпратя тези три...\", написа Асприля. Самият Асприля игра на две световни първенства в кариерата си – в САЩ през 1994 и в Южна Корея през 2002 г. Има на сметката си 20 гола за националния отбор на Колумбия в този период. На клубно ниво е носил цветовете на италианския „Парма“, английския „Нюкасъл“ и бразилския „Палмейрас“. В родината си е известен като Октопода заради своя дрибъл, наричан е още Черната газела и Тино.  ", "date": "2018.06.21", "title": "Асприля предлага сексоргия на треньора на Мексико"}
{"url": "https://www.monitor.bg:443/bg/a/view/francija-shte-bdi-za-mir-v-kosmosa-103266", "text": "Франция трябва да инвестира повече за наблюдение на космическото пространство, за да е сигурна, че то никога няма да стане арена на бъдещи войни, каза нейният министър на отбраната Флоранс Парли. Броени дни след като президентът на САЩ Доналд Тръмп обяви създаването на космически сили като шести вид американските въоръжени сили, Флоранс Парли каза, че Франция, която е ядрена държава, смята, че Космосът може да стане арена на бъдещи конфликти. \"Трябва да инвестираме повече в Космоса, отколкото сега, за да можем да го следим и да не допуснем той да стане театър на големи сблъсъци\", каза тя пред телевизия \"Франс 2\". Решението на Тръмп предизвика опасения от нова оръжейна надпревара в Космоса, макар че САЩ са подписали Договора за външното космическо пространство от 1967 г. Той забранява да се разполагат оръжия за масово унищожение в Космоса и ограничава използването на Луната и други космически тела само за мирни цели. Френският парламент в момента обсъжда закона за военното планиране в страната за периода 2019-2015 г., в който се посочва, че \"Космосът е от първостепенен стратегически интерес\". \"Пред лицето на нарастващите рискове и заплахи е необходимо да продължи работата над нови космически съоръжения и технологии и на системи за използването им\", са казва в проектозакона. Междувременно Русия предупреди, че ще отговори твърдо на планираното от САЩ изграждане на нови, космически ориентирани военни сили. Идеята ще наложи САЩ да напуснат Договора за открития космос от 1967 г., забраняващ разполагането на оръжия за масово унищожаване в космоса, но не и на конвенционални оръжия. Виктор Бондарев, председател на комисията по отбрана и сигурност в Съвета на федерацията - горната камара на руския парламент, изрази пред РИА Новости надежда, че \"у американската политическа върхушка още са запазени остатъци от здрав разум\" и че Вашингтон няма да излезе от договора. Интересен е фактът, че независимо от недоволството на Москва от плановете на Тръмп, космически въоръжени сили съществуват в Русия от няколко години, а през 2015 г. те бяха обединени с ВВС и сега вече се наричат ВКС, но все пак не бива да се забравя, какво точно включва понятието „космически войски“.", "date": "2018.06.21", "title": "Франция ще бди за мир в Космоса"}
{"url": "https://www.monitor.bg:443/bg/a/view/dara-kyrshi-tanci-v-novo-video-103264", "text": "Тийн идолът Дара избухна с ново видео, в което впечатлява с провокативна визия. Клипът е към парчето „Все на мен“, което направи сценичната си премиера преди дни на наградите на БГ Радио в Благоевград. На церемонията изпълнителката беше удостоена и с награда Певица на годината. Само за 24 часа видеото на „Все на мен“ е гледано над 250 000 пъти в YouTube и си спечели престижното трето място в класацията “Набиращи популярност”. Автор на музиката, текста и аранжимента на песента отново е Павел Николов от рап дуото Павел и Бенци Венц. До момента той е направил за нея хитовете „Кво не чу“, „Родена такава“ и „Недей“. А самата Дара е съавтор на текста и музиката. За видеото зад камера застава Люси Иларионов с оператора Георги Марков. А сценарият е на друг призьор от тазгодишните награди на БГ радио – писателят Константин Трендафилов. Той грабна приза за дебют с музикалното си превъплъщение Papi Hans. Във видеото на „Все на мен“ Дара полудява от танци, а хореографът Милен Данков еизключително впечатлен от старлетката:  ", "date": "2018.06.21", "title": "Дара кърши танци в ново видео"}
{"url": "https://www.monitor.bg:443/bg/a/view/motorist-bez-knijka-bere-dusha-sled-udar-v-bordur-103267", "text": "28-годишен моторист от пазарджишкото село  Братаница, който е шофирал без книжка, е с опасност за живота и е откаран спешно в пловдивската УМБАЛ „Св. Георги“ с тежка черепно-мозъчна травма. Това информираха от полицията в областния град. Младият мъж е карал мотора си, изгубил е управлението и се е ударил в бордюр на пътя, като инцидентът е станал рано призори-около3,30 ч. Пострадалият е бил без свидетелство за правоуправление, моторът му не е регистриран, а самият той и друг път е попадал в полезрението на правоохранителните органи за подобни нарушения. Тепърва ще се установява дали е употребил алкохол или дрога.", "date": "2018.06.21", "title": "Моторист без книжка бере душа след удар в бордюр"}
{"url": "https://www.monitor.bg:443/bg/a/view/eks-kmetica-ot-plovdiv-pak-na-syd-103269", "text": "Делото срещу бившата кметица на район „Централен” в Пловдив Райна Петрова и бизнесдамата Надежда Минчева започва отначало в окръжния съд в града. Това стана, след като апелативните магистрати в Пловдив отмениха оправдателната присъда на двете и върнаха делото за ново разглеждане от друг състав на окръжния съд. Миналия ноември окръжният съд в Пловдив оправда Райна Петрова по обвинение за извършено престъпление по служба – че е отишла на екзотична екскурзия, платена от бизнесдамата, за да може фирмата на последната да спечели изхранването на децата в забавачките на район „Централен”. Райна Петрова и Надежда Минчева бяха признати за невинни и по обвиненията за получаване и даване на дар – въпросният подаръчен ваучер за воайажа на стойност 9780 лв., за упражняване влияние, спрямо длъжностно лице при вземане на решение, относно провеждане на процедура по възлагане на обществена поръчка. Решението на апелативния съд е окончателно и не подлежи на обжалване и протест.", "date": "2018.06.21", "title": "Екс кметица от Пловдив пак на съд"}
{"url": "https://www.monitor.bg:443/bg/a/view/gaz-ot-turcija-trygva-prez-bylgarija-do-dni-103268", "text": "Следващата седмица изгражданият интерконектор за пренос на газ от Турция през България ще бъде открит. За газовата връзка с Гърция се провеждат в момента търговете за тръбите и се очаква инфраструктурното съоръжение да заработи до края на тази година. Това съобщи при откриването на първия Икономически форум в Пловдив министър – председателят Бойко Борисов. Той уточни, че газ от Азербайджан за България е договорен при срещата му с президента Илхан Алиев. „Президентът Алиев каза: „Колкото искаш, толкова”. Вече имаме магистрала да докараме азерски газ до Пловдив. Ще имаме газ от Гърция, Турция, от Азербейджан. С румънската връзка работим. И ако може с ЕК да намерим вариант как да работи газовият хъб „Балкан”, за да може да пуснем транзитно газ и част от него да се търгува, ще е добре. Президентът Путин каза – разбери се с тях”, обясни на аудиторията при откриването премиерът. Борисов се възмути и от искания от БСП вот на недоверие към правителството му. По думите му износът на страната ни с иновативни технологии и машиностроене е над 5,7%. Завод след завод никнат в страната. „Като карате по Цариградско шосе от София и влизате в Пловдив, все едно трафикът е един и същ. Тракия отесня. Това се дължи на хилядите нови работни места, за които не ни стигат работници и за стабилния от няколко години 3,9-4% брутен вътрешен продукт. Неслучайно всички кредитни агенции дават изключително добра перспектива в своите доклади. Само преди няколко седмици излязоха новите проучвания, в които се казва, че за България е перспективата е стабилна икономическа перспектива. 10% плосък данък, 20% ДДС – идеално за инвеститорите. И това ще продължи, докато ние управляваме”, каза той. По думите му безработицата е 6%, а в големите градове, като София и Пловдив е буквално нулева. Не работят само тези, които не искат. Външният ни дълг в момента е 25%, като до края на годината ще го смъкнат с 1%. От София може бързо и лесно да се стигне по магистрали и европейски коридори до балканските и европейски столици и големи градове. „Което дава по-големи перспективи за влизане в чакалнята на еврозоната. Не се управлява лесно при този див популизъм и в света, а и в България. Какво бизнесът повече би желал? Аз не си представям”, заяви Бойко Борисов. Според него правителството влага много усилия и за добросъседските отношения между балканските държави. Той похвали Гърция и Македония за проявената воля. На 4 юли в Солун ще е срещата на балканските премиери на Румъния, Сърбия, Гърция и България, а на следващия ден започва форматът 16 плюс 1 с китайския премиер в София. На срещите ще бъдат обсъдени проектите за свързаността на балканските пристанища с ж.п. линиите, чрез Дунавската стратегия. Притокът на икономически мигранти към Европа трябва да бъде спрян на 100%, повтори тезата си и в Пловдив Борисов. Тези хора, които бягат от войната, трябва да бъдат настанявани в центрове и впоследствие да бъдат връщани в държавите си. За да бъдат подкрепени България, Гърция, Италия и Испания, от ЕС може да купят още кораби, да назначат още граничари и митничари, за да бъде спрян притокът на мигранти. Споразумението с Турция трябва да важи, бе категоричен премиерът. „Само преди година и половина – две България беше под страхотен натиск от мигранти. С президента Ердоган се разбрахме и от година и половина – две ние имаме нулев миграционен натиск. Струваше ми много усилия. Личен гарант съм за това с президента Ердоган. С вродената ми скромност, мога да кажа, че това се дължи на мен”, каза Борисов, като припомни бунтовете на бежанците в лагерите в София и Харманли. „Излизат и казват – това правителство е вредно за България. Чакайте, не ви ли е странно, че дойде ли БСП на власт, всички фондове спират. Те разбира се казват, че това е заради работата на ГЕРБ, но като дойде ГЕРБ на власт, фондовете тръгват. Но България и Гърция имат повече пари от предишния програмен период. Кажете едно благодаря. С кое сме вредни? Че сме докарали повече пари? Че сме отсекли мигрантската вълна единствени в Европа? Единствени!”, се ядоса премиерът на искания вот на недоверие от страна на БСП. На форума присъстваха: министърът за Българското председателство на Съвета на ЕС г-жа Лиляна Павлова, министърът на енергетиката г-жа Теменужка Петкова, г-н Иван Кръстев, председател на Центъра за либерални стратегии, г-жа Лариса Манастирли, директор за България на Европейската банка за възстановяване и развитие. Някои от международни лектори, потвърдили участие, са: г-н Аруп Банерджи, регионален директор на Световната банка за страните от ЕС, лорд Франсис Мод, бивш министър на търговията и инвестициите и член на Камарата на лордоветена Великобритания, г-жа Софи Маклафлин, представител на екипа на френския президент Макрон, г-н Джордж Провопулос, председател на Юробанк България, г-жа Анна Дамаску, председател на Борда на „Прозрачност без граници“, г-жа Ана Диамантопулу, председател на DIKTIO – „Мрежа за реформа в Гърция и Европа“ и бивш еврокомисар на Гърция. Контрабандата на цигари без бандерол е намаляла в пъти, откакто ГЕРБ е на власт и е вече под 6% за последното тримесечие. Когато Борисов 3 идва на власт, контрабандата на цигари е била 34%, а приходите в бюджета са били намалели със 120 милиона лева. Влизането на новите технологии в КАТ и Митниците пък са довели до отлив на служители. „И губим кандидати за работа. 30% са вакантните места в КАТ, откакто въведохме камерите и таблетите, няма желаещи за катаджии. 20% митничари е недокомплектът, 30% за военослужещи”, обясни министър- председателят. Именно заради няколкото милиарда лева повече събрани в бюджета са дадени повече пари на БАН, на пенсионерите, учителите и тъмничарите, както се изрази премиерът, за служителите на Съдебната охрана.", "date": "2018.06.21", "title": " Газ от Турция тръгва през България до дни"}
{"url": "https://www.monitor.bg:443/bg/a/view/useshtane-za-strah-103270", "text": "В забележителния филм „Усещане за жена” от далечната 1992 година (как ли сега ще го прекръстят радикалните феминистки?) Ал Пачино в ролята на слепия пенсиониран полковник Франк Слейд, и Габриел Ануар, в ролята на Дона, танцуват под звуците на вечното танго. Това е една от най-завладяващите музикални сцени в историята на киното. За слепия полковник жената в ръцете му е докосване и аромат. И може би още нещо, което само той знае. Авторите са го нарекли Scent of a Woman. За жената от сцената танцът е нещо друго. Най-малкото, защото тя е зряща и светът за нея е напълно различен. Напълно ли? Една от поуките във филма е, че светът е в главите ни, и по-точно, че той е в спомените ни. Затова няма една единствена история и една истина. Днес обществото ни е стресирано и завладяно от усещане за страх и несправедливост. Оправдано или не, усещането за страх и несигурност е трайно настанено в главите ни и, както винаги, пред политиците има два основни пътя. Или инстинктът им ще ги накара да разберат тревогите на хората, или ще бъдат изхвърлени безславно в историята. В момент, когато нещата уж са потръгнали. Когато омръзналите на всички ни икономически макропоказатели са добри, когато европредседателството беше признато за успешно и когато лидерите на страната ни са на малко име с лидерите на Европа.   Преди 73 години, по време на Потсдамската конференция,   победоносният Чърчил разбира, че е загубил изборите у дома. И че някой друг, а именно шефът на опозицията и доскорошен заместник премиер Клемент Атли, ще довърши преговорите и ще подпише документите вместо него. Така от голямата тройка Рузвелт, Чърчил и Сталин, на масата на преговорите за бъдещето на Германия, на Европа и на света, остава само шефът на Съветския съюз (Теодор Рузвелт умира преди конференцията и е заместен от новия американски президент Хари Труман). Той е бащата и палачът на народите Йосиф Сталин. Неговият край ще настъпи след още 8 години, на 5 март 1953 година. Между другото, днес две трети от руснаците му се възхищават. Може да се подиграваме с това, но не бива да го забравяме. Какво общо обаче има всичко това с актуалните събития, които текат в страната ни? И в частност, с предстоящия вот на недоверие срещу правителството, внесен с подписите на всичките 80 депутати на БСП? Но и с нито един друг подпис? Има, защото вотът е заради провал в областта на сигурността, или поне така са формулирали нещата вносителите на вота. Сигурни ли се чувстват българските граждани? Определено не! А оправдан ли е тогава вотът? Също категорично не.   Същевременно вотове от този тип са свещено право на всяка опозиция във всеки парламент на всяка демократична държава. Казаното по-горе изглежда като противоречие. Но то всъщност е още едно доказателство за това, колко различно възприемаме света. И няма друг начин да си изясним нещата, освен да използваме сухия понякога език на статистиката. С основание или не, повечето българи се чувстват бедни и несигурни. И това, че и гражданите на богатите държави също се чувстват така, не успокоява българите. Но какво ни говорят числата? Току-що излязоха официалните данни за богатството (или по-скоро за бедността) на българските граждани. И то се оказа, че е точно 55% от това на средния европейски гражданин. Тук с право всички сме възмутени и смятаме това за несправедливо. Е, когато не плащаме (всичките си) данъци, или когато даваме рушвети на служебните лица по пътищата и по канцелариите, не сме толкова възмутени. Да, днес сме почти два пъти по-бедни от средните европейци. Но само преди 11 години, когато влизахме в Европейския съюз, стандартът на България беше само 28% от европейския! Тоест за тези 11 години нашият стандарт се вдигна доста повече от два пъти (28 е приблизително половината на 55), защото през това време европейците не стояха на място да ни чакат, а също си повишаваха качеството на живот. И още две числа. През последните години икономиката ни расте с 4% годишно, а заплатите – с 10%. Няма да казвам дали това е много, или малко, или правилно. Всеки може сам да прецени. Но още един път искам да подчертая, че това, което изглежда като катастрофа отвътре, има съвсем друг изглед отвън. Когато четем вестници, гледаме телевизия, или следим електронните медии, оставаме с чувството, че някой непрекъснато стреля по някого, коли жена си, или в най-добрия случай се бие с колегите си шофьори пред светофара и под погледите и включените на запис умни телефони на останалите хора в автомобилите. С една дума изглежда, че ни заобикалят масов бандитизъм и изтрещели от бедност и жега граждани, или по-скоро, диви селяни. Няма спор, че е лесно да се направи такова заключение. Искам обаче да ви разкажа за една европейска държава, в която всичко изглежда окей. Тя е в първата тройка на Европа по малко на брой убийства на глава от населението, изнасилвания и други груби престъпления срещу личността. Разкриваемостта на убийствата там е феноменална – 99%, а ако се разкрие само още едно убийство за 2017 година, тя ще достигне невъобразимите 100%. В същото време големи демокрации се радват, когато разкриваемостта на техните убийства скочи над 50%, а когато е над 75% си хвърлят капите до небето от радост и гордост. И с основание ги хвърлят. Е, в тази средно голяма китна държава, дето е шампион по разкрити убийства не само в Европа, но в света, има и проблеми. Например, бедна е държавата, много се краде там и стандартът й е само ... 55% от средноевропейския. Вече сте се сетили коя е държавата. Нашата е.   Не знам какви ще са данните за 2018 година,   но тези за 2017 година са категорично ясни. От 95 убийства у нас през 2017 година, досега са разкрити 94, а едно е пред разкриване. Това прави 98,9% разкриваемост, или упоменатите по-горе 99%, ако закръглим резултата с точност до 1%. Но какъвто и да е случаят, един извод е много важен. Не е много интелигентно да искаш вот на недоверие по причина на пробитата сигурност, след като държавата ти е европейски, а вероятно и световен шампион по разкриване на убийства и други тежки престъпления срещу личността. Тук в скоби ще отбележа, че и разкриваемостта при изнасилванията у нас е висока и в частност тя е много над европейската и категорично над германската. Видяхме, че почти всички (без само едно) убийства у нас за цяла година са разкрити. Но може би все пак тези убийства, а именно 95 броя на 7 милиона население, са недопустимо и неевропейски много? Отговорът е не, не са много. С малко над едно убийство на 100 000 души годишно, България е почти колкото Швейцария, където цари пълен ред, хората са въоръжени с късо и дълго оръжие (включително с картечници) и всяко съмнително събитие веднага се докладва, където трябва. И както уж няма полиция по пътищата и улиците на страната, ако направите само един неправилен завой, за секунди отнякъде ще излети полицейски автомобил и ще го отнесете на макс. Та такава е държавата-мечта Швейцария. В която, между другото, се избиват точно толкова, колкото и у нас. При това там няма толкова много специални етноси, който тук участват непропорционално много в тежката престъпност. И още нещо. Доскоро убийствата у нас бяха над 120 на 100 000 души годишно, т.е. сега са намалели с над 20%. Но кой ти гледа числата. Усещането е за страх и несигурност, макар че, обективно погледнато, днес сме с 20% по-сигурни от вчера. Истината, или поне част от нея, излиза наяве само при сравнение с другите държави. В САЩ годишно стават относително 4 (четири) пъти повече убийства, отколкото у нас. А колко души избива годишно полицията там, направо не е за разправяне. Избива главно черни дрогирани американци, но и белите го отнасят. Но нека продължим. В Република Южна Африка броят на убийствата на глава от населението е 40 (четиридесет!) пъти по-голям, отколкото у нас. Но там също има специфика на населението, затова нека се върнем към Европа. В Литва убийствата са 5 (пет) пъти повече, в Латвия 4 пъти повече, в Естония 3 пъти повече и даже в микроскопичния и богат Лихтенщайн убийствата са   2 пъти и половина повече, отколкото у нас Е, в Австрия засега се избиват два пъти по-малко в сравнение с нас, но тя е едно от малкото изключения. Като цяло, относителният брой на убийствата у нас е колкото средния за Европа, че и по-нисък. Но колко души у нас го знаят това? Колко знаят, че почти всичките тези убийства, без едно, са разкрити за миналата година? Интересно ми е и друго. Тези факти в БСП знаят ли ги? А в ГЕРБ? Е, ако не ги знаят, подарявам им това знание. А и ги написах тези неща преди 5 месеца по друг повод, но явно не се чете. Само дето не знам, дали знанието ще им хареса. И тук се сещам за една леко зловеща руска притча. Вървял си някакъв ловец в гората и викал „Ехо!”. Изведнъж от храстите изскочил огромен мечок и изревал „Ти к’во викаш, бе?”. Ми, нищо, разтреперал се ловецът, исках само да ме чуят. Е, чуха те, казал мечокът и продължил „Само не знам, дали ще ти хареса”. Направете си експеримент на живо. Попитайте вашите приятели къде има повече убийства: у нас, или в Литва? У нас, уверено ще отговорят повечето. И ще се мотивират: у нас всекидневно се стреля по улиците, деца и майки пищят и бягат ужасени, а полицията си бърка в носа и най-много да се опита да преброи гилзите. Което е трагично невярно, защото в Литва убийствата са не само повече, 5 пъти повече са! И в Лихтенщайн са повече, но само два пъти и нещо. И нашата полиция може и да си е бъркала в носа, но е разкрила 99% от убийствата. Което е в областта на ненаучната фантастика за почти всички държави по света.   Далеч съм от мисълта, че въпросът с престъпността сме го решили   Не сме. Защото, ако по брой убийства сме относително добре, а по разкриваемост сме отличници, то по кражби сме вероятно европейски шампиони. Но тя, тази работа с кражбите, си има и друга страна. Официалният ни стандарт, който е 55% от европейския, е пресметнат от данните на официалната икономика, в която не е включена черната и сивата. Която на Запад е до 20%, а у нас е поне 40%. Трудно е да се пресметне точно, защото данните са несигурни, но ако се отчете и черно-сивата икономика, може да се окаже, че сме не на 55%, а на цели 65% от европейския стандарт. Но това са усреднени данни, зад които се скрива безчовечно неравенство. Забравените старци с 40 години трудов стаж и 200 лева пенсия не ги греят светлините на столицата, която вече не само настигна европейския стандарт, но и леко го прехвърли.   И все пак. Колкото и атакуеми да са публикуваните данни, неравенството у нас е по-слабо изразено, отколкото във великите Съединени американски щати. Който не го мързи, нека провери какво е това „Индекс на Джини” и да види колко е той в САЩ и колко е в България. Още една тъжна тема, в която въпросите са ясни, но отговорите не смее никой да ги даде. В заключение, ще препоръчам на любителите на силни усещания и в частност на скокове от 20-метрови скали в малки заливчета, да се разходят из някои квартали на Лондон, да слязат в метрото на Париж, или да отидат на мол в шведския град Малмьо. Без децата си, разбира се. Бих препоръчал подобна разходка и на вносителите на вотове по сигурността у нас, макар че в конкретния случай може и да не им стигне времето. Но пък може да им дойде просветление. Казват, че то накрая винаги идвало.", "date": "2018.06.21", "title": "Усещане за страх"}
{"url": "https://www.monitor.bg:443/bg/a/view/septemvri-iska-1-7-mln-lv-za-okolovrysten-pyt-za-tejkite-kamioni-103252", "text": "Кметът на община Септември Марин Рачев е поискал 1 млн.720 х.лв. целева държавна помощ, за да бъде направен околовръстен път, който да извежда тежкотоварния трафик от общинския център.Проблемът е сериозен, тъй като заради него перманентно се рушат пътища, а хората, живеещи в периферията на града недоволстват от шум, запрашеност и вибрации. В местната администрация е изработен подробен устройствен план, който да определи трасето, по което тежките камиони от местните предприятия ще бъдат изведени извън града.Трябваше да се направят алтернативни трасета към пътя Злокучене – Септември и съответно алтернативно трасе от пътя за Ветрен път към новия , който се строи от „Орешака“ към Вагоноремонтния завод, обясняват специалисти. Общината почти е преминала през тежката процедура за прекарване на трасе за общински път през земеделски имоти, но не разполага с достатъчно средства, за да бъде изградено това околовръстно шосе. Затова кметът на Септември Марин Рачев е изпратил искане до Министерски съвет за отпускане на целеви средства за изграждане на въпросното 4 километрово трасе.  ", "date": "2018.06.21", "title": "Септември иска 1,7 млн.лв. за околовръстен път за тежките камиони"}
{"url": "https://www.monitor.bg:443/bg/a/view/egipet-se-jalva-ot-kitaj-za-kopie-na-sfinksa-103261", "text": "Египет подаде официално оплакване в ЮНЕСКО срещу Китай за създаване на точно копие на Сфинкса на нейна територия, съобщиха египетските медии. \"Министерството по въпросите на паметниците на културата бе принудено да вземе мерки чрез структура на ООН във връзка с нарушаване на правата на интелектуалната собственост на Египет. Китайските власти трябва да демонтират фалшивия Сфинкс\", заяви главният мениджър на паметниците на платото Гиза Ашраф Мохи ал Дин пред в. \"Иджипт индипендънт\". За пръв път копие на Сфинкса се появи в Китай през 2014 г. Както заявиха тогава китайските влести, то бе ползвано като декор за снимки на филм. Впоследствие обаче въпросното копие с естествени размери, достигащо дължина 60 метра и височина 20 метра, се превърна в атракция в тематичен парк в Шъдзяджуан в провинция Хъбей. Копието бе демонтирано две години по-късно по настояване на Кайро, който се обърна за съдействие към ЮНЕСКО, заявявайки, че действията на Китай подкопават туризма в Египет. Но преди месец демонтираната глава на Сфинкса бе върната на предишното й място и това предизвика ново негодувание в Кайро.", "date": "2018.06.21", "title": "Египет се жалва от Китай за копие на Сфинкса"}
{"url": "https://www.monitor.bg:443/bg/a/view/3-godini-zatvor-za-ubijstvo-i-bjagstvo-ot-mestoproizshestvie-103255", "text": "3-годишна ефективна присъда постанови състав на старозагорския окръжен съд по дело за тежка катастрофа с настъпила смърт и бягство от местопроизшествието. Мъжът е пътувал с велосипед, колелото обаче не бе намерено при огледа на местопроизшествието и най-вероятно е било задигнато. Виновникът за катастрофата, 44-годишният Добрин Д. от село Калояновец бе установен близо седмица по-късно при опит да отремонтира щетите по лекия си автомобил „Фолкваген Пасат“, с който е блъснал фатално жертвата. В хода да досъдебното следствие мъжът е признал вината си и се възползвал от законовата възможност присъдата му да бъде намалена с 1/3-та. Съдът е отнел правото на Добрин Д. да шофира през следващите 5 години. Присъдата подлежи на обжалване и протестиране пред Апелативен съд – Пловдив, не е отменена мярката за неотклонение „парична гаранция“ в размер на 5 000 лв.", "date": "2018.06.21", "title": "3 години затвор за убийство и бягство от местопроизшествие"}
{"url": "https://www.monitor.bg:443/bg/a/view/shefkata-na-agencijata-po-transplantacii-podade-ostavka-103253", "text": "Директорката на Изпълнителната агенция по трансплантации д-р Мариана Симеонова е подала оставка. В нея тя е поискала от министъра на здравеопазването Кирил Ананиев да бъде освободена по взаимно съгласие, съобщиха от ИАТ. От Министерството на здравеопазването уточниха, че към момента той все още не я разписал, като преди да се предприеме последваща стъпка, първо ще бъде направена експертна оценка за дейността на агенцията. Междувременно, Пациентски организации \"Заедно с теб\" заявиха острото си несъгласие с нейната оставка. Те направиха това с писмо до медиите. „Без Мариана Симеонова работата на институцията ще спре напълно, пишат пациентските организации. Работата й повиши доверието на хората в донорството, същевременно тя укрепи мрежата от кооридинатори по донорство, заяви председателят на „Заедно с теб“ Пенка Георгиева. Тя обясни, че пациентски организации, като алианс на трансплантираните и оперираните, чийто председател е Евгени Георгиев - сърдечнотрансплантиран, както и други организации имат пълно доверие на д-р Мариана Симеонова и смятат, че от оттеглянето й от поста тази дейност ще загуби.  От Националната пациентска организация също коментираха подаденото заявление за напускане. Не знам защо д-р Симеонова е депозирала оставката си, това е лично волеизявление. Но, може би една от причините е неподновеният договор в „Евротрансплант“, в момента тече процедура за подновяването му. Това каза за „Монитор“ Наталия Маева – член на Управителня съвет на Националната пациентска организация и уточни, че въпросният договор е изтекъл през месец май 2017 г., като е бил сключен за две години. Последният наш сънародник, който е бил включен в листата на „Евротрансплант“ броени дни преди изтичането му, е трансплантиран на 14 май т.г. във Виена. Маева припомни, че по линия на тази международна организация от 2014 до 2018 г. на 7 български пациенти е трансплантиран бял дроб. Към момента в листата на чакащите са 16 души между 18 и 50-годишна възраст. Междувременно, запознати припомниха, че през миналата година България не е подала органи за трансплантация чрез „Евротрансплант“. Те не изключват това да е една от причините подновяването на договора да се бави. В края на миналия месец министър Ананиев каза, че се водят преговори с три държави за приемане на български пациенти за трансплантации на бял дроб.    ", "date": "2018.06.21", "title": "Шефката на Агенцията по трансплантации подаде оставка"}
{"url": "https://www.monitor.bg:443/bg/a/view/danychnite-inspektori-pestjat-300-mln-lv-ot-internet-103257", "text": "Около 300 млн.лв. преки административни разходи са спестила Националната агенция за приходите (НАП) благодарение на електронна комуникация. Агенцията предоставя над 80 онлайн услуги и обменя над 120 млн. е-документа годишно, стана ясно по време форум за е-икономиката в София. След въвеждане на автоматизираното изпращане на е-съобщения за просрочени задължения, от НАП планират чрез безплатен ПИК всеки да може да „види“ здравното си досие. Представители на Държавна агенция „Електронно управление“ (ДАЕУ), Комисия за защита на личните данни (КЗЛД), Комисия за защита на потребителите (КЗП), НАП, Столична община, НПО и бизнеса представиха проблеми и решения в е-услугите в България. Всяка една от над 580-те администрации в България предоставя услугите си по различенначин и това е бреме за гражданите и бизнеса. „Трябва да се утвърди нов модел - всичко да е налично по електронен път“, изискват от ДАЕУ.  Служителите обменят документи само в електронен вариант и не използват печат като средство за „валидация“. ДАЕУ смятат, че в България „електронната трансформация“ трябва да е „необратима“, но, за да се случи, гражданите трябва да оказват натиск върху администрацията, да сигнализират за нарушения, да дават идеи. ДАЕУ призовава всички да използват регистъра на техния сайт, за да подават сигнали срещу институции, които налагат ползването на документи на хартия. Драстичен спад при използването на хартиени документи отбелязват и в КЗЛД; всички заседания на Комисията се водят „безхартийно“. Според Комисията е-документацията гарантира прозрачност, бързина, достъпност и проследимост, а реформата трябва да започне от самата администрация. В КЗП годишно постъпват над 20 хиляди жалби, като около 60% са подадени електронно. По-широко използване на електронни услуги отчита и Столична община, от чиято е-услуга „Проверка на задължения при обществени поръчки“ вече се възползват и други общини в България. За социалния антрополог Харалан Александров в България има два паралелни свята – „хартиеният“ и „на електронните услуги“. Дисбалансът между тях може да се промени чрез действия на държавата и сформиране на коалиция за е-промяна. Проф. Георги Димитров от технологична компания представи мобилно решение, което предлага електронен подпис и електронна идентификация дистанционно, без значение къде е потребителят. Регистрацията е безплатна.  Изисква се да попълните данните си, да снимате личен документ и да се идентифицирате чрез видеоразпознаване. Приложението вече е внедрено в oбщина Бургас и няколко банки у нас.Системата за електронна идентификация е призната в цяла Европа.  Онлайн попълване на бланки и формуляри за фирми и граждани, спестяване на време и излишно разпечатване на документация предлага безплатна платформа. До момента от е-услугите са се възползвали над 1 милиона потребители. Безхартиен офис е възможен: българска финтек компания например отдавна е внедрила „безхартиени процедури“, като това не й пречи да развива изключително успешно финансови услуги на няколко континента. „Всяка година Естония спестява над 800 години работно време. 99% от обществените услуги се предлагат онлайн 24 часа в денонощието, 7 дни в седмицата. Електронно не се случва само сключване на брак, развод и покупка на имот“, коментира Стефан Христов от фондация „Граждани срещу бюрокрацията“. „Технологиите у нас са достъпни и е налице законова рамка за дигитална трансформация. България има шанс да се превърне от потребител на ИТ решения в техен създател, от офлайн – в онлайн държава. Трябва да приемем, че електронният свят е по-лесен, удобен, бърз и сигурен и да не позволим на хартията „да изяде“ компютъра“, заключава той.", "date": "2018.06.21", "title": "Данъчните инспектори пестят 300 млн. лв. от интернет"}
{"url": "https://www.monitor.bg:443/bg/a/view/seksbomba-podkrepi-iranskite-fenki-103254", "text": "Американската сексбомба от ливански произход Миа Халифа подкрепи исканията на иранските жени да бъдат допускани до стадионите. В страната на аятоласите това е забранено от 1979 г., когато в страната се извършва Ислямската революция. От този момент жените са със силно ограничени права и задължени да живеят по каноните на Шериата. Затова местните фенове, които искат да бъдат със съпругите си на стадиона, го правят в чужбита. На стадионите в Русия има доста банери с призиви да падне забраната. Именно такъв кадър сподели Халифа, която направи име в порноиндустрията преди да се оттегли и да стане спортен коментатор. В публикацията си тя споделя, че първата й любов е била не момче, а спортен отбор и не може да си представи, че има държави, в които не допускат на стадиона или в залата само заради пола. „Спортът е една красива и обединяваща част от живота и никой не бива да бъде лишаван от шанс да го съпреживее”, коментира още Халифа. Едва ли повлияни от призива й, но в столицата Техеран наистина се случи чудо. Властите пуснаха за пръв път в историята жени да гледат заедно със съпрузите си мача Иран – Испания (0:1) на огромен екран на стадион „Азади“. Нежни половинки трябваше да бъдат пуснати на трибуните да гледат още първия мач на Иран на световното, но в последния момент властите отмениха прякото излъчване под открито небе и мачът бе показан само в киносалоните. Дори 3 часа преди началото на двубоя с Испания вратите на стадиона се оказаха затворени за жените. Те обаче устроиха седяща стачка пред стадион „Азади“ и в крайна сметка трибуните се оказаха достъпни за всички. Дали обаче в бъдеще ще бъде разрешено на фенките да посещават и самите мачове, все още е неизвестно. Двама ирански фенове, които имаха щастието да гледат на живо мача на своите любимци в Казан обаче си вкараха истински автогол. Те попаднаха в телевизионните и фотографските кадри, въпреки че бяха опънали огромен плакат с надпис: „Не ни снимайте, съпругите ни мислят, че сме в командировка.“ Сега какви обяснения предстои да дават на половинките си като се приберат, само те си знаят.", "date": "2018.06.21", "title": "Сексбомба подкрепи иранските фенки"}
{"url": "https://www.monitor.bg:443/bg/a/view/nemski-sado-mazo-perverznici-vtreshtiha-policijata-v-majnc-103258", "text": "Минувачите на улица в германския град Майнц, провинция Райнланд-Пфалц, станали свидетели на странна и ужасяваща гледка. Млад мъж паркирал за кратко колата си, слязъл от нея и без много да бърза отворил багажника. В това нямаше да има нищо странно, ако не били последвалите му действия. Той се навел и измъкнал от багажника млада жена с вързани ръце и крака. След това отворил задната врата и достатъчно грубо бутнал омотаната с въжета дама на задната седалка. После отново запалил колата и потеглил с пълна газ. В този миг добрите примерни граждани се отърсили от първоначалния стрес, преодолели вторичната паника, грабнали телефоните си и сторили първото нещо, което би сторил всеки уважаващ себе си човек – повикали полиция. От своя страна полицаите реагирали както в такива случаи биха постъпили съвестни стражи на реда, за които честта на пагона не е празно словосъчетание – колата веднага била обявена за издирване, били извикани съответните подкрепления, уведомени били всички служби и започнала мащабна акция по издирването на злосторника и вързаната девойка. Не след дълго колата на заподозрения била спряна, вързаната девойка освободена, а мъжът – арестуван. По-късно обаче се оказало, че цялата полицейска гонка била напразна, защото между 25-годишния мъж и момичето царяла пълна партньорска хармония, която обаче имала една доста своеобразна особеност – двамата си падали по садо-мазо игри, които дали от скука, дали от необходимост в един момент се пренесли извън спалнята и за ужас на нищо не подозиращите минувачи стигнали до улиците на града. Двамата „притеснители“ твърдят, че не искали да уплашат никого и всичко било поредната полова игра. Полицаите не ги разбират много, но се отнасят с разбиране. Все пак обаче се обсъжда въпросът дали перверзните „нарушители“ на спокойствието в града да не платят разходите за полицейската операция, която неволно предизвикали.", "date": "2018.06.21", "title": "Немски садо-мазо перверзници втрещиха полицията в Майнц"}
{"url": "https://www.monitor.bg:443/bg/a/view/nositel-na-man-bukyr-otkriva-cine-libri-103256", "text": "Иън Макюън – един от най-изтънчените британски писатели и сценаристи, ще бъде сред специалните гости на тазгодишното издание на фестивала CineLibri. По традиция, форумът ще бъде открит на 10 октомври в зала 1 на НДК. Тогава и Макюън ще получи Почетна награда за изключителен принос към съвременната проза и нейните превъплъщения на екрана. Новината за пристигането на писателя у нас идва навръх 70-ия му рожден ден. Личният празник съвпадна и с излизането на книгата му „Операция „Сладкоугодник“ на българския пазар (превод Надежда Розова – б.а.). В София Макюън ще представи няколко филма, екранизирани по негови творби, сред които и „На плажа Чезъл“ (2017) с ирландската актриса Сирша Ронан и Били Хауел. На терен авторът няма да пропусне да се снима и да раздаде автографи на феновете. Нещо повече – той ще получи и титлата Доктор хонорис кауза на Софийския университет. Иън Макюън е роден през 1948 г. в Алдершот, Великобритания. Той е носител на литературните награди \"Букър\", \"Уитбред”, \"Джеймс Тейт Блак Мемориал Прайз“. Общо 6 пъти е бил номиниран за \"Ман Букър\" (печели през 1998 г. с романа си \"Амстердам”). Автор е на 15 романа, преведени на над 30 езика. Повечето от книгите му имат успешни филмови адаптации, като той сам крои сценариите на повечето от тях. Сред най-успешните екранизации по негова творба е \"Изкупление”, като лентата получава 7 номинации за \"Оскар”, включително за най-добър филм. Печели още 50 награди, в това число 2 награди \"Златен глобус”. В киното Макюън е работил с Антъни Хопкинс, Изабела Роселини, Ема Томпсън, Кийра Найтли, Джеймс Макавой, Даниел Крейг, Хелън Мирън, Рупърт Евърет и много други. Четвъртото издание на кино-литературения фестивал CineLibri ще се проведе от 11 до 24 октомври и ще представи над 300 прожекции. Тази година форумът ще протече под мотото „Любов между редовете!“", "date": "2018.06.21", "title": "Носител на „Ман Букър“ открива CineLibri"}
{"url": "https://www.monitor.bg:443/bg/a/view/manchev-i-shishkov-otvarjat-semeen-kulinaren-lager-103260", "text": "Шеф Манчев и шеф Шишков ще готвят с 15 семейства от цялата страна на първия семеен кулинарен ларег, организиран от Лидл България. Избраните фамилии с афинитет към добрата кухня са финалистите, чиито рецепти бяха избрани сред над 200 кулинарни предложения, изпратени за първата кулинарна книга за деца на веригата. По време на кулинарния лагер избраните семейства ще демонстрират своите готварски умения, като приготвят рецептата, с която са участвали в конкурса. Част от менюто ще са полезни и вкусни бонбони от фурми, американски палачинки с тиква и телешко с елда. Освен идеите на финалистите, книгата ще включва още и рецепти, разработени от двамата шеф готвачи, като всички те ще са подходящи за деца на възраст от 3 до 14 г. Целта на книгата е да послужи като наръчник за родителите в опитите им да осигурят балансирано хранене за своите деца.", "date": "2018.06.21", "title": "Манчев и Шишков отварят семеен кулинарен лагер"}
{"url": "https://www.monitor.bg:443/bg/a/view/anelija-rajna-i-maja-neshkova-pomagat-na-momche-sys-skleroza-103250", "text": "Звезди на „Пайнер“, сред които Анелия, Райна и Галин, и Мая Нешкова ще се включат в благотворителен концерт „Да помогнем на Краси“. Изпълнителите ще отправят музикален поздрав за добрата кауза в спортна зала „Арена Самоков“ на 24 юни от 19 часа. Под светлината на прожекторите ще застанат още Гергана, Галин, Нелина, Лазар, Мария и Магдалена Филатови, Христо Косашки и Кирил Икономов. Събраната сума ще се използва за лечението на Краси Джургов, който страда от ALS - Амиотрофична латерална склероза. Болестта е изключително рядка и единствената надежда за момчето е в нов японски препарат, който може да спре нейното развитие. Средствата ще  отидат за първите три месеца от лечението на Джургов. IBAN BG66 UNCR 7000 1508 8873 29, Валута - BGN, Клон 270 BIC (SWIFT) код на Уни Кредит Булбанк: UNCRBGSF Красимир Любенов Джоргов      ", "date": "2018.06.21", "title": "Анелия, Райна и Мая Нешкова помагат на момче със склероза"}
{"url": "https://www.monitor.bg:443/bg/a/view/16-godishen-podkara-kolata-na-bashta-si-i-se-nacepi-v-pyten-znak-103244", "text": "16-годишен ученик подкара колата на баща си и се удари в пътен знак в Кюстендил. Инцидентът е станал в сряда малко след 16 часа, когато неправоспособния водач е загубил контрол над лекия автомобил „Ауди“ и се е ударил в пътен знак на улица „Хаджи Димитър“. В следствие на удара колата е пламнала като факла и въпреки бързата намеса на огнеборците е изгоряла изцяло. „Добре, че момчето излезе веднага. Иначе не ни се мисли какво можеше да стане. Не беше пострадало, но определено се беше уплашило много. Какво да ви кажа, не трябва да се дава на децата да карат коли и то в тази възраст. Можеше да стане най-лошото“, обясняваха свидетели на инцидента. По случая е започнато досъдебно производство в РУ Кюстендил, уведомен е дежурен прокурор.", "date": "2018.06.21", "title": "16-годишен подкара колата на баща си и се нацепи в пътен знак"}
{"url": "https://www.monitor.bg:443/bg/a/view/slynchevi-ochila-bez-uv-zashtita-dokarvat-perde-103227", "text": "Слънчевите очила без UV -защита са твърде опасни, могат да провокират глаукома, популярна още като перде, предупредиха офталмолози. Оказва се, че всеки четвърти чифт на пазара у нас не отговаря на изискванията. Фалшификатите се търгуват най-вече на сергии и малки магазинчета край плажовете на морето или при градските басейни, но могат да се намерят и в някои по-големи магазини. Затова първото и основно правило, което трябва да спазваме при избора на този артикул е той да има филтър за UV защита, тъй като в противен случай ултравиолетовата светлина ще премине през роговицата на окото, ще навлезе навътре и в по-късен етап може да настъпят сериозни увреждания на окото. Следващият етап е помътняване на лещата, или т.нар. перде. Също така може да настъпят увреждания на очното дъно и по-специално на макулата, която е центърът на ретината. С нея ние виждаме и получаваме образи. Това на практика означава, че продължителната употреба на очила менте може да доведе до трайни увреждания на зрението ни. Моментните последствия са дискомфорт и дори зачервяване, но тези случаи са редки. Обикновено, ментетата не подсказват с нищо, че са опасни. Когато се избират тъмни очила, най-важното е те да имат маркировка CE. Този знак показва, че те отговарят на европейските изисквания за безопасност. Лекарите по очни болести напомнят да гледаме и дали имат инструкция за ползване на български език. На нея следва да е написан и какъв клас е филтърът на стъклата. Той варира от 0 до 4 в зависимост от степента, в която защитава от UV – лъчите. Шофьорите обаче не бива да ползват при шофиране тези със степен 4, тъй като те намаляват видимостта на пътя. Дори да сте попаднали на очила, отговарящи на всички условия за здравословна и санитарна безопасност, трябва да съобразите още няколко неща преди да ги купите. Хората, които имат диоптър, могат да си купят очила с преливащи стъкла за противослънчева защита според осветеността и количеството на UV лъчите. Ако искате да ги ползвате и за шофиране, можете да избирате само артикули максимум до 3 филтър защита. Рамката също е важна. Тя трябва да е удобна. Цветът на стъклата не е без значение. Тези в кафяво и сиво са за предпочитане при шофиране. Не купувайте на децата евтини модели очила тип играчка. Или им изберете слънчеви очила със 100% протекция от UV лъчи, или никакви. За подрастващите са препоръчителни стъкла с добра протекция срещу ултравиолетовото лъчение – филтър 3 или 4.", "date": "2018.06.21", "title": "Слънчеви очила без UV-защита докарват перде "}
{"url": "https://www.monitor.bg:443/bg/a/view/znakova-banja-v-selo-jagoda-chaka-blagoslovija-ot-mk-103245", "text": "Знаковата сграда на баня в курортното селище Ягода очаква благословията от експертите от националния институт за недвижимо културно наследство, за да бъде отремонтирана, цялостният проект е внесен за утвърждаване преди повече от месец, но засега нямаме отговор.", "date": "2018.06.21", "title": "Знакова баня в село Ягода чака благословия от МК"}
{"url": "https://www.monitor.bg:443/bg/a/view/sofijanci-dishali-po-chist-vyzduh-ot-minalata-godina-103242", "text": "За първите три месеца на 2018 г. софиянци са дишали по-чист въздух в сравнение със същия период миналата година, съобщиха от Столичната община, позовавайки се на данни от измервателните станции на Изпълнителната агенция по околна среда. Отчетени са със 100 по-малко превишения на фини прахови частици във въздуха. Освен количествено, намалението е и качествено, като отчетените средни концентрации за тримесечието варират в диапазона между 30 и 53 µg/m3, докато година по-рано са в диапазона 52-77 µg/m3. \"Намаляването на броя на среднодневните превишения и на самите средни концентрации на фините прахови частици е резултат от комплексните мерки, които общината заедно с гражданите предприема за подобряване качеството на въздуха. Тенденцията за намаляване е трайна и очакванията ни са тя да се запази“, заяви зам.-кметът по околна среда Йоана Христова. Тя припомни, че през последната година общината изпълнява комплекс от над 100 заложени мерки от Актуализираната програма за подобряване на качеството на въздуха в София до 2020 г. Една от тях е и приетият през януари от Столичният общински съвет Механизъм с действия при превишения на фини прахови частици. „За пръв път тази зима беше въведен „зелен билет“ за градски транспорт. Еднодневната „зелена“ карта за цялата мрежа на градския транспорт струва 1 лев и влиза в сила при стойности на фините прахови частици над 200 µg/m3 поне два последователни дни на две градски автоматични станции или на 4 градски автоматични станции в един ден. Тези условия бяха на лице на 28 януари, когато гражданите, закупили подобни билети бяха 30 000 зелени билета“, припомни зам.-кметът. Христова допълни, че през първите три месеца на тази година от „Московска“ 33 са възложили измиване на улици и булеварди 33 пъти, а общата площ на почистените пътни платна е 3 177 дка.", "date": "2018.06.21", "title": "Софиянци дишали по-чист въздух от миналата година"}
{"url": "https://www.monitor.bg:443/bg/a/view/bsp-iska-izlushvane-na-ministri-zaradi-nov-izbjagal-zatvornik-103251", "text": "БСП поиска вътрешният министър Валентин Радев и правосъдният Цецка Цачева да бъдат привикани утре в НС, за да обяснят за поредния случай на избягал затворник. \"Буквално преди минути разбрахме от интернет сайтове, че, както казва главният секретар, имаме нов случай на отклонило се лице от български затвор, а всъщност е избягал\", заяви от трибуна депутатът от БСП Иван Ченчев. Той поръча на ръководството на НС да се свърже с професионалното ръководство на МВР, както и с правосъдното ведомство и техни представители да се явят в НС. Така социалистите искат Цачева и Радев да обяснят пред депутатите какви мерки са предприети и каква е превенцията такива случаи да не се повтарят. \"Може би да се надяваме, че ще бъде заловен по-бързо, докато не си е пуснал брада, отклонилият се?\", каза Ченчев.", "date": "2018.06.21", "title": "БСП иска излушване на министри заради нов избягал затворник"}
{"url": "https://www.monitor.bg:443/bg/a/view/premieryt-na-nova-zelandija-rodi-momichence-103243", "text": "Министър-председателката на Нова Зеландия Джасинда Ардърн роди момиченце, предаде АП. Бебето е първо за 37-годишната Ардърн. Щастливата майка е публикувала в Инстаграм своя снимка с партньора си Кларк Гейфорд и дъщеря им в болницата в Окланд. Джасинда Ардърн е споделила, че раждането на здраво момиченце с тегло 3,3 килограма я е направило изключително щастлива. Премиерката е допълнила, че с бебето се чувстват добре и е благодарила на всички доброжелатели за подкрепата, както и на болничния екип. Ардърн става първата жена в историята на Нова Зеландия и втората в света след министър-председателката на Пакистан Беназир Бхуто през 1990 г., забременяла и родила дете в качеството си на действащ премиер. Джасинда Ардърн изпълняваше задълженията си почти до края на бременността и оповести, че след раждането възнамерява да се върне на работа в началото на август.", "date": "2018.06.21", "title": "Премиерът на Нова Зеландия роди момиченце"}
{"url": "https://www.monitor.bg:443/bg/a/view/uchiteli-tormozili-geri-nikol-103241", "text": "Арендби старлетката Гери-Никол призна, че не само съучениците й я мразили, а и учителите й също. Изпълнителката на „Готина и луда“ разказа, че е станала жертва на психически тормоз в училище по време на участието си в X Factor, където се изявяваше като част от момичешката група Sweet 16. Другарчета на Гери-Никол от класа й пратили клип, на който се вижда как учителите страстно обсъждат как тя изобщо не може да пее. Тя вярва, че съучениците много й завиждали за натрупаната слава и затова се е преместила в друга школа. В този труден за нея момент, родителите й и най-близките й приятели я подкрепили. Междувременно яката дупара на БГ попа тушира слуховете, че е била в Италия с новото си гадже. Тя е отишла на екскурзия в Рим с компания и засега отрича да има човек до себе си.  ", "date": "2018.06.21", "title": "Учители тормозили Гери-Никол  "}
{"url": "https://www.monitor.bg:443/bg/a/view/ns-njama-da-raboti-prez-avgust-gerb-gotovi-na-srednoshtni-zasedanija-103249", "text": "Народното събрание няма да работи през август. Това стана ясно от думите на Десислава Атанасова от ГЕРБ, а поводът е предложението, внесено от БСП парламентът да няма лятна ваканция докато не си приемат законите, свързани с хората с увреждания. БСП внесе предложението си в деловодството на парламента . Социалистите предлагат, ако Народното събрание не се съгласи, поне да бъдат насрочени няколко извънредни заседания, за да се гласуват законите. Според Филип Попов не е необходимо омбудсманът да си подава оставката, а управляващите да се откажат от това да се пекат на плажа и да си свършат работата. Така на свой ред от ГЕРБ дадоха заявка, че са готови да удължават заседанията на парламента и да работи и посред нощ, ако се наложи. Десислава Атанасова обаче определи идеята на БСП като популистка.  че Това щеше да е приемливо , ако не ставаше въпрос за ползване от страна на една госпожа, каза Атанасова, визитрайли лидера на БСП Корнелия Нинова. Тя показа справки от гласуванията в пленарна зала, според които от 59 гласувания днес, Нинова е гласувало само веднъж и то за сутрешната регистрация. Атанасова заподозря, че това е с цел този ден да й се брои за присъствен и да не бъде глобена. Ден по-рано – от 90 гласувания в зала, Нинова пък имала само 5. Тя призова БСП да не бъдат крайни популисти. „Нормално  е когато стоят определени искания на определена социална група, политиците да имат определена чувствителност. Но да се злоупотребява с това и то на фона на нейното безхаберие и неучастие в работата на парламента, смятам, че е недопустимо.”, каза Атанасова. Тя обясни, че законите за хората с увреждания могат да се приемат и преди лятната ваканция, стига да се внесат навреме. Ние от ГЕРБ, когато се налага да се работи, се правят дълги и понякога среднощни заседания… обясни Атанасова. Шефът на ПГ на „Обединени патриоти” Волен Сидеров пък обясни, че хората се дразнят за ваканцията на депутатите, но често това време се използва от политиците за срещи с избиратели. и работи на конвейр. Тази работа е по-специфична. Имаш работа с хора”, каза той. Накрая обаче добави, че би се съгласил НС да работи през август, стига това да удовлетвори общественото мнение, но за сметка на това да има „чист период” за почивка, което по думите му означава лятната ваканция да я няма.", "date": "2018.06.21", "title": "НС няма да работи през август, ГЕРБ готови на среднощни заседания"}
{"url": "https://www.monitor.bg:443/bg/a/view/tyrsjat-izbjagal-zatvornik-v-lovech-103248", "text": "Мъж, съден за блудство и кражби, избяга от затворническото общежитие в Ловеч. 48-годишният Борислав Иванов напуснал неохраняемия обект, на който работил, и никой не го видял повече. Това станало около 10,30 часа сутринта, а минути по-късно МВР вече организирало акция по издирването му. Затворникът работел в млекопреработвателно предприятие, където почиствал складовете, с още трима други пандизчии. При проверката от служител на фирмата се установила липсата му. „До момента нямаме информация избягалият от затворническото общежитие в Ловеч затворник да е открит“, каза заместник-министърът на правосъдието Николай Проданов. „В момента има около 800 човека, които са в общежитията и работят. Няма как От една страна, условията за работа в затворите са ограничени и продукцията трудно може да е конкурентоспособна. Затова обществото може би трябва да преосмисли този модел на работа“, посочи още Проданов. Според данни от Министерството на правосъдието Борислав Иванов е с постоянен адрес град Добрич. Именно заради това и там е сформирана група, която да го търси. През последните месеци редица затворници избягаха от различни затвори в България. Най-култов бе случая с двама избягали осъдени от софийския затвор - Владимир Пелов и Радослав Колев. След месеци на неуспешно издирване от полицията Пелов бе разстрелян в родния си Ботевград. Убиецът му, който Пелов простреля, също почина след дни в интензивното отделение на „Пирогов“.  Заради бягството от опозицията поискаха вътрешният министър Валентин Радев и правосъдният Цецка Цачева да бъдат привикани днес в Народното събрание, за да обяснят за поредния случай на избягал затворник. „Буквално преди минути разбрахме от интернет сайтове, че, както казва главният секретар, имаме нов случай на отклонило се лице от български затвор, а всъщност е избягал“, заяви от трибуна депутатът от БСП Иван Ченчев. Той поръча на ръководството на НС да се свърже с професионалното ръководство на МВР, както и с правосъдното ведомство и техни представители да се явят в НС. Така социалистите искат Цачева и Радев да обяснят пред депутатите какви мерки са предприети и каква е превенцията такива случаи да не се повтарят. „Може би да се надяваме, че ще бъде заловен по-бързо, докато не си е пуснал брада, отклонилият се?“, каза Ченчев.  ", "date": "2018.06.21", "title": "Перверзник избяга от затворническо общежитие (ОБНОВЕНА)"}
{"url": "https://www.monitor.bg:443/bg/a/view/smeseni-ekipi-ot-bylgarski-i-rumynski-policai-patrulirat-v-ruse-i-gurgevo-103240", "text": "Смесени екипи от български и румънски пътни полицаи започват съвместни проверки за безопасността на движението в регионите на Русе и Гюргево. Дейността им ще се осъществи през летния сезон, а утре, 22 юни, на Дунав мост ще бъде първата размяна на служители от пътните полиции на съседните държави. Съвместните патрули работят в пограничния район от 2010 година. На среща между началниците на пътните полицейски служби в Русе и Гюргево – главен инспектор Михаил Манов и комисар Марин Попеску, са обсъдени графиците, маршрутите и конкретните ангажименти на контролиращите. Смесените екипи ще осигуряват пътната безопасност с оглед очаквания интензивен трафик през летния туристически сезон, предимно от български и румънски граждани. Проверките ще са насочени към контрола на скоростта, неправилното изпреварване, шофирането след употреба на алкохол, валидност на документите на водачите и други.", "date": "2018.06.21", "title": "Смесени екипи от български и румънски полицаи  патрулират в Русе и Гюргево"}
{"url": "https://www.monitor.bg:443/bg/a/view/dadoha-na-prokuraturata-stroitelja-na-varnensko-uchilishte-103237", "text": "Документацията от извършено конструктивно обследване на рушащата се сграда на новото Начално училище „Васил Левски“ в Аспарухово, е предадена на 14 юни т.г. от Община Варна на Районната прокуратура. Обследването е извършено от проектантско бюро „Статком“ ЕООД. От него става ясно, че констативният Акт15 на сградата „не отговаря на истината за изпълнението на строежа - извършени са значителни промени в конструкцията, които не са отразени в констативния акт и това е възможна предпоставка представеният Акт15 да бъде считан като документ с невярно съдържание“. Сградата на НУ „Васил Левски“ бе построена на принципа на публично-частно партньорство, след сключване на договор между Община Варна и „Стоянстрой“ ЕООД. Откриването на строителната площадка на новата сграда на НУ „Васил Левски“ бе през май, 2011 г., а на 9 декември същата година е издадено разрешение за ползване на училището и въвеждането му в експлоатация. В края на 2017 г. със заповед на кмета училището бе затворено, поради множество подадени сигнали от директора за сериозни проблеми със сградата. Учениците бяха настанени в 3 други сгради с осигурена целодневна организация на учебния ден –  във ВМГ „Св. Николай Чудотворец”,  в ДГ № 46 „Горска приказка” и в ДГ № 45 „Морски свят”. Община Варна предприе допълнителни мерки за осигуряване на качествен учебен процес и комфорт за учениците в ДГ № 46 „Горска приказка”, където бяха монтирани бойлери,  климатици, бели дъски, ремонтирана е и т.нар. разливочна. Осигурен е автобус, извозващ децата от бариерата на „Галатекс“ до входа на детската градина. Успоредно с това са извършени проверки и огледи на новата сграда на училището. Изискана е наличната документация по целия строителен процес, включително и части на техническия проект. На базата на събраната информация е възложено изготвяне на конструктивно обследване, геодезическо замерване за установяване изменение в геометрията на сградата и актуализация на техническия паспорт от 2011 г.  Част от установените основни проблеми в конструкцията на сградата са несъответствие, смяна на основния конструктивен и архитектурен проект, несъответствия на гредови конструкции, некачествено изпълнение на най-дълга носеща греда, намалена носеща способност за вертикални натоварвания и несъответстваща на заложената в основния конструктивен проект от 2009 г., покривната плоча е оставена с дебелина 16 см., която се увеличава почти двойно на местата на задигане за оформяне на наклони и това допринася за значително претоварване на отслабената стълбищна плоча, установени процеси на провисвания на стълбищните плочи по всички нива, неправилно изпълнение на хидроизолацията на покрива, липса на актове за приемане, в които да са отразени други решения на конструкцията. Планът за решаване на проблема със сградата на училището продължава с изработване на проект „Основен ремонт и реконструкция на НЧ „Васил Левски“. Предстои оценка на съответствие на проекта от специализирана надзорна фирма, издаване на разрешително за строеж, избор на изпълнител на СМР съгласно ЗОП и въвеждане на обекта в експлоатация. Във връзка с проблемите по сградата родители, деца и техни близки от Начално училище „Васил Левски“ в Аспарухово протестираха днес пред сградата на Община Варна. „Искаме да получим план и от 15 септември децата да влязат в училище, като сградата трябва да бъде безопасна. Работата на служителите в Община Варна, на които ние плащаме, е да направят всичко възможно това да се случи. Вярваме, че това ще се случи, защото има ли желание – има и начини, няма ли желание – има оправдания. На оправдания вече сме се наслушали. От седем месеца децата ни са извън училище, а от 3 години търпим течове, ремонти и т.н. Хората, които са отговорни са тук и ние идваме на място да разберем какво и кога ще се случи. Очакваме кмета на Варна да дойде при нас и да ни каже дали има готов изготвен план и кога ще го получим“, заяви Георги Георгиев, който е един от организаторите на протеста. По-късно в зала „Пленарна“ кметът на Община Варна Иван Портних се срещна и разговаря с протестиращите. „Най-ранният срок, след всички процедури по документацията, може да е  31 декември 2018 г. Проблемът с училището е от  няколко години и през декември миналата година децата от началното училище бяха принудени да се преместят и да учат в други училища. Децата от подготвителната група също са били преместени в друга детска градина. През декември месец 2017 г. е назначена експертиза, която е била изготвена към април 2018 г., На нейна база тепърва ще се даде ход на строително-ремонтни дейности, които ще трябва да започнат по законов ред към 30 октомври т. г.\", каза кметът.", "date": "2018.06.21", "title": "Дадоха на прокуратурата строителя на варненско училище "}
{"url": "https://www.monitor.bg:443/bg/a/view/dva-aresta-na-alo-izmamnici-za-sedmica-103236", "text": "Втори телефонен измамник е арестуван от служителите на реда във Враца само за седмица, съобщиха от областната дирекция на МВР. В сряда ченгетата получили сигнал, че предния ден 84-годишна местна жителка е станала жертва на ало измамник, в резултат на което хвърлила през терасата на жилището си 1970 лева. Парите били взети от неизвестен мъж. След проведени оперативно-следствени действия в 11.45 часа униформените задържали 21-годишен врачанин, на който по безспорен начин е установена съпричастността му към извършената измама. В жилището на младия мъж са намерени и иззети пари и мобилен телефон. При извършения личен обиск са открити  и иззети самоделно изработени цигари, за които задържаният обяснил, че съдържат „чай“ за пушене, третиран с наркотично вещество. Образувано е бързо производство. Акцията по задържането е проведена съвместно със служители от сектор „Измами“ в главна дирекция „Национална полиция“. Припомняме, че 14 юни в Мездра беше задържан 25-годишен мъж от същия град, който в периода 8 - 12 юни, чрез телефонни измами причинил имотни вреди на обща стойност 54 620 лева на четири възрастни врачанки.", "date": "2018.06.21", "title": "Два ареста на ало измамници за седмица"}
{"url": "https://www.monitor.bg:443/bg/a/view/okovaha-uchenik-za-oranjerija-s-kanabis-103238", "text": "Ученик от козлодуйското село Крива бара е арестуван и обвинен в производство на дрога. При специализирана акция в двора на дома му е открита оранжерия с канабис, съобщиха от областната дирекция на МВР във Враца. Ченгетата ожънали и иззели 43 растения с дължина около 2 метра и плик, съдържащ зелена листна маса също канабис. В районното управление на Козлодуй е задържан непълнолетният „плантатор“. Срещу него е образувано досъдебно производство.", "date": "2018.06.21", "title": "Оковаха ученик за оранжерия с канабис"}
{"url": "https://www.monitor.bg:443/bg/a/view/neporochnata-djejn-prashta-student-v-prinstyn-103232", "text": "Актрисата Джина Родригес, която се прочу с ролята си в „Непорочната Джейн“ се отказа от солидна финансова инжекция, част от промо кампанията на продукцията за следващите награди „Еми“, в полза на студент в нужда. Младежът, който остава неназован, е от латино произход, а средствата, дарени му от звездата ще покрият цялото му 4-годишно образование в университета в Принстън. „Промо кампанията представлява много странен танц. Каквото и да правиш в Холивуд, изисква огромно количество пари. ... Винаги съм усещала подкрепа от шоуто в мисиите си да помогна на латиносите. Затова и сега се обърнах към изпълнителния ни продуцент Джени Снайер Урман дали можем тази година да вложим парите в една добра кауза“, обясни пред The Hollywood Reporter Родригес, която досега няма номинация за „Еми“. „Днес темата за това как се харчат парите в индустрията е табу. Но това не променя реалността. Надявам се, че споделяйки за това добро дело, ще послужим като вдъхновение за някой друг да стори същото“, казва още актрисата.", "date": "2018.06.21", "title": "“Непорочната Джейн“ праща студент в Принстън"}
{"url": "https://www.monitor.bg:443/bg/a/view/grigor-dimitrov-sreshtu-novak-djokovich-na-jivo-103235", "text": "Григор Димитров ще се изправи днес срещу Новак Джокович във втория кръг на ATP 500 Fever Tree Championship в лондонския The Queen’s Club. По програма двубоят е трети на централния корт и се очаква да започне след 17.00 часа. Мачът ще се предава пряко по MAX Sport 1, както и като на Live.A1.bg. Българинът достигна до двубоя срещу бившия №1 в света след доста труден успех в първи кръг срещу босненеца Дамир Джумхур с 2:1 сета. Джокович, който в момента се намира на 22-а позиция в ранглистата на ATP, отстрани с лекота в дебютния си мач на тревa Джон Милман след 6:2, 6:1. В досегашните седем мача помежду им, българинът има само една победа - през 2013 г. на турнира на клей в Мадрид. Паметен е и единственият сблъсък между двамата досега на тревен корт - на полуфинала на \"Уимбълдън\" през 2014 г., когато Димитров даде страхотен отпор на Джокович, но в крайна сметка загуби със 6:4, 3:6, 7:6, 7:6. Надпреварата на тревата в The Queen’s Club е сред любимите на Григор Димитров. Българинът спечели титлата тук през 2014 г., а през миналия сезон загуби драматично полуфинала срещу бъдещия шампион Фелисиано Лопес. ATP 500 Fever Tree Championship може да се проследи на живо по MAX Sport 1 и на Live.A1.bg до неделя, когато е мачът за титлата.", "date": "2018.06.21", "title": "Григор Димитров срещу Новак Джокович на живо"}
{"url": "https://www.monitor.bg:443/bg/a/view/kufar-s-izkustven-intelekt-sledi-sobstvenika-si-102871", "text": "Тези, които пътуват често, вероятно знаят колко е уморително да влачат куфара си навсякъде. Но е възможно да бъде много по-лесно, ако куфара може просто да следва собственика си. Компанията от Пекин, ForwardX Robotics, предлага точно това, с моторизираният си куфар Ovis. Това позволява на Ovis, визуално да проследява своя собственик и да остане от дясната му страна, докато преминава през летища или върви по улицата със скорост до 10 км / ч. Също така, компанията твърди, че интелигентния куфар е в способен да идентифицира препятствия както и други хора, като автоматично ги заобикаля. Батерията се зарежда за по-малко от четири часа и трябва да е достатъчна за изминаването на около 20 километра, а придружаващото приложение за iOS / Android ще предупреди потребителя, когато нивото на заряд достигне 20%. Също това, батерията може да се използва за зареждане на мобилните устройства чрез двата USB порта, вградени в куфара. Да, Ovis може да носи и дрехи, разполагайки с вместимост от 45 литра. Самият куфар тежи малко под 4,5 кг. В момента Ovis е обект на кампания в Indiegogo, с цена от $ 329 и се очаква доставките да започнат през декември, ако достигне до производство. Планираната цена на дребно е $ 799.", "date": "2018.06.21", "title": "Куфар с изкуствен интелект следи собственика си"}
{"url": "https://www.monitor.bg:443/bg/a/view/wizz-air-predupredi-za-opiti-za-izmama-s-falshiv-sajt-103233", "text": "Нискотарифната авиокомпания Wizz Air предупреди, че уебсайт и Facebook страница със съмнителен домейн и външен вид, подобен на оригиналния, заблуждава клиентите. Този сайт и постове в социалната мрежа съдържат лъжливи твърдения, че потребителите могат да купят 2 билета на Wizz Air за 1 евро, ако споделят поста и коментират във Facebook. Wizz Air напомня на своите клиенти, че официалният уебсайт на авиокомпанията е wizzair.com и всяка информация за промоциите и конкурсите на Wizz Air се публикува на този сайт или на официалните канали на авиокомпанията в социалните мрежи и се обявява в бюлетина на Wizz, пише в официално становище на авиокомпанията. От превозвачът съветват всички потребители „да не посещават и да не кликат върху линкове към други страници, различни от официалните комуникационни платформи на авиокомпанията“. Wizz Air ще предприеме необходимите действия срещу всички субекти, които разпространяват лъжливи твърдения, че представляват Wizz Air и подвеждат потребителите, се казва още в съобщението.", "date": "2018.06.21", "title": "Wizz Air предупреди за опити за измама с фалшив сайт"}
{"url": "https://www.monitor.bg:443/bg/a/view/sprjaha-internet-v-aljir-zaradi-uchilishtnite-maturi-103234", "text": "Обезверени от възможността учениците да преписват по време на матурите, властите на Алжир са стигнали до доста драстично и достатъчно спорно като резултат решение – да дръпнат шалтера на интернет в цялата страна (както кабелен, така и мобилен). Матурите в Алжир са между 20 и 25 юни, като връзката с мрежата ще бъде спирана за час по време на изпитите. Достъпът до социалната мрежа Facebook пък изобщо ще бъде блокиран в цялата страна през целия изпитен период, за да се ограничи комуникацията между учениците, както и възможно изтичане на информация, свързана с матурите. По думите на министъра на образованието на Алжир Нурия Бенгабрит местните власти не са много доволни от решението си, но не могат да сторят нищо друго при подобна заплаха за изтичане на информация за матурите в мрежата. Едновременно с блокирането на интернет, на всички ученици, учители и квестори ще бъде забранено използването на каквито и да било електронни устройства по време на изпитната сесия, а в над 2000 зали, в които ще се провеждат матурите са установени металодетектори на входа. За преписване ще бдят не само учителите и квесторите, но и огромно количество камери. На матури за завършване на гимназии тази година в Алжир ще се яват 700 000 ученици. Това съвсем не е първи път, когато алжирските власти блокират интернет по време на матурите в учебните заведения. Към подобни мерки са прибягвали и Индия, Ирак и Етиопия. Според доклад на ООН първата държава използвала изключване на интернет е Узбекистан през 2014 г.", "date": "2018.06.21", "title": "Спряха интернет в Алжир заради училищните матури"}
{"url": "https://www.monitor.bg:443/bg/a/view/ucheni-daldisvat-v-ledenite-vodi-na-antarktida-po-sluchaj-zimnoto-slyncestoene-103239", "text": "Учени в Антарктида отпразнуваха зимното слънцестоене, което ще донесе повече дневна светлина в южното полукълбо след седмици на мрак, като се гмурнаха в ледени води, предаде АФП. Ръководителката на австралийската изследователска база \"Кейси\" Ребека Джефкоут поясни, че 21 юни е специална дата за учените, които зимуват в Антарктида. При температура минус 22 градуса Целзий учени от базата \"Кейси\" пробиха дупка в дебелия лед, преди да се съблекат и да скочат във водата. \"Плуването в ледени води е малка лудост, но храбри учени от базата чакат с радост тези мигове - каза тя. - Двадесет и един от 26-те обитатели на базата са достатъчно смели, за да се гмурнат във водата.\" Повече от век учените, които зимуват в Антарктида, честват зимното слънцестоене, което се отбелязва на 21 юни в южното полукълбо и на 21 декември в северното полукълбо.", "date": "2018.06.21", "title": "Учени далдисват в ледените води на Антарктида по случай зимното слънцестоене (СНИМКИ)"}
{"url": "https://www.monitor.bg:443/bg/a/view/dimana-zavyrshi-visshe-s-otlichen-6-103231", "text": "Поп-фолк певицата Димана завърши висшето си образование с пълно отличие. През последните години изпълнителката на „Без мен не можеш“ се фокуриса върху обучението си в специалност „Музика“ в ПУ „Паисий Хилендарски“, като през цялото й следване успехът й е бил отличен. За академичните си постижения се похвали самата тя, със снимки на студентската си книжка в социалните мрежи. 33-годишната красавица ще продължи обучението си и с магистърска програма. сподели развълнувано тя. Междувременно стана ясно, че Димана ще зарадва феновете си с два нови проекта през лятото. Единият е фолклорната песен „Моме, Цветелино“, клипът към която вече е реализиран. Тя е по музика и аранжимент на Димитър Милев, а текстът е на Полина Дакова. Вторият проект ще е издържан в стилистиката на поп-фолка.", "date": "2018.06.21", "title": "Димана завърши висше с Отличен 6"}
{"url": "https://www.monitor.bg:443/bg/a/view/pipvame-hlamidija-ot-mokrite-banski-dokarva-bezplodie-103223", "text": "Шезлонгите край басейните сеят гъбички, срамни брадавици и маса кожни инфекции, които се предават при допир. Заразяването става още по-бързо, ако човек има малки ранички или жената скоро преди това е ходила на кола маска. За това предупредиха специалисти по кожни и венерически болести. Затова и националния консултант по микробиология проф. Тодор Кантарджиев съветва да се сяда и ляга на тях само върху хавлия, като тя трябва да покрие напълно съоръжението. В никакъв случай на него не бива да се опират голите крака, тъй като човек може, като нищо, да завъди гъбички или да се зарази с кожна екзема. Причината е, че колкото и персонала да се грижи за хигиената, не е ясно дори за минути какъв човек е лежал на шезлонга преди вас. Пак по същата причина не бива да се разхождаме боси по плочките на басейна или под душа. Дерматолозите предупреждават да се избягват занемарените басейни. Когато излизате от водата, веднага подсушавайте краката си, за да намалите риска от заразяване и развитие на микози. Не ползвайте джапанките на човек дори от компанията, макар и за малко. Гъбичките се проявяват със силен сърбеж между пръстите на краката, лющене и цепене на кожата. Те са упорити и лечението им може да продължи с месеци. Басейните са благоприятна среда и за зараза с полово преносими болести като кондиломи и хламидия. Ако те са дезинфектирани и хигиената в тях е добра, въпросните микрооганизми умират веднага. Точно затова трябва да се подбират добре поддържаните басейни. В естествените водоеми като язовирите, езерата, реките, където много хора прекарват свободното си време, също има опасност от зарази. На тези места се разпространяват най-вече стомашно-чревните инфекции. Дори водата в басейна да е чиста, преди да се потопите в него се информирайте за температурата, количеството минерали, ако тя е минерална и с какви препарати се дезинфектира. Всички тези данни управителите са задължени да излагат на табла на достъпни места, като първото от тях е непосредствено до входа, за да са наясно клиентите къде отиват. Децата са особено чувствителни към химикалите. Хлорът, който е в основата на повечето съвременни дезинфектанти, може да отключи алергия при хлапетата, както и при хората с по-чувствителна кожа. Ако малко след първото потапяне усетите специфично щипане или мравучкане по тялото си, не плувайте повече. Това означава, че персоналът е прекалил с дезинфектанта, за да се застрахова срещу евентуални медицински неблагополучия. Дори да са спазили всички тези съвети на лекарите, жените не са застраховани от зарази. Оказва се, че те могат да се заразят с коварни хламидии, ако не си сменят банските със сухи, след като са плували. Освен това, проф. Кантарджиев препоръчва на представителите и на двата пола да вземат душ след излизане от басейна. Той припомни, че хламидалните инфекции проявяват два-три месеца след заразяването и се развиват, без човек дори да подозира за тях. Пораженията стават ясни, когато се окаже, че жената не може да забременее, казва специалистът. Към проблема късно диагностициране се прибавя и това, че не малка част от кожно-венерическите диспансери бяха закрити. Затова лекарите съветват веднъж в годината да се прави рутинен тест. Те сочат морето като много по-безопасно от закритите водоизточници, тъй като в солената вода играе роля на своеобразен дезинфектант. Независимо от това, не тръгвайте на почивка без да се заредите с антибиотични пасти и спрейове, ако имате сериозно оплакване или се безпокоите, че може да сте се сдобили с курортен „сувенир“, потърсете лекарска помощ, съветват медиците.  ", "date": "2018.06.21", "title": "Пипваме хламидия от мокрите бански, докарва безплодие "}
{"url": "https://www.monitor.bg:443/bg/a/view/svlachishteto-trifon-zarezan-moje-da-byde-ovladjano-s-podvodni-rifove-103229", "text": "Свлачището „Трифон Зарезан” край Варна, което е едно от най-големите у нас, може да бъде овладяно с изграждането на подводни рифове в морето, на 50 метра от брега. Така ще се редуцира силата на вълната и движението на земните маси ще бъде затиснато от тоновете пясък, които ще се отлагат зад рифовете. Това заяви в ефира на Дарик Варна главният експерт по свлачища и укрепване на територии в общината, инж. Олег Колев. „В най-скоро време ще стартират процедурите за проектиране на естакада в района, която да възстанови затворения панорамен път към курорта „Златни пясъци”. Проектът е доста сложен. Има обещание за финансиране, като прогнозите са за около 10 млн. лева. Естакадата няма да минава през частни имоти и няма да се плащат обезщетения”, коментира Колев. На територията на Община Варна има 33 кв. км, които са свлачищнини територии. Повечето процеси от тях са стабилизирани. Общинският експерт припомни, че руски геолози, изготвили първата карта на България след Освобождението, са препоръчали цялото крайбрежие от Варна до Калиакра да не се застроява, защото е свлачищна зона. Няколко плажа във Варна се нуждаят от брегоукрепване, защото абразионният им профил е в критична точка. Сред тях са „Рибарският плаж“, ивиците около Галата, „Физоча“, „Прибой“ и курорта „Златни пясъци”.    ", "date": "2018.06.21", "title": "Свлачището „Трифон Зарезан” може да бъде овладяно с подводни рифове"}
{"url": "https://www.monitor.bg:443/bg/a/view/tajnstvoto-na-lechebnite-bilki-ojivjava-na-eniovden-vyv-varna-103225", "text": "Тайнството и лечебната мощ на билките оживяват на Еньовден в Музея по история на медицината във Варна. Това съобщиха от Медицински университет, които организират празника на слънцето, водата и билките.  Събитието се организира с подкрепата на фонд „Култура“ на Община Варна. Еньовден е един от най-значимите празници в българския календар и е най-дългият ден през годината Това е денят на лятното слънцестоене и на Св. Йоан Предтеча, който е познавал лечебните възможности на растенията и оцелява в пустинята сред вълшебните природни треви. Вярва се, че всяка трева, набрана на Еньовден, е лековита. Разнообразна програмата обещават организаторите на празника, която ще продължи през целия ден и ще включва демонстрации, които ще разкрият тайнството на билките и приложението на лечебните растения, фолклорни танци, филми и лекции за българските традиции на Еньовден. Варненци и гостите на града ще могат да разберат от дипломирания ботаник от Факултета по фармация в МУ-Варна ас. Джени Чернева как да се берат, сушат и съхраняват билките, как да се използват в бита, козметиката и домашната аптека и какви лечебни продукти могат да се приготвят в домашни условия. В няколко работилници ще се проведат демонстрации и беседи на различни методи за приготвяне на лечебни билкови продукти – билкови чайове, настойки, отвари, сиропи, тинктури, маслени разтвори, лапи. Ще бъдат демонстрирани стъпките за хербаризиране на билки и различните начини на сушене на растенията, създаване на билкови торбички против насекоми и др. Тайнството на българските обичаи и традиции за празника във Варненския край ще бъдат разкрити от доц. д-р Лидия Петрова – етнолог, а MU-Vi.tv ще представи филма „Горската аптека“. За доброто настроение ще се погрижат студентите от танцовия ансамбъл на Медицински университет –Варна. Входът за всички гости е свободен.", "date": "2018.06.21", "title": "Тайнството на лечебните билки оживява на Еньовден във Варна"}
{"url": "https://www.monitor.bg:443/bg/a/view/oblagat-aparthotelite-s-danyk-gerb-bistrjat-kak-103224", "text": "Работна група ще бистри как точно апартхотелите по курортите и къщите за гости да бъдат обложени с данък, за да може този сектор да излезе на светло. Това стана ясно то думите на шефката на бюджетната комисия Менда Стоянова в кулоарите на парламента. Повод за коментара й са поправките в закона за местните данъци и такси, предложени от патриотите и вицепремиера Валери Симеонов, които бяха гласувани преди ден в бюджетна комисия. Стоянова обясни, че става дума за апартаменти , които се дават под наем само на курористи , в местата обявени курорти. Според нея идеята на Симеонов е правилна и наистина от доста време се търси решение за обхващане на този сектор с облагане  на данък. Тя уточни, че в момента с данък общ доход се облагат приходите от наеми от тези апартаменти и къщи за гости, които не са регистрирани като туристически обекти.  Много често обаче собствениците въобще не ги регистрират. Стоянова обясни, че трябва да се потърси някаква друга база, а не прихода от наем и даде пример с данъка за таксиметровите превози. Според нея обаче базата, на която да се определя данъкът, предложена от Симеонов, може би не е най-точната, защото „тя се явява като втори данък недвижим имот, което е недопустимо“. Именно в тази връзка, тя и финансовото министерство да решили в рамките на работна група да избистрят закона, да намерят подходящо решение, така че той да стане работещ.", "date": "2018.06.21", "title": "Облагат апартхотелите с данък, ГЕРБ бистрят как"}
{"url": "https://www.monitor.bg:443/bg/a/view/chaj-ot-isop-uspokojava-kashlicata-za-chasove-103228", "text": "Адено и риновирусите са неизбежното зло в топлото време. Заболяваният, причинени от тях, протичат с общо неразположение, гадене, хрема, кашлица и възпаления на очите и носоглътката. Затова те са популярни като летен грип. Ваксина срещу тези заболявания няма. Тъй като протичат по-леко, могат да бъдат лекувани и с природни средства. Магнезиевото олио е отлично средство при болно гърло. За една доза е необходимо да смесите ½ кафена чаша от него, разредена с 2 кафени чашки минерална, изворна или дестилирана вода. С този разтвор се прави гаргара при болно гърло, смърка се при хрема и се налага компреси срещу главоболие и синузит. Ако тази концентрация ви е прекалено силна, можете да разредите с още малко вода. Можете да вземете и магнезий на кристали и заедно с една шепа морска сол да си направите баня на краката или да я изсипете във ваната. Магнезият е незаменим минерал който отговаря за над 300 ензимни операции в човешкото тяло, но за жалост е в дефицит във всеки съвременен организъм. При лятна настинка, пийте редовно златно мляко. Така Аюрведа нарича сместа от равни части топло мляко и силен чай от куркума. Тази вкусна подправка подсилва имунната система и чисти черния дроб, а както е известно от замърсяването му започват половината болести. Превантивно едно сутрешно питие от златно мляко с мед, вместо кафе е чудесен избор за добро здраве. За по-лесно отхрачване фитотерапевтите препоръчват отвара от исоп три пъти дневно преди хранене. В сушено състояние той се продава в билковите аптеки. Тя е отличен муколитик, антисептик и облекчава кашлицата. Като муколитик, неговите съставки разрушават химичните връзки между протеините, свързващи бронхиалния секрет и буквално го втечняват. Други съставки на билката подобряват водния баланс на тялото и допринасят за допълнителното оводняване на секрета, който става по-рехав и подвижен и може да се изкашля значително по-лесно. Други от по-силните съставки на билката са туйон и фенол, които й придават завидни антисептични свойства. При пиенето на чай от исоп, двете съставки очистват устната кухина от множество вдишани патогенни бактерии и вируси, преди те да са успели да се развият и да причинят заболяване. Чаят от исоп стимулира и храносмилателната система, облекчава стомашните газове, болки и колики и подобрява апетита след дълго боледуване. Той обаче не бива да се приема от бременни и кърмачки, защото може да причини преждевременно раждане или навлизайки с майчината кърма у бебето е възможно да го интоксикира. Проблемът е, че малките деца са с все още крехка храносмилателна система и тя не успява да се адаптира към потентни вещества като туйона и фенола. Билката е безопасна за навършили 13 години за възрастни, но само, ако не страдват от епилепсия. В противен случай туйона може да провокира припадъци. Летният грип, колкото и невинен на пръв поглед, понякога е твърде коварен, тъй като провокира гнойни ангин. Народната медицина определя като противогнойно средство невена и пелина. Можете да ги употребявате под формата на чай по една чаша всеки ден от едната или от другата билка. Ако можете да понесе силния аромат, направете комбинация от двете. За целта запарете 1 чаена лъжичка от билката в 250 мл вряща вода. След това оставете да престои 10 минути. Пие се по 3 пъти на ден по 1 чашка. С пелина ще бъдат унищожени гноеродните микроорганизми, ще се активира кръвообращението, ще се подобри храносмилането и ще се засили обмяната на веществата. Невенът се препоръчва като добро противомикробно, противовъзпалително и регенеративно средство с ясно изразена способност да ускорява заздравяването на тъкани и рани. Разбира се, остава и добрата универсална лайка, която прави чудеса за дихателните пътища, много добро противовъзпалително, антисептично, болкоуспокояващо, спазмолитично, ранозаздравяващо, успокояващо и потогонно средство е.    ", "date": "2018.06.21", "title": "Чай от исоп успокоява кашлицата за часове "}
{"url": "https://www.monitor.bg:443/bg/a/view/vodni-barieri-103226", "text": "Хасковската противопожарна служба получи сто мобилни водни бариери, които се използват срещу наводнения.", "date": "2018.06.21", "title": "Водни бариери"}
{"url": "https://www.monitor.bg:443/bg/a/view/bezstopanstveni-kone-unishtojavat-desetki-dekari-jitni-kulturi-v-kustendilsko-103230", "text": "Безстопанствени коне унищожават десетки декари житни култури в Кюстендилското село Блатец, оплакват се потърпевши. От няколко месеца животните били пуснати в планинското селце и те нанасяли огромни поражения на посевите от жито и ечемик в населеното място. Най-големи загуби претърпял кюстендилецът Благой Велинов /68 г./, който от 20 години се занимава със земеделие. „Отглеждам около 60 декара жито, ечемик и картофи. Използвам ги за фураж на кравите. Пенсията ми не стига до никъде, съпругата ми е пенсионер по болест. Именно заради това започнах да се занимавам и със земеделие преди години. Сега обаче основният ни проблем са безстопанствените коне в селото. Те са поне 20 на брой и нанасят сериозни поражения на продукцията ми“, разказва през сълзи на очи Благой. По негови думи животните са собственост на мъж, който живее в съседното село Лисец. Той обаче ги пускал без пастир или надзор да обикалят района и да се изхранват с каквото намерят по нивите. „Проблемите с безстопанствените коне са от 2016 г. И тогава и сега пак ми нанесоха много големи щети. 2/3 от продукцията ми е съсипана, влизат вътре в житото пасът и стъпкват всичко. През м.г. вместо 300 кг от декар, аз прибрах едва 100. Вече съм писал жалби до полицията, прокуратурата и общината. Резултат обаче няма“, обяснява още земеделският производител. Репортерска проверка установи, че почти всички жалби от страна на потърпевшия са приключили единствено с предупреждение към собственика на конете Здравко Димчев. „Стигна се до там, че този човек каза, че ще ме ликвидара. Заплаши ме с убийство и не само мен, но заради това, че нямало свидетели на случилото се пак нищо не направиха от страна на прокуратурата. Вече се страхувам за живота си. Не зная докога мога да издържа“, казва още Благой Велинов. Сега единствената му надежда е институциите да приберат конете, така че продукцията му от жито и ечемик да не бъде унищожена на 100%. „Помните през зимата друг собственик на коне ги беше пуснал в планината и те умираха от глад и студ. Сега тези не са по-различни, отново са безстопанствени. Идват по градините и помитат всичко по пътя си. Потърпевшите като мен не са един или двама“, категоричен е 68-годишният Благой.", "date": "2018.06.21", "title": "Безстопанствени коне унищожават десетки декари житни култури"}
{"url": "https://www.monitor.bg:443/bg/a/view/instalirat-grymotvodi-v-uchilishta-i-detski-gradini-103222", "text": "Огромни благодарности на „Монитор“, защото вестникът обрусува логично опасностите, които дебнат училища и детски градини без гръмотводи в зачестилите напоследък градоносни бури. Това сподели Ивайло Златанов, началник на Регионалното управление на образованието – Благоевград. Веднага разпоредих директорите да направят справка и да ме информират в кои училища няма гръмотводи и до началото на учебната година да се направи всичко възможно, за да се инсталират. Разбира се, съвместно с кметствата по места. Достатъчно е само в едно училище да падне гръм, недай си Боже...тогава какво правим?!“ – реторично попита шефа на образованието в Пиринско. Оказа се, че от 125 основни и средни училища, в някои от които се помещават и детски градини в 25 няма гръмотводи. Директорите на училищата са поели ангажимента до началото на учебната година да се търсят финанси и гръмотводи да бъдат монтирани от специализирани фирми. Началникът на РУО – Благоевград Ивайло Златанов призовава своите колеги в цяла България да направят същата проверка и там, където няма, или гръмотводите не са в изправност да се вземат мерки. Той предостави на „Телеграф“ и „Монитор“ списък на необезопасените с гръмотводи учебни заведения в Благоевградско, на които до 15.09.2018 година трябва да бъдат инсталирани такива. Банско НУ \"Св. Паисий Хилендарски\", с. Места ОУ „Св.Св. Кирил и Методий“ , с. Дагоново, с.Бабяк ОУ \"Св.св.Кирил и Методий\", Благоевград Осмо СУ \"Арсени Костенцев\", с.Рибново Средно училище \"Йордан Йовков\", село Беласица ОУ \"Христо Ботев\" с.Рупите ОУ\"Св.Св.Кирил и Методий\", с.Михнево ОУ \"Екзарх Йосиф\", Петрич Първо основно училище \"Кочо Мавродиев\", с.Добърско НУ\"Св.Климент Охридски\", с.Поленица НУ \"Св.Св. Кирил и Методий\", с.Ваклиново Основно училище \"Стефка Събчева\", с. Слащен СУ\"Свети Климент Охридски\", с. Осина \"Васил Левски\" , с. Сатовча Средно училище \" Св.св. Кирил и Методий \", с. Долен ОУ \"Св. Св. Кирил и Методий\", с. Жижево НУ \"Яне Сандански\", с.Крибул Основно училище \"Светлина\", с. Фъргово Начално училище \"Пейо Яворов\", Блатска Основно училище \"Свети, Свети Кирил и Методий\", с. Копривлен ОУ „Никола Вапцаров“, с. Хаджидимово СУ\"Никола Йонков Вапцаров\", с. Юруково Обединено училище \"Васил Левски\", с.Марикостиново ОУ\"Св.Св.Кирил и Методий\" .", "date": "2018.06.21", "title": "След публикация на \"Монитор\": Инсталират гръмотводи в училища и детски градини"}
{"url": "https://www.monitor.bg:443/bg/a/view/ns-reshi-dans-shte-sybira-danni-i-za-pilotite-103214", "text": "ДАНС ще събира данни и за пилотите на самолетите. Такива поправки в закона за ДАНС гласуваха на второ четене депутатите. Текстовете бяха подкрепени с 88 гласа „за”, само 3-ма бяха против, а 22 се въздържаха. Така Национално звено в агенцията, което обработва т.нар. резервационни данни на пътниците – от имената, през дата на резервация, маршрут, адреси и телефони, сега ще  събира и информация дори за пилотите и стюардесите.  Превозвачите ще трябва да предадат на ДАНС Данните за екипажа ще се предават непосредствено преди полета.  При данни за реална заплаха от извършване на престъпление, въздушните превозвачи предават данните за пътниците и за екипажа по искане и в срокове, определени от Националното звено. Въздушните превозвачи, които не предоставят данни за пътниците и екипажа към звеното на ДАНС ги Същото ще важи, ако превозвачите предоставят и непълни данни.  Разширява се и кръгът от престъпления, за които ДАНС ще може да изискват пълна информация за пътниците на всички полети от и до България. В момента се иска такива само за тежки престъпления. Сега обаче се дава право ДАНС са взима данни и за разследване на организирани групи за автокражби, за компютърни измами, при разследване на каналджии, за престъпления срещу политическите права.  Националното звено към ДАНС  ще извършва оценка на пътниците и екипажа преди обявеното време за пристигане или заминаване, с цел предотвратяване и разкриване, разследване и наказателно преследване на терористични престъпления. ", "date": "2018.06.21", "title": "НС реши: ДАНС ще събира данни и за пилотите"}
{"url": "https://www.monitor.bg:443/bg/a/view/maja-manlova-predlaga-ostavkata-j-sreshtu-popravkite-za-horata-s-uvrejdanija-103215", "text": "Омбудсманът Мая Манолова предлага бартер - нейната оставка срещу бързо приемане от НС на законите, които ще решат проблемите на майките и хората с увреждания. Става дума за закона за хората с увреждания, закона за социалните услуги и този за личната помощ. Това обясни самата Манолова в кулоарите на парламента, като уточни, че освен тези три закона, иска бързо да бъдат гласувани и още два дългоочаквани предложения - закона за частния фалит и закона за свръх правомощията на банките. \"Предлагам добронамерена размяна на всички, които са разтревожени от високото доверие към мен и които смятат, че това е проблема. Предлагам срещу моята оставка, да заявят реална подкрепа и да осигурят гласуване в НС на законите, които решават проблемите на майките и хората с увреждания.\", обясни Манолова и добави - \"В момента, в който осигуря тази подкрепа и законите се гласуват, аз си подавам оставката\". Тя отвърна на критиките, че има политически амбиции и именно затова стои зад майките с увреждания. \"Аз нямам такива. Готова съм да подам оставка, а те да решат проблема на майките и да се приемат трите закона, така както ги искат\", каза Манолова. Омбудсамнът обяви, че не тя, а сегашната ситуация разделя хората с увреждания. От 169 млн. лева, които се харчили за чужда помощ и асистентски услуги, реално такива получавали 11 508 души. За останалите пък се раздавали \"по едни 90 лева\". \"Тези пари не се харчат целесъобразно, честно и справедливо. Ще стоя докрай до майките\", заключи Манолова. По-рано през деня пред БНТ тя обясни, че предлага „успокоителен бартер\". Повод за заявеното намерение на Манолова е фактът, че Националният съвет за интеграция на хора с увреждания отхвърли законопроекта за личната помощ. Той не получи подкрепа от национално представените организации на хората с увреждания, финансовото министерство, синдикатите и бизнеса. Причината е, че според тях законът не защитава интересите на всички хора с увреждания. „Това, което ние предлагахме и в което вече е основното разминаване с Финансовото министерство, но което е по сметки на Социалното министерство, е, че само с още 100 млн. лв. асистентски услуги ще получават 77 хил. души - 5 пъти повече, при това не на 2 часа както е сега, а според потребностите“, каза още Манолова пред БНТ.", "date": "2018.06.21", "title": "Мая Манoлова предлага: Оставката й срещу поправките за хората с увреждания"}
{"url": "https://www.monitor.bg:443/bg/a/view/golemite-poslanija-na-malkata-grafika-103201", "text": "„Екслибрис Одисея“ - изложба на Кшищоф Марек Бак, автор на повече от 1400 екслибриса и възпоменателни графики, представя до 30 юли галерия „Сан Стефано“ съвместно със секция „Графика“ към Съюзa на българските художни. Доц. д-р Кшищоф Марек Бак е завършил Академията за изящни изкуства във Вроцлав, Полша. Днес е ръководител на департамента по графичен дизайн в Института по изкуства на университета в Силезия, заместник-декан на художествения департамент в Циежин, артистичен директор на Международната изложба за екслибрис в Гливице (Полша) и член на Германското екслибрис общество. Научната му работа е свързана с теория на модерния книжен дизайн. Представил е над 90 самостоятелни изложби в Полша, Чехия, Дания, Германия, Португалия, Финландия, Великобритания, САЩ, Кувейт и България. Удостоен е с 30 международни награди и отличия. Повече от 12 години Кшищоф Марек Бак работи в сферата на дигиталната графика, екслибриса и малките графични форми. Ювелирното изграждане на формата показва не само изострена чувствителност, но и естетически усет за границата – докъде да се задълбочи в детайла или да обобщи образа в неговата художествена условност. Той използва графични програми за векторна графика, с които успешно реализира своята визия. Всяка работа съдържа няколко хиляди щриха, като в класическата медна гравюра. Въпреки това съдържателната страна е първостепенна спрямо техниката. Авторът се стреми да създаде от всеки екслибрис визуална синтетична метафора, която може да се интерпретира по различни начини. Всеки екслибрис е отделна история за човека, указан с име и фамилия. Традиционният екслибрис обикновено показва собственика на книгата, но днес той е метафорична история, диалог между „поръчителя“ и автора, обяснява изкуствоведът Сузана Каранфилова. Екслибрисът е част от общуването с книгата като цялостно емоционално и естетическо преживяване. Стойността на истинската книга се запазва въпреки наличието на дигиталните. Нищо не може да замени допира до хартията и подвързията, поставянето на екслибриса на вътрешната страна на корицата или отпечатването му на заглавния лист на книгата. Изложбата на Кшищоф Марек Бак отново фокусира вниманието върху този специфичен жанр в малоформатната графика.", "date": "2018.06.21", "title": "Големите послания на малката графика"}
{"url": "https://www.monitor.bg:443/bg/a/view/trymp-dade-zaden-i-sprja-razdeljaneto-na-semejstva-na-migranti-s-ukaz-103212", "text": "Президентът на САЩ Доналд Тръмп отстъпи пред политическия натиск и подписа указ за прекратяване на политиката за разделяне на незаконно влезли в САЩ мигрантски семейства, в резултат на което родители и деца ще бъдат задържани за неопределено време заедно на границата. Има обаче правни и практически пречки пред спирането на практиката, а и указът не се отнася за около 2300 деца, които вече са отделени от родителите си, пише в. \"Ню Йорк таймс\". Президентът подписа указа дни след като заяви, че единственият начин да се спре разделянето на семействата е чрез Конгреса, защото \"това не може да стане с указ\". Тръмп обаче размисли след дъжд от критики от демократи, активисти, членове на собствената му партия, а дори от съпругата му и дъщеря му Иванка, която в личен разговор му казала, че тази политика е грешна, отбелязва вестникът. Съветници на Тръмп са му казвали преди, че не е възможно дадена политика да бъде променена с указ и не е ясно как се е стигнало до подписването на сегашния документ. В указа от четири страници се посочва, че всеки, който прекоси незаконно границата, ще подлежи на съдебно преследване, но че властите ще се опитат да осигурят места, където родители и деца ще могат да бъдат заедно, вместо да са разделени, докато случаят им се разглежда в съда. И тук възникват нови въпроси: указът не уточнява къде ще се намират семействата и дали децата ще останат отделени от родителите си, докато се намерят или построят центрове за настаняването им, подчертава \"Ню Йорк таймс\". Американският президент Доналд Тръмп обърна курса в спорната си политика за разделяне на деца от родителите им, преминали незаконно границата. Този драматичен обрат настъпи след ожесточени критики от демократи и републиканци, от първата дама и дъщерята на Тръмп, посочва британският в. \"Файненшъл таймс\". Към възмущението от имиграционната политика за \"нулева толерантност\" се присъединиха папа Франциск и евангелистки лидери, видни представители на бизнеса. Бившият президент Барак Обама също наруши принципа си да не коментира политиките, въвеждани от приемника му. Тръмп не обясни защо прави пълен завой в курса, но оповести решението си ден след срещи на Капитолия с републикански конгресмени, които му казаха, че тази политика нанася огромни вреди на партията, допълва всекидневникът. След общественото възмущение, което предизвика политиката му на \"нулева толерантност\", американският президент подписа указ, по силата на който незаконно влезли в страната родители и деца ще бъдат задържани, без да бъдат разделяни, отбелязва френският в. \"Монд\". В предишните дни Белият дом, начело с президента, невъзмутимо защитаваше тази политика, въведена от министерството на правосъдието с неговата благословия. От май тя задължава граничната полиция да разделя децата от родителите им, които са в ареста, докато срещу тях се води съдебна процедура. Оттогава от родителите им бяха отделени най-малко 2342 деца и младежи. Противно на очевидното министърката на вътрешната сигурност Кирстен Нилсен отрече съществуването на такава политика, докато в същото време Тръмп твърдеше, че само прилага правна разпоредба, наследена от правителството на демократите, което не е вярно, допълва вестникът.", "date": "2018.06.21", "title": "Тръмп даде заден и спря разделянето на семейства на мигранти с указ"}
{"url": "https://www.monitor.bg:443/bg/a/view/grisho-i-nole-igrajat-dnes-v-kuins-103210", "text": "Първата ракета на България Григор Димитров ще играе днес в среща от втория кръг с бившия №1 в света и носител на 12 титли от “Големия шлем” Новак Джокович, който получи “уайлд кард” за надпреварата в Куинс клъб. Поставеният под №2 българин и заемащият в момента 22-ро място в ранглистата на ATP сърбин ще премерят силите си в третия мач за деня на централния корт, като това по всяка вероятност ще се случи около 17.00-18.00 часа наше време. Димитров има една победа и шест поражения срещу Джокович, който преди 10 години игра финал в турнира, като го загуби от испанеца Рафаел Надал. Григор пък е шампион от 2014 година.", "date": "2018.06.21", "title": "Гришо и Ноле играят днес в Куинс"}
{"url": "https://www.monitor.bg:443/bg/a/view/1-3-tona-staro-oborudvane-i-opasni-bitovi-otpadyci-sybraha-v-tyrnovo-103216", "text": "1,3 тона старо оборудване, автомобилни гуми и опасни битови отпадъци бяха събрани във Велико Търново. Старата столица бе домакин на двудневна кампания за събиране на опасни битови отпадъци. Мобилни пунктове за събиране на непотребната смет бяха разположени в кварталите „Картала“ и „Колю Фичето“. Близо 177 килограма са събраните опасни битови отпадъци в рамките на инициативата. 840 килограма са предадените електрически уреди и електронно оборудване, което е било изведено от употреба. На 10 кг. възлиза масата на батериите, а 270 килограма са старите автомобилни гуми. Община Велико Търново също се включи активно в кампанията – 150 килограма опасни битови отпадъци и бракуван хардуер събра администрацията. В това число влизат пет принтера, две копирни машини, скенер, два персонални компютъра, един лаптоп и стар таблет. Администрация предаде също около 5 кг негодни за употреба батерии, 15 килограма флуоресцентни тръби и 10 кг други опасни отпадъци - употребявани тонер касети, мастилници и пр. Акцията ще има следващо издание през есента – на 8 и 9 октомври. Мобилните пунктове ще бъдат разположени в кварталите „Бузлуджа“ и „Колю Фичето“.", "date": "2018.06.21", "title": "1,3 тона старо оборудване и опасни  битови отпадъци събраха в Търново"}
{"url": "https://www.monitor.bg:443/bg/a/view/previsheni-niva-na-med-mangan-i-cink-v-reka-luda-jana-pri-s-popinci-103217", "text": "Превишени стойности на металите мед, манган и цинк във водите на река Луда Яна при панагюрското село Попинци, която се влива в Марица, са били отчетени във взетите проби по повод това, че преди дни река Марица течеше жълто-кафява в Пловдив. Превишенията са констатирали в 4 пункта, от които са взети водни проби на 11 юни т.г. на река Луда Яна при село Попинци, река Банска Луда Яна при село Бъта, река Асарелска преди вливане на река Панова и река Панова преди вливане в Асарелска река. Резултатите за метали от пункта на р. Марица при моста на Герджика в Пловдив, не са установили превишаване на стандартите за качество на околната среда (СКОС), съобщават от Басейнова дирекция.  Съгласно действащия План за управление на речните басейни в Източнобеломорски район повърхностно водно тяло „Панагюрска Луда Яна от Панагюрище до вливане на р. Стрелчанска Луда Яна“, от което са взети четирите проби, е в лошо екологично състояние по макрозообентос и метали и резултатите не се различават от очакванията. За това водно тяло са предвидени мерки за подобряване на състоянието му.  Мониторингът беше извършен след сигнал в медиите за замътване на р. Марица в района на Пловдив. При проверката беше установено, че калната вода идва от притока р. Луда Яна, а данните на НИМХ – БАН показаха значително повишение на водния отток предишните дни.Резултатите от анализа на биогените потвърдиха съмнението на експертите от Басейнова дирекция „Източнобеломорски район“, че повишената мътност на р. Луда Яна, а оттам и на Марица, се дължи на интензивни валежи през почивните дни във водосбора на р. Луда Яна.  ", "date": "2018.06.21", "title": "Превишени нива на мед, манган и цинк в река Луда Яна при с.Попинци"}
{"url": "https://www.monitor.bg:443/bg/a/view/poshtite-shte-prodavat-grajdanski-zastrahovki-103213", "text": "\"Български пощи\" стартира нова услуга. В част от клоновете ѝ вече ще се продават полици на задължителната застраховка за автомобилистите  \"Гражданска отговорност\". Целта е разнообразяване на предлаганите от държавното дружество услуги, уточняват от пресцентърът на компанията. \"Гражданската отговорност\" ще се сключва в 280 клонове. В тях ще се плащат и вноски по вече направени застраховки. Полиците може да се сключват еднократно или на вноски. Засега се предлагат застраховките на само една компания.", "date": "2018.06.21", "title": "Пощите ще продават \"гражданска отговорност\""}
{"url": "https://www.monitor.bg:443/bg/a/view/britanec-obvinen-v-prisvojavane-na-dva-leki-avtomobila-i-remarke-103218", "text": "Британски гражданин е обвинен от прокуратура в присвояване на два леки автомобила, туристическо ремарке и двуосна платформа, всичко на обща стойност 27 142 лв. Колите били собственост на негови сънародници, а престъплението е извършено през януари тази година в село Лозен, община Стражица. Тъй като обвиняемият няма постоянен адрес в България, нито пък статут на постоянно пребиваващ, а деянието за което се разследва е тежко умишлено престъпление, прокуратурата в Горна Оряховица е внесла искане за вземане спрямо него на най-тежката мярка за неотклонение „задържане под стража”. Освен това срещу британеца има и друго висящо производство за измама на чужди граждани, което допълнително увеличава основанието на прокурорското искане за постоянен арест на обвиняемия заради опасността да се укрие, да напусне страната, или да извърши и друго престъпление.  ", "date": "2018.06.21", "title": "Британец обвинен в присвояване  на два леки автомобила и ремарке"}
{"url": "https://www.monitor.bg:443/bg/a/view/honda-civic-trygna-s-unikalen-turbodizelov-dvigatel-103172", "text": "Наскоро към двигателната гама на десетото поколение на Honda Civic се присъедини усъвършенстваният дизелов агрегат 1.6 i-DTEC с максимална мощност 120 к.с. при 4000 об/мин. В съчетание с 6-степенната механична скоростна кутия, новият дизелов мотор ускорява Civic от 0 до 100 км/ч за 9,8 секунди, а комбинираният разход на гориво е едва 3,5 л/100 км, съответстващ на едва 93 г/км емисии на СО2. Като опция за дизеловия Civic от есента ще се предлага и новата 9-степенна автоматична трансмисия. Инженерите на Honda внесоха редица значителни подобрения в двигателя и в ауспуховата система. Новият двигател е с работен обем от 1597 куб.см и предлага оптимално добра комбинация от високи динамични показатели, ниски нива на отработените газове и икономия на гориво. Промените в 1,6-литровия турбодизел включват намаляване на триенето в цилиндрите, за да се осигури по-плавното движение на буталата. В мотора е използвана актуалната надеждна система на Bosch за впръскване на горивото, както и турбокомпресор. Осигурена е рециркулация на отработените газове под ниско налягане, както и отвор в цилиндровата глава, гарантиращ голям входящ въздушен поток със завихряне. Намалена е масата на отделните компоненти на двигателя. За да се увеличи структурната здравина на цилиндровия блок, са добавени ковани ребра, което води и до намаляване на шума и вибрациите. Двигателят 1.6 i-DTEC е оборудван и с новата система за поглъщане на азотни окиси с по-големи катализатори, съдържащи повече благородни метали като сребро, платина и неодим. Специален сензор за сажди прецизно открива кога е наложителен цикълът за регенерация, увеличавайки по този начин дълготрайността на изпускателната система. Първите произведени бройки от новия мотор вече преминаха официалните тестове съгласно новите световни стандарти за разход на гориво и вредни емисии, които влизат в сила от тази година. Докато данните от обичайните европейски тестове се основават на теоретичен шофьорски профил, новите стандарти са разработени съгласно актуални данни от шофиране в различни точки от света. По този начин тестът дава възможно най-реални резултати. На пътя дизеловата Honda Civic с 1,6-литровия турбодизелов агрегат с мощност 120 к.с. е много приятна за шофиране, като благодарение на въртящия момент от 300 Нм при 2000 об/мин, тягата е напълно достатъчна както за пъргаво потегляне, така и за динамично изпреварване. Двигателят привлича със своята еластичност, като е способен бързо да ускори Civic от място и да достигне до скорост 100 км/ч за по-малко от 10 секунди. При спокойно шофиране на междуселищен път разходът на гориво е под 4 л/100 км, а в града не превишава 5 л/100 км. Механичната 6-степенна скоростна кутия радва с прецизното превключване и късия ход на лоста. Новият дизелов двигател 1.6 i-DTEC се произвежда в завода на Honda в Суиндън, Великобритания и се предлага както за хечбека, така и за седана. Дизеловият Civic хечбек струва 39 990 лева с ДДС в най-ниското ниво на оборудване S, което включва системата за безопасност Honda Sensing и повечето от най-необходимите удобства за пътуване.", "date": "2018.06.21", "title": "Honda Civic тръгна с уникален турбодизелов двигател"}
{"url": "https://www.monitor.bg:443/bg/a/view/izvadiha-tjalo-ot-dunava-v-svishtov-103220", "text": "Тяло на удавен мъж е извадено от служители на Пожаро-аварийна безопасност Велико Търново от водите на река Дунав край Свищов. След първоначалния оглед според най-вероятно трупът е на полски гражданин, за който има информация, че е от екипажа на самоходно смукачка, плаваща под холандски флаг. Мъжът е обявен за изчезнал през нощта на 17 юни. Предстои аутопсия, която да установи с категоричност чий е трупът, както и причината за смъртта. По първоначални данни следи от упражнено физическо насилие не са открити. По случая се води досъдебно производство.  ", "date": "2018.06.21", "title": "Извадиха тяло от  Дунава в Свищов"}
{"url": "https://www.monitor.bg:443/bg/a/view/glasuvat-vota-na-nedoverie-sledvashtija-petyk-103206", "text": "Гласуването на вота на недоверие срещу кабинета \"Борисов 3\" , внесен преди ден от БСП, ще бъде гласуван следващия петък - на 29 юни от 9.00 часа сутринта. Това стана ясно от думите на председателя на Народното събрание Цветан Караянчева в началото на пленарното заседание. Точно преди това депутатите гласуваха дебатите по вота да се проведат на извънредно заседание на парламента, което да се проведе на 26 юни от 13.00 часа. Предложението на Караянчева бе подкрепено от 170 от депутатите, нито един не бе против, а само 4-ма се въздържаха.Гласуването е едва във вторник, тъй като част от депутатите са в командировки, сред които заседание ОССЕ, както и на заседание на парламентарната асамблея на НАТО, стана ясно още от думите на Караянчева. Правилникът на НС позволява гласуването да се извърши малко по-късно. Това е вторият вот на недоверие на БСП към правителството, но този път за провал в политиката в сектор сигурност. Първият бе в началото на годината и на тема \"корупция\".", "date": "2018.06.21", "title": "Гласуват вота на недоверие следващия петък"}
{"url": "https://www.monitor.bg:443/bg/a/view/trymp-iska-da-se-razbere-s-rusija-v-moskva-prognozirat-mejduzvezdni-vojni-103211", "text": "Президентът на САЩ Доналд Тръмп заяви, че неговата администрация желае да се разбира с Русия, макар че сега, когато Вашингтон въведе нови санкции срещу Москва, в Русия, по негово мнение, със сигурност биха предпочели изборите в САЩ да бяха спечелени от Хилари Клинтън. \"Искам да ви кажа нещо. Ние искаме да се разбираме с Русия\", заяви американският президент пред своите привърженици в град Дълут, щата Минесота. Междувременно Русия предупреди, че ще отговори твърдо на планираното от САЩ изграждане на нови, космически ориентирани военни сили, пише руското англоезично издание \"Москоу таймс\". В понеделник президентът на САЩ Доналд Тръмп нареди на министерството на отбраната да започне процедури \"за създаване на космически сили като шести вид въоръжени сили\". Според електронния вестник идеята ще наложи САЩ да напуснат Договора за открития космос от 1967 г., забраняващ разполагането на оръжия за масово унищожаване в космоса, но не и на конвенционални оръжия. Виктор Бондарев, председател на комисията по отбрана и сигурност в Съвета на федерацията - горната камара на руския парламент, изрази пред РИА Новости надежда, че \"у американската политическа върхушка още са запазени остатъци от здрав разум\" и че Вашингтон няма да излезе от договора. Но ако това стане, \"естествено не само от нашата, но и от други страни ще последва твърд отговор, целящ да гарантира световната сигурност\", цитира думите му електронният вестник. \"Милитаризацията на космоса е път към катастрофа\", допълни Бондарев. Според аналитици в САЩ плановете за създаване на космически сили вероятно ще се сблъскат с трудности, протакане или ще бъдат категорично отхвърлени след президентските избори през 2020 г., отбелязва \"Москоу таймс\". Създаването на космически войски на САЩ е глупава идея. Това заяви в Туитър американският астронавт Марк Кели, пише в. \"Известия\".\"А после какво - ще обявим подводниците за седми клон и ще ги наречем \"подводни сили\"?\", иронизира астронавтът. Говорителката на руското външно министерство Мария Захарова прогнозира \"междузвездни войни\", пише в заглавие \"Росийский диалог\". Захарова заяви, че Америка не само не изключва евентуални бойни действия в космическото пространство, но се стреми и да получи такава възможност. Тя изтъкна, че Щатите вече активно разработват планове за извеждане на оръжия в космоса, отбелязва онлайн изданието \"Политроссия\". Политологът Константин Соколов нарича думите на Захарова \"правдоподобна версия\". \"Сега САЩ, както виждаме, нарушават и демонстрират презрение към голям брой международни норми\", заявява той. Опазването на мира в космоса е сред основоположните международни договорености, постигнати през 20 век, но днес тя е застрашена, смята руският експерт. \"Напълно е възможно САЩ да са готови да нарушат и тази, нека я наречем международна традиция\", коментира той. Същевременно много летателни машини вече може да се наричат космически, тъй като достигат границата между околоземното и космическото пространство. И \"голям брой средства, достъпни за военновъздушните сили, могат да излизат в близкия космос. Какво представляват те - авиационни или космически оръжия?\", казва специалистът. Световната общност тепърва предстои да уточни терминологията, преди да се вземат конкретни мерки по въпроса, подчертава Соколов. Интересен е фактът, че независимо от недоволството на Москва от плановете на Тръмп, космически въоръжени сили съществуват в Русия от няколко години, а през 2015 г. те бяха обединени с ВВС и сега вече се наричат ВКС.", "date": "2018.06.21", "title": "Тръмп иска да се разбере с Русия, в Москва прогнозират „междузвездни войни”"}
{"url": "https://www.monitor.bg:443/bg/a/view/prirodonauchnijat-muzej-organizira-ceremonija-v-pamet-na-bojan-petrov-103203", "text": "Националният природонаучен музей на БАН организира тържествена церемония в памет и в чест на алпиниста и зоолог Боян Петров. Инициативата ще се състои днес от 17.00 часа в Големия салон на БАН. От 16:00 часа ще бъде отворена книга, в която всеки може да отдаде почит към паметта на Боян Петров. Събитието ще открие проф. Николай Спасов - директор на Националния природонаучен музей на БАН. На него д-р Петър Берон, проф. Павел Стоев и докторантката Виолета Желязкова ще представят изследователските приноси и заслугите на Боян Петров към Националния природонаучен музей, към Центъра за изследване и защита на прилепите, както и природозащитните каузи, които той подкрепяше. За първи път ще бъдат показани зоологичните материали, събрани от Боян Петров, илюстрации от експедициите му и някои от изследователските му записки. Алпинистът Боян Петров изчезна под връх Шиша Пангма в Хималаите на 3 май. Издирването му бе прекратено на 16 май. Към 2017 г. той е българският височинен алпинист с най-много – 10, изкачени осемхилядници.", "date": "2018.06.21", "title": "Природонаучният музей организира церемония в памет на Боян Петров"}
{"url": "https://www.monitor.bg:443/bg/a/view/sinopticite-ot-nimh-izlizat-na-protest-103205", "text": "Синоптиците от Националния институт по метеорология и хидрология (НИМХ) излизат на протест днес.  Те настояват спешно да получат 1 145 000 лв. за осигуряване на дейността си до края на годината, както и за трайно решение на проблема с недофинансирането. До 9 юли парите свършват и ще започне поетапно изключване на звената, алармира синоптикът Анастасия Стойчева. Според председателя на БАН акад. Юлиан Ревалски решението на проблема е дейността на НИМХ да бъде изведена на отделен ред в бюджета на БАН. Това е договорено на среща с министъра на образованието Красимир Вълчев.", "date": "2018.06.21", "title": "Синоптиците от НИМХ излизат на протест"}
{"url": "https://www.monitor.bg:443/bg/a/view/nastypva-astronomicheskoto-ljato-103204", "text": "Днес в 13.07 часа настъпва астрономическото лято. То започва с лятното слънцестоене, което бележи и най-дългия ден в годината. Днес слънцето изгря в 5:49 часа и ще залезе в 21:08 часа, а продължителността на деня е 15 часа и 19 минути. Високо греещото над небесния екватор Слънце и голямата продължителност на деня затоплят климата в северното полукълбо на Земята, докато в южното полукълбо на планетата е обратно – там на тази дата започва астрономическата зима, обясняват астрономите. ", "date": "2018.06.21", "title": "Настъпва астрономическото лято "}
{"url": "https://www.monitor.bg:443/bg/a/view/tyrgovskata-vojna-mejdu-es-i-sa-sht-zapochva-na-22-uni-103207", "text": "В петък ЕС въвежда контра мита за стоки от Съединените щати. Реципрочната мярка е след решението на президента Тръмп да облага вноса на стомана и алуминий. Еврокомисарят по търговията Сесилия Малмстрьом уточни, че ЕС е оставен без избор в това положение. Канада също обяви, че от 1 юли въвежда ответни мита за американския износ. Европейските контрамерки са на стойност 2 милиарда и 800 милиона евро. Мита ще има за редица американски продукти, сред които са моторите \"Харли Дейвидсън”, дънки и бърбън. Това е много по-малко от отговора на Китай, който отвърна с вносни мита на стойност около 50 милиарда долара. Русия също ще наложи по-високи мита заради американските протекционистки мерки.", "date": "2018.06.21", "title": "Търговската война между ЕС и САЩ започва на 22 юни"}
{"url": "https://www.monitor.bg:443/bg/a/view/uil-farel-i-netflix-osmivat-evrovizija-103153", "text": "Смях през сълзи ще предизвика холивудската звезда Уил Фарел, а в основата на новия му проект е престижният конкурс „Евровизия“. Лентата ще се разпространява от стрийминг гиганта Netflix. Това ще е вторият им съвместен проект, след продукцията „Ибиза“, чиято премиера се състоя миналия месец. Оказва се, че Той дори е присъствал на Големия финал на тазгодишното издание, като според различни източници, тогава е получил зелена светлина за заснемане на филма от организаторите на „Евровизия“. Първа с певческата надпревара, в която България се е разписвала с 2-ро и 4-ро място през последните години, го е запознала съпругата му – актрисата Вивека Полин. Нежната половинка на емблемата на Saturday Night Live родом е от Гьотеборг, Швеция, поради което не пропуска концертите. Засега обаче се пазят в тайна всички детайли около сюжета на предстоящата комедия. Междувременно стана ясно, че нашумялата с образа на „Жената чудо“ Причината – графикът на чаровната брюнетка е пълен с професионални ангажименти. „Евровизия 2019“ трябва да се проведе в родината на Гадот - Израел, тъй като за тазгодишен победител бе излъчена Нета Барзилай с изпълнението на песента Toy. Това е четвърти триумф на страната в рамките на музикалния форум, след като грабнаха златото още през 1978-а, 1979-а и 1998 г. Има обаче шанс домакинството за 2019 г. да бъде прехвърлено на страната, останала на второ място – Кипър. Това става ясно от писмо на EBU до израелското правителство, в което се съобщава, че до рокадата ще се стигне, ако останалите страни, участващи в „Евровизия“ бойкотират конкурса. Наскоро Ирландия, Швеция, Обединеното кралство и Исландия обявиха своето решение, че ще се оттеглят заради силния политически натиск, ако домакин на събитията догодина стане Йерусалим.  ", "date": "2018.06.21", "title": "Уил Фарел и Netflix осмиват „Евровизия“"}
{"url": "https://www.monitor.bg:443/bg/a/view/8-bezplatni-bileta-za-teatyr-pred-teatyra-v-pyrvija-den-na-ljatoto-103221", "text": "Народният театър „Иван Вазов” посреща днешния първи ден на астрономическото лято – 21 юни, със специална изненада за своите зрители и приятели. Като част от кампанията за инициативата „Театър пред театъра” първите осем билета за спектаклите от 30 юни до 8 юли ще бъдат безплатни. На 21 юни Билетният център отвори врати два часа по-рано от обичайното – в 7.30 часа, за да посрещне най-нетърпеливите да се сдобият с билети за театралното събитие на летния сезон. Точно в 9 часа на касата на театъра имаше и специален гост – звездата на Народния театър Георги Мамалев. Той посрещна зрителите, раздаде автографи и се снима с тях. Мамалев участва в два от хитовите спектакли, които ще се играят под открито небе – „Сако от велур” и премиерния хепънинг „Опит за летене” по Йордан Радичков. За да подари на своите приятели изживяване, за което ще си спомнят и разказват дълго, на този ден театърът прави и специална промоция на билетите за най-хубавите, централни места на трибуната. Вместо на обичайната цена от 30 и 25 лв., днес билетите ще се продават за 20 лв., като към тях ще има и подарък – покана за концерта „България – земя благословена” на 30 юни, или тениска с логото на „Театър пред театъра”. Както „Монитор“ вече писа, грандиозният финал на сезона за Народния театър ще бъде отбелязан с девет хитови спектакъла на сцена под открито небе. Следващата седмица започва строежът на сцената и трибуната с 1100 места. На 30 юни събитието стартира с концерта спектакъл „България – земя благословена”, на 1 и 2 юли се играе „Калигула”, на 3 юли – „Госпожа Министершата” от афиша на театър „София“, на 4 и 5 юли – „Животът е прекрасен”, на 6 юли – „Сако от велур”, на 7 юли – стотното представление на „Швейк” на театър „Българска армия“ и на 8 юли закриването е с „Опит за летене”, чиято официална премиера ще е през есента. Спектаклите са с начален час 21.30 часа.", "date": "2018.06.21", "title": "8 безплатни билета за „Театър пред театъра“ в първия ден на лятото"}
{"url": "https://www.monitor.bg:443/bg/a/view/jitelite-na-bojurishte-izlizat-na-protest-103209", "text": "Жители на столичния квартал „Толева махала” и град Божурище излизат на протест, съобщи Нова телевизия. Причините – преминаването на тежкотоварни автомобили покрай къщите им. Според протестиращите заради разрастването на индустриалната зона в Божурище се е увеличил тежкотоварният трафик през квартала. Те искат незабавно изграждане на булевард, който да е директна връзка с индустриалната зона. Протестиращите се оплакаха, че камионите тресат къщите, а децата им дишат мръсните изпарения от засиления тежкотоварен трафик.  \"Не спим цяла нощ. Тепърва идват тировете, което е просто ужасно за нас\", посочи местна жителка.  \"Притесненията на хората са абсолютно основателни\", потвърди кметът на район \"Връбница\" Младен Младенов.  Хората заплашиха да продължат с протестите, ако не бъдат взети мерки за доизграждането на булевард \"Царица Йоана\".  ", "date": "2018.06.21", "title": "Жителите на Божурище излизат на протест"}
{"url": "https://www.monitor.bg:443/bg/a/view/cvetanov-njama-da-zagubim-rosica-dimitrova-kato-ekspert-103208", "text": "Росица Димитрова нямаше друг полезен ход, освен да подаде оставка след всичко, което се изсипа върху нея. Тя работи повече от 20 години в социалната сфера и винаги е била съпричастна. Това не означава, че ще я изгубим като експерт. Евентуално може да бъде назначена като съветник към ресора на Валери Симеонов, за да може да продължи да работи”, коментира в „Здравей, България” председателят на ПГ на ГЕРБ Цветан Цветанов. „Росица Димитрова нямаше друг полезен ход, освен да подаде оставка след всичко, което се изсипа върху нея. Тя работи повече от 20 години в социалната сфера и винаги е била съпричастна. Това не означава, че ще я изгубим като експерт. Евентуално може да бъде назначена като съветник към ресора на Валери Симеонов, за да може да продължи да работи”, коментира в „Здравей, България” председателят на ПГ на ГЕРБ Цветан Цветанов. „В Ню Йорк тя е спала в общежитието на консулството и не е похарчила нито лев от бюджета на държавата, за да може да бъде в скъп хотел”, допълни той. \"Росица Димитрова е имала планирана друга командировка, която не е била със средства от държавния бюджет. Три дни преди събитието е решено, че тя трябва да представи България на нужното високо ниво на 11-та сесия на Конференцията на страните по Конвенцията за правата на хората с увреждания в Ню Йорк. България е председател на форума за периода 2017-2018 г. и в това си качество организира конференцията\", поясни още Цветанов.", "date": "2018.06.21", "title": "Цветанов: Няма да загубим Росица Димитрова като експерт"}
{"url": "https://www.monitor.bg:443/bg/a/view/misho-belchev-specialen-gost-v-izkustvoto-na-pesenta-103200", "text": "„Изкуството на песента – акустично“ е музикален формат, който ще събере тази вечер в 19.30 ч. в Сити Марк Арт Център (бившето кино „Левски“ в столицата) меломани от няколко поколения. Спектакълът включва песни на Кирил Калев (вокал, китара) от неговите три авторски албума и богата ретроспектива от песенното творчество на български и световни поети и музиканти като Радой Ралин, Валери Петров, Недялко Йорданов, както и Джон Ленън, Жак Брел, Боб Дилън. Специални гости на сцената ще бъдат Михаил Белчев и Кристина Белчева, ще участват още Мишо Шишков (пиано, вокал), Лина Шишкова (вокал), Боди Боздуганова (бас).   Специалните гости семейство Белчеви са любими изпълнители и автори от българската музикална сцена. Техните изяви винаги вълнуват публиката със своето специално акустично и поетично звучене. Авторът на спектакъла ще ги представи в интересна и любопитна документална среда. Водещи имена от българската музикална сцена са поканени да гостуват в следващите издания на „Изкуството на песента – акустично“ - формат, който със сигурност ще се превърне в прекрасно изживяване за всички сетива", "date": "2018.06.21", "title": "Мишо Белчев – специален гост в „Изкуството на песента“"}
{"url": "https://www.monitor.bg:443/bg/a/view/mnim-gluhonjam-iztochi-30-bona-s-falshivi-telk-ove-103189", "text": "Напълно здрав мъж от село в община Роман източи над 30 000 лева от държавата с фалшиви ТЕЛК-ове за него и дъщеря му. Безработният Димитър и дъщеря му Бисерка получавали около четири години социални помощи и инвалидни пенсии. За това престъпление бащата се призна за виновен и бе осъден от районния съд в Мездра на година и 4 месеца затвор с отложено изпълнение за срок от 3 години. От документите по делото става ясно, че мъжът успял да преметне професор от известна столична клиника пред когото успешно симулирал, че не чува. Така той получил документ за 100 процента нетрудоспособност. С него успял да вземе общо 10 023,51 лева от държавния бюджет от ноември 2014-а до май тази година. На преглед при същия професор бащата завел и дъщеря си Бисерка, която също се направила на глухоняма. Детето е водено и при други софийски специалисти, пред които разиграло театър, че не е с всичкия си. Така то се сдобило с ТЕЛК за 100 процента инвалидност с диагноза умерена умствена изостаналост, глухонемота, тежка сензорна и моторна афазия. А пък за тези близо четири години баща й   гушнал още 20 бона като помощи за детето си   Новите медицински експертизи, представени пред съда, обаче показали, че бащата и дъщерята са напълно здрави. От показанията на директорката на училището и преподавателите на детето пък става ясно, че то не само чува, но и се справя много добре с учебния материал. Кметицата на селото и местни жители свидетелстват, че Димитър също няма проблеми със слуха и говора.   Към делото е приложена шофьорската му книжка която той взел без проблеми, а също така и показанията на адвокат и полицай, пред които той е говорил и е пишел без затруднения.  Измамникът е осъден да плати разноските по делото в размер на 2481,60 лева, но в решението не пише, че трябва да върне на държавата заграбените пари. Присъдата може да се обжалва пред окръжния съд във Враца.", "date": "2018.06.21", "title": "Мним глухоням източи 30 бона с фалшиви ТЕЛК-ове"}
{"url": "https://www.monitor.bg:443/bg/a/view/borisov-na-izvynredna-sreshta-za-bejancite-103190", "text": "Една от основните теми, която ще бъде разгледана на Европейския съвет, е именно реформата на Общата европейска система за убежище. Между страните обаче има тежко разделение как да се справят с проблема. Въпросът дори предизвика опасност от разцепление в управляващата коалиция в Германия. Според чужди издания неформалната среща е била договорена по време на разговорите в сряда между германския канцлер Ангела Меркел и френския президент Еманюел Макрон. Меркел получи ултиматум от Християнсоциалния съюз да намери решение на мигрантския въпрос на ниво ЕС и се очаква в неделя тя да представи пред колегите си компромисен вариант. Преди дни пък Борисов уточни, че ще предложи затваряне на всички външни граници на ЕС, строг контрол на ГКПП-тата и помощ за държавите на първа линия. Българското предложение има подкрепата на значителна част от държавите в ЕС, сред които и Франция, според които то представлява добра основа за предстоящите разговори в Европейския съвет, стана ясно след пресконференция на Юнкер и френския премиер Едуар Филип. Според програмата за международните ангажименти на Борисов през следващите две седмици българският премиер ще обиколи 5 пъти Европа заради разнообразни ангажименти. След срещата за бежанците в Брюксел, в сряда Борисов трябва да е на българо-турската граница за откриването на разширението на газовата връзка с южната ни съседка. На следващия ден премиерът лети обратно за Брюксел за заседанието на Европейския съвет. В съботата след събитието той пътува за Австрия, където ще предаде символично председателството на Съвета на ЕС на австрийския си колега Себастиан Курц на церемония в Алпите. След това - на 3 юли, Борисов ще отчете свършеното през последните 6 месеца пред Европейския парламент в Страсбург. В програмата му следва среща на лидерите от т.нар. Варненска четворка - България, Румъния, Сърбия, Гърция, в Солун. Ден по-късно ще посети Сараево за церемонията по връчването на престижната европейска награда \"Европейска личност на годината\", но само за няколко часа, тъй като четвъртък вечерта трябва да посрещне в София премиера на Китай Ли Къцян. София ще бъде домакин на Седмата среща на върха на страните от Централна и Източна Европа и Китай 16+1. На съпътстващия бизнес форум пък се очаква присъствие на около 1000 бизнесмени от всички участващи страни. За провеждането на всички събития кабинетът отпусна вчера близо 160 хил.лв. Транзитният бежански център в село Пътрогор ще продължи да функционира, но като център от отворен тип, тъй като в момента миграционният натиск е нисък. Структурата бе преустроена в затворен тип с евросредства заради многото търсещи закрила и от системното нарушаване на обществения ред от настанените в центрове от отворен тип. Кабинетът взе решението за промяната вчера с уточнение, че при необходимост ще бъде стартирана административната процедура по трансформирането му в затворен тип. На Държавната агенция за бежанците и МВР бе възложено да предприемат необходимите мерки за изменение и допълнение на грантовото споразумение.", "date": "2018.06.21", "title": "Борисов на извънредна среща за бежанците"}
{"url": "https://www.monitor.bg:443/bg/a/view/inj-doroteja-doncheva-uchim-decata-na-dobrodeteli-za-da-ne-se-stiga-do-agresija-103178", "text": "- За мен тя е много важна. Когато една система забелязва работещите си хора, това означава, че тя държи на тях и това, което правят. Когато човек се труди и не е забелязан, намалява мотивацията му. Всеки се чувства оценен, когато получи похвала или грамота, това му дава крила, помага му да осъществи онези своите планове и мечти За мен тази награда означава признание за това, което аз и моят екип правим в системата на столичното образование. - Участваме в няколко проекта. Един от тях е по програма на Европейския съюз „Еразъм+“. Той е свързан с реконструкция на съществуващи сгради в енергоефективни – учениците се учат да правят изолации с добри материали и технологии, така че да се консумира по-малко енергия. Така се щади природата от една страна, а от друга бюджета на хората. Проектът беше в учебен център в Германия, като се включиха 18 ученици. Имаше и втори поток, в който се включиха 7 колеги, които водят професионална подготовка. Темата беше същата, но акцентираха върху начини на оценяване на учениците. Осъществихме и друг проект, заедно с още 5 професионални гимназии в строителството, като координатор беше Камара на строителите. Той бе реализиран в Ерфурт и участваха по 5 ученици от всяко училище. - Помагат им за тяхната професионална реализация, да натрупат допълнителни знания и умения с за екологичното строителство, санирането на сградите, енергийната ефективност. Освен това, проектът се реализира в Германия и те усъвършенстват езика си, опознават историята и културата на градовете, в които бяха на практика. Учениците придобиват и добри умения за работа в екип, нещо без което не могат в бъдещата си професия. - Имаме около 20 клуба по проект „Твоят час“ на МОН. Те са свързани с физика, химия, математика, немски, английски, история, география . Както и такива, свързани с тяхната професионална подготовка – ландшафтна архитектура. Има клуб за училищния вестник „Ботевец“ и публична фотография, за творческо писане, информационни технологии, предприемачество. Има и два спортни клуба – туристическо ориентиране и друг свързан с туризъм. През месец юли им предстои екскурзионно летуване. Имат подготовка за справяне с в планината. Имаме и клуб „Роботика“, който миналата събота получи отличие за изследователски проект и за отборна игра на националното състезание по програма „Роботика за България“, като малко не им достигна да спечелят медал. - Проектната идея беше свързана с темата на състезанието -„водата“, като искат да демонстрират каква вода пием. Нашата сграда е архитектурен паметник и на втория етаж има чешма с фонтанки, които сега не работят. Идеята е да ги възстановим и водата да минава през три филтъра за пречистване, които ще се виждат от всички в остъклен шкаф, за да не се пипа инсталацията за пречистване на водата. Ние ще реализираме този проект, който учениците от отбора представиха на състезанието, през лятото. - Той се казва „Ботевец“ и може би е един от най-дълго излизалите. Стартира от около 1942г., имало е периоди на прекъсване, но излиза и до днес. В него се отразяват всички училищни събития, като в него може да пише всеки един ученик. Учениците от клуб „Ботевец“ обработват материалите и се грижат за издаването му. Има го и в електронен вариант, както и страница във фейсбук. Миналата година реализирахме проект по програма на Столична община „Вестникът - гласът на младите“. Направихме каталог на училищните вестници в София, а след това се присъединиха училища от други градове. Тази есен около първи ноември направихме изложба на действащите училищни вестници в Столична библиотека. - Всяка година участваме в Панорама на професионалното образование и това е резултатът (б.а. показва наградите на училището). Печелят национални награди в състезанието за най-добър млад строител, като сме най-добри в зидариите и мазилки и декоративни покрития, както и в състезанието за най-добър млад озеленител – отборът печели тази година награда за бутиков букет. Всяка година участваме в националното състезание „Спагети инженеринг“ във Варна. По време на състезанието учениците изграждат конструкция от спагети, която се подлага на няколко изпитания за устойчивост. Нашите отбори и тази година се представиха много успешно. Нашите ученици много харесват и заниманията на клуб „Дебати“. Участват в национални и международни състезания и печелят награди. Уменията, които придобиват, да презентират, да излагат аргументирано своите тези, да отстояват позиция по определени въпроси са от голямо значение както за професионалната им реализация, така и за израстването им като граждани. Имаме добро дружество на „Младежки червен кръст“, там пак са на първо място. Имаме и официалното признание на „Български червен кръст“ за активно участие в кампаниите за кръводаряване. Учениците участват във всички събития, които правят, дори при наводненията във Варна преди година те бяха там и помагаха. Откакто е създадено училището се обучават ученици по професия строителен техник с трите му специалности – строителство и архитектура , водно (водопроводи, канализация) и транспортно строителство (пътища, магистрали, тунели). Отделно имаме професия геодезист, парково строителство и озеленяване, имаме единствената паралелка в София брокер на недвижими имоти. Ние ще проектираме сградите, ще ги построим и ще ги продадем. Още при създаването на училището със Закона за Народното просвещение е записано какво точно ще се учи. Строителните материали и технологии са други, но базата е тази. Това означава 110 години традиция и устойчивост. Строителството върви бързо напред, но фундаментално няма как да бъде променено винаги ще има основи, нагоре елементи и отгоре покрив. Повечето остават в България, но не малко и заминават – главно тези, които искат да продължат да учат и архитектура. Всеки випуск е различен, зависи какво е модно на момента. Когато дойдат след 7 клас при нас, те са още деца и основна роля играе родителят, но след 5 години те вече са достатъчно пораснали, за да направят своя същински избор. Много от тях продължават в УАСГ, където нашето училище има 30% квота. Имаме традиционни връзки и контакти с университета, ползваме лаборатории, работилници към него, правим съвместни лекции с техни преподаватели, учебни програми се разработват с тях. Помагат ни и Камара на строителите, с които правим уъркшопове и стажове във фирми, те предлагат работа на тези, които завършват. Учениците, които се учат за брокери, завършват с дипломна работа, като членовете на комисиите и техните ръководители, работят във фирми и директно им предлагат работа. - Ние обгрижваме нашите ученици непрекъснато и се стараем да не допускаме да се стигне до такива ситуации. По- малките не осъзнават, че техните закачки могат да са неприятни за някого. Извънкласните дейности, в които се включат децата, са част от дейностите за превенция на тормоза в училище. Тази година участвахме в един проект на фондация „Благотворител“, по който десетина наши ученици бяха обучени и проведоха с всички класове час на класа, в който обсъждаха темите за превенция на агресията и тормоза, акцентираха на добротелите на хората и обществото. - Ние сме професионална гимназия и е по-различно от началното основното училище. Извън родителските срещи, всеки класен ръководител има определен ден и час за среща с родители. Ако има проблем, срещата може да е по всяко време. За целта сме обзавели специална приемна за родители. Имаме и училищен психолог, който работи в помощ на учениците, техните родители и класния ръководител, докато се намери решение на проблема. Има и училищно настоятелство, обществен съвет. В училището много активно работи училищен парламент. - Това, което предстои да се случи, беше и наше предложение. Нашите ученици се явяват на държавни изпити за придобиване на квалификация и след като това е тяхната избрана професия, би било добре това да е техният втори изпит. До скоро ние да бяхме с най-голям процент на зрелостници, явяващи се на математика, а не математическите гимназии. Учениците трябва да държат изпит по своя избрания от тях профил. - Тази година бяха по-малко, но в сравнение с миналата, но пък 30 от тях пожелаха оценките от изпитите им за професия да бъдат включени като трета матура в дипломата им. - Предполагам, че ще има промени в тази насока, но дефицитът на специалисти във всички области е много голям. При нас има достатъчно добри учители за всички дисциплини. Инж. Доротея Дончева е родена във Велико Търново, но живее в София По образование е строителен инженер, завършила е Университета по архитектура, строителство и геодезия (УАСГ) Работи в проектирането От 1994-та започва като учител по теория в Софийска гимназия по строителство,архитектура и геодезия, а от края на 2001-ва заема и длъжността на директор", "date": "2018.06.21", "title": "Инж. Доротея Дончева: Учим децата на добродетели, за да не се стига до агресия"}
{"url": "https://www.monitor.bg:443/bg/a/view/izgorja-jiten-blok-kraj-plovdiv-103199", "text": "Голям пожар с фронт от няколкостотин метра бушуваше в покрайнините на Пловдив. Житен блок от 200 декара край квартал „Коматево“ се подпали. Към 21 ч. пожарът беше локализиран и овладян. В гасенето му се включиха 6 противопожарни автомобила. Следствена група извършва оглед за установяване причините за пожара. Един противопожарен екип остава да охранява мястото от повторно възобновяване на пламъците.", "date": "2018.06.21", "title": "Изгоря житен блок край Пловдив"}
{"url": "https://www.monitor.bg:443/bg/a/view/djejms-bond-stava-tijnejdjyr-103186", "text": "В тийнейджърските години ще се завърне култовият герой Джеймс Бонд в рамките на новия комикс James Bond Origin. По сюжета на заглавието ще се труди Джеф Паркър, автор още на Batman 66 и Future Quest. Действието пък ще се развива по време на Втората световна война. Историята ще проследи посещението на тийнейджъра Джеймс при семеен приятел през март 1941 г., което е прекъснато от нападение от страна на германски войски. „Голямо предизвикателство е да изминем обратния път, по който минава тази икона от младеж до един от най-популярните агенти“, обясни пред медии Паркър. James Bond Origin се очаква да излезе, както в книжен, така и в дигитален вариант, през септември. Междувременно 25-ия филм за Бонд ще бележи края на превъплъщението на Даниел Крей в знаменитата роля. Звездата многократно каза, че е уморен от образа, но оттеглянето му бе отложено. Каква е причината за това обаче, така и не стана ясно. Премиерата на новото заглавие за 007, режисирано от Дани Бойл, е заложена за 8 ноември 2019 г.", "date": "2018.06.21", "title": "Джеймс Бонд става тийнейджър"}
{"url": "https://www.monitor.bg:443/bg/a/view/premieryt-bojko-borisov-otkriva-pyrvija-plovdivski-ikonomicheski-forum-103202", "text": "Министър-председателят на Република България г-н Бойко Борисов открива днес първия Икономически форум в Пловдив, след което в рамките на събитието ще се включат членове на българското правителство.  Сред тях са:  заместник министър-председателят Томислав Дончев, заместник министър-председателят по правосъдната реформа и министър на външните работи Екатерина Захариева, министърът на българското председателство на Съвета на Европейския съюз Лиляна Павлова, министърът на енергетиката  Теменужка Петкова, министърът на икономиката Емил Караниколов, министърът на туризма Николина Ангелкова, министърът на регионалното развитие и благоустройството Николай Нанков, други представители на държавното управление, както и представители на частния сектор в България. Повече от осемдесет  изтъкнати личности от България и Европа ще говорят на форума,  което ще даде възможност да бъдат идентифицирани и оценени ключови предизвикателства пред икономическия растеж. Ще научим повече от опитни експерти от други страни, ще можем да подкрепим възприемането на иновативни корпоративни социални практики в частния сектор и ще бъде очертан курс на действия, допринасящи за по-конкурентни и включващи икономически политики в България и Югоизточна Европа. Участие ще вземат изтъкнати личности от чужбина, включително министърът на енергетиката на Република Сърбия г-нАлександър Антич, регионалният директор на Световната банка за страните от ЕС г-н Аруп Банерджи, държавния секретар в Министерство на външните работи на Румъния Джордже Чамба, бившият държавен министър и министър на търговията и инвестициите на Обединеното кралство и член на Камарата на лордовете лорд Франсиз Мод, бившият министър на Гръцката република и комисар в Европейската комисия, г-жа Ана Диамантопулу, както и други изтъкнати и формиращи общественото мнение личности от Европа. Сред обсъжданите теми ще бъдат: визии за бъдещето на ЕС, геополитика на региона, разширение на еврозоната, енергийният съюз на ЕС, банковият съюз на ЕС, перспективи пред Западните Балкани, капиталообразуване и развития в областта на преките чуждестранни инвестиции в България, корупция и захват на държавата, регионално развитие и икономически клъстери, подобрения в образователните резултати, демография, навлизане на отворени данни, роботи и изкуствен интелект, върховенство на правото и сигурност на имуществените права. Пловдивският икономически форум се организира от Делфийския икономически форум, Атина, Гърция, и от Център за либерални стратегии в София. Форумът ще коментира предизвикателствата пред България, региона и Европа. Крайната му цел е чрез диалог и споделяне на идеи и визии да допринесе за успешната трансформация на България и за отключването на потенциала за социален и стопански растеж. Форумът ще се провежда всяка година през месец юни в Пловдив. Форумът е под егидата на Американската търговска палата в България, Италианската търговска палата в България, Конфиндустрия Италия и Гръцкия бизнес съвет в България.", "date": "2018.06.21", "title": "Премиерът Бойко Борисов открива първия пловдивски Икономически форум"}
