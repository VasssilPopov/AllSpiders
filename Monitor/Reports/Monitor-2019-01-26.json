{"url": "https://www.monitor.bg/bg/a/view/vzriv-v-kafene-v-saratovska-oblast-v-rusija-22-ma-sa-raneni-155658", "text": "Един човек е загинал и 22-ма са раненипри взрив на газ в кафене в село Лисей Гори в Саратовска област в Русия. Сред тях има две деца на възраст 4 и 6 години. В момента на експлозията в кафенето е имало 40 души. 14 от пострадалите са настанени в болница. Състоянието на 6 от тях е тежко. Общо два са били взривовете в заведението, разказват очевидци. Веднага след гърмежите от кафенето започнал да излиза дим. Министерството на извънредните ситуации съобщи, че след взрива е избухнал и пожар. По първоначална информация причина за експлозията е взрив в газовата инсталация.", "date": "2019.01.26", "title": "Един загинал и много ранени при взрив в кафене в Саратовска област"}
{"url": "https://www.monitor.bg/bg/a/view/vyzstanoviha-el-zahranvaneto-v-11-selishta-nad-velingrad-i-batak-155654", "text": "Възстановено е електрическото захранване в 11-те селища над Велинград и Батак, които прекараха 20 часа без ток, след като обилният снеговалеж прекъсна електропроводи в планината. Авариите в община Сърница все още се отстраняват, но в момента градът и околните села се захранват с генератори. Въпреки критичната ситуация, засега не се налага обявяване на бедствено положение, каза кметът на Сърница Неби Бозов: \"Към момента от EVN са направили организация с агрегати, докато се открият авариите. Всички общински пътища вече са проходими. Няма изолирани селища. Най-тежка беше ситуацията по общинския път за Сърница-Медени поляни. Близо 12 часа пробиваме пътя. Имаше над един метър снежна покривка, но и той е отворен, проходим е\", каза Бозов. От EVN са осигурили 10 агрегата за критичните точки в региона, но се препоръчва домакинствата да ползват само най-необходимите електроуреди: Нивото на река Марица край Белово се е повишило с 80 сантиметра след валежите през последното денонощие. В района на Пазарджик, покачването е с половин метър. Повишение се отчита и при река Тополница, в района на Панагюрище. Всички водоеми в областта имат достатъчен свободен обем и сериозни проблеми не се очакват, увери началникът на регионалната дирекция \"Противопожарна безопасност и защита на населението\" комисар Иван Панайотов.", "date": "2019.01.26", "title": "Възстановиха ел. захранването в 11 селища над Велинград и Батак"}
{"url": "https://www.monitor.bg/bg/a/view/zimnata-obstanovka-v-stranata-postepenno-se-normalizira-obob-sht-enie-155656", "text": "Продължава да е усложнена зимната обстановка в Родопите и планините в Западна България, но в повечето райони започва постепенно да се нормализира. Пътищата продължават да се разчистват в Южна България от натрупания сняг. Все още има райони, останали без електрозахранване, съобщи БГНЕС. Редица свлачища се активизираха на територията на Община Баните, Смолянско. При едно от тях се наложило евакуацията на две възрастни жени. При друго се е съборила селскостопанска постройка, която затрупала автомобил, съобщи кметът на общината Милен Белчев. В село Малка Арда от второстепенен път кална маса е завлякла плевня с автомобил и ги е свлякла на главния път. Сериозен проблем е имало и в село Давидково, като едно от свлачищата е застрашило къщата на две възрастни жени, които били евакуирани от пожарникарите. По-рано днес стотици камиони бяха в блокада на околовръстния път в Монтана. Ограничение на тежкотоварния трафик имаше и в областите Враца и Видин, а причината - задръстване на прохода Витиня. Директорът на ГД „Пожарна безопасност и защита на населението“ главен комисар Николай Николов съобщи, че няма бедстващи хора в Смолянско или болен, на когото да не е помогнато, няма селища без вода. В област Благоевград обстановката постепенно се нормализира. Възстановено е движението на тежкотоварни автомобили над 12 тона през прохода \"Предел\". Отпадат и всички ограничения по път II-19 Банско - Гоце Делчев. Временно се ограничава движението на всички автомобили по път III-864 Стойките – Пампорово – Проглед поради влошена метеорологична обстановка в област Смолян, множество паднали дървета, снегопочистване и уширяване на пътното платно с роторни снегорини. АПИ апелира шофьорите, на които им предстои пътуване да тръгват само с автомобили подготвени за движение при зимни условия. Да карат с повишено внимание и съобразена скорост, като не предприемат изпреварване на снегопочистващата техника. Блокирането на движението от автомобили, които не са с подходящи гуми, затруднява работата на снегорините и възпрепятства пътуването на всички останали шофьори. Близо 500 специализирани машини са обработвали пътищата от републиканската пътна мрежа през нощта. Работата на екипите продължава. Сложна е метеорологичната обстановка в планинските части в Югозападна България. Засегнати са електропроводите, които преминават през тях, и захранват с електроенергия населените места в общините Разлог, Белица, Якоруда, Гоце Делчев, Гърмен, Хаджи Димово и Петрич. В планината снегът достига до един метър. ЧЕЗ локализира 6 счупени стълба, като обходите продължават. Непроходими са второстепенни пътища, което силно затруднява работата на служителите. Компанията командирова допълнителни екипи от София и Благоевград.  ", "date": "2019.01.26", "title": "Зимната обстановка в страната постепенно се нормализира (ОБОБЩЕНИЕ)"}
{"url": "https://www.monitor.bg/bg/a/view/rado-jankov-se-zavyrna-v-top-5-na-svetovnata-kupa-po-snoubord-155655", "text": "Навръх 29-ия си рожден ден Радослав Янков зае пето място в старта за Световната купа по паралелен слалом в Москва. Единственият българин, печелил Големия кристален глобус на ФИС, кара перфектно в квалификацията сутринта и зае четвърто място. На осминафинала тази вечер Радо победи лидера за СК Бенямин Карл (Ав). След това обаче нелепа грешка в началото на четвъртфинала не му позволи да отстрани и Дарио Кавиезел (Швейц), който впоследствие зае второ място. Победата тази вечер е за руската звезда Андрей Соболев. За петото си място днес Янков получи 450 точки за Световната купа. В класирането в паралелните дисциплини водят Невин Галмарини (Швейц) и Бенямин Карл (Ав) с по 2300 т. Радо Янков е 18-и със 796,10 т. За купата в паралелния слалом лидер е Дарио Кавиезел с 1600 т, а Янков е шести с 650 т.", "date": "2019.01.26", "title": "Радо Янков се завърна в топ 5 на Световната купа по сноуборд"}
{"url": "https://www.monitor.bg/bg/a/view/grigor-dimitrov-se-pribra-za-kratko-v-haskovo-155657", "text": "Григор Димитров се прибра за кратко в родния си град Хасково, съобщиха от местната община. Първата ни ракета посети параклиса под статуята Св. Богородица с Младенеца придружен от майка си Мария. Най-добрият български тенисист с удоволствие позира за снимки със свои почитатели. Димитров отпадна на осминафиналите на Откритото първенство на Австралия по тенис. След Хасково той заминава за Монте Карло. Екипът на българина обяви, че той няма да участва на турнира в София, чиято основна схема започва на 5 февруари. Въпреки това организаторите на състезанието нееднократно са обявявали, че до последно ще пазят „уайлд кард“ за Димитров, ако размисли. Официално следващият турнир на Гришо е този в Ротердам, който е в зала \"Ахой\" и е от категория АТР 500. През 2018 година на него той изигра последния си засега финал, в който отстъпи на Роже Федерер.", "date": "2019.01.26", "title": "Григор Димитров се прибра за кратко в Хасково"}
{"url": "https://www.monitor.bg/bg/a/view/specsydyt-ostavi-v-aresta-obvinenite-policai-za-korupcija-155653", "text": "Специализираният съд остави в ареста обвинените в престъпна схема за изнудване полицаи от столичното Четвърто РПУ. В залата бяха доведени трима от задържаните. Четвъртият е влязъл по спешност в болница още в петък. На 23 януари общо петима полицаи бяха задържани. На четирима бяха повдигнати обвинения. За лидер е сочен началникът на Сектор „Икономическа полиция” в 4 РПУ Красимир Кръстев. Според събраните доказателства от началото на 2017 г. десетки търговци в столичния квартал „Лозенец” са плащали, за да не бъдат проверявани или да бъдат предупреждавани за подготвяни проверки. От 2017 г., когато е започнала схемата, изнудвани са автокъщи, питейни заведения, наргиле барове и магазини. Групата е хваната в момент на подкуп от търговец в размер на 2000 лв. Самото предаване на подкупа е станало в сградата на районното управление.", "date": "2019.01.26", "title": "Спецсъдът остави в ареста обвинените полицаи за корупция"}
{"url": "https://www.monitor.bg/bg/a/view/novijat-prezident-na-venecuela-obavi-amnistija-za-maduro-i-voennite-i-izbori-do-edna-godina-155659", "text": "Новият президент на Венецуела Хуан Гуаидо публикува в туитър акаунта си план за амнистия на неговия предшественик Николас Мадуро и на военните, съобщи Ройтерс. Според текста на документа, целта е мирно предаване на властта. Гуаидо назова и срокът, в който трябва да се проведат нови демократични президентски избори в страната. Те трябва да се случат в период от шест месеца до една година. По-рано в ООН Венецуела отхвърли категорично ултиматума на няколко европопейски страни, които й дадоха 8 дни, за да свика избори. \"Никой няма право да ни поставя срокове, нито да ни казва дали трбва да има избори или не\", заяви венецуелският министър на външните работи Хорхе Ареаса. \"Кои сте вие, че да поставяте ултиматум на едно суверенно правителство? Това е намеса, инфантилна намеса\", каза той по време на заседание на Съвета за сигурност. Същевременно лидерът на опозицията Хуан Гуаидо благодари на испанския премиер Педро Санчес, френския президент Еманюел Макрон и говорителя на германското правителство Мартин Фиц за оказаната подкрепа като временен президент на Венецуела и за подкрепата им за мирните и демократични промени в политическата й система.", "date": "2019.01.26", "title": "Новият президент на Венецуела обяви амнистия за Мадуро и избори до една година (СНИМКА)"}
{"url": "https://www.monitor.bg:443/bg/a/view/s-generatori-dostavjat-tok-v-syrnica-zaradi-avarii-155645", "text": "Генератори ще захранват с ток град Сърница до отстраняване на множеството аварии в електрическата мрежа, предизвикани от тежкия сняг. Това съобщиха от  EVN. От компанията ще доставят 4 генератора, а в родопското градче до язовир “Доспат“ имат собствен агрегат за критични ситуации. Вече е възстановена е връзката с мобилния оператор „Теленор“ , прекъсната заради аварии по трасето вследствие на обилния снеговалеж в Сърница. Над 12 часа организирани от общината екипи са се борили с дълбоки над метър преспи по общинските шосета. Пътят за Медени поляни е бил напълно непроходим, но след безсънна нощ и упорита работа вече е отворен, обясни кметът на най-младата община в пазарджишко Неби Бозов. Той увери, че екипът му има пълна готовност за очакваните от сряда нови застудявания и валежи. Обилният снеговалеж е причина и за аварии по електропреносната мрежа на EVN, където има прекършени от тежестта на снега железобетонни стълбове. Аварийните екипи се придвижват с АТВ и моторни шейни в труднодостъпните места, за да отстранят повредите. Няма данни за бедстващи хора в района.В електропреносната мрежа най-тежкият проблем там е прекъснат 110-киловолтов далекопровод на Електроенергийния системен оператор, който би трябвало да възстановят екипи на оператора.", "date": "2019.01.26", "title": "С генератори доставят ток в Сърница заради аварии"}
{"url": "https://www.monitor.bg:443/bg/a/view/sela-v-pirinsko-i-zapadni-rodopi-ostanaha-bez-tok-155646", "text": "Села в Благоевградските общини Разлог, Белица, Якоруда, Гоце Делчев, Гърмен, Хаджидимово и Петрич са без ток от вчера, съобщиха от ЧЕЗ Разпределение. Засегнати са електропроводите, които преминават през тях и захранват населените места с електроенергия. Снегът достигна над един метър, а на някои места продължава да вали. От ЧЕЗ локализираха до момента 6 счупени стълба, като обходите продължават. Непроходими са второстепенни пътища, което силно затруднява работата на служителите. Компанията командирова допълнителни екипи от София и Благоевград, които да съдействат на колегите си за по-бързо справяне с аварийната ситуация.  В община Гърмен селата Балдево, Огняново, Скребатно, Крушево, Ореше и Рибново са без ток от вчера по обед, а  Рибново и Крушево са и без вода.  От ЧЕЗ Разпределение превозват полимерни стълбове, произведени по нова технология и внедрени през миналата година. Те са по-леки и разглобяеми на две, което позволява на служителите да ги носят на ръце през планината и непроходимите пътища. Това ще позволи по-бърза реакция, защото монтирането на стандартните стълбове предполага изчакване възможност за транспортиране с механизация. В момента се доставят и допълнителни количества изолатори и проводници към засегнатите места. Компанията изпрати и повече АТВ-та с вериги за сняг.", "date": "2019.01.26", "title": "Села в Пиринско и Западни Родопи останаха без ток"}
{"url": "https://www.monitor.bg:443/bg/a/view/kongresyt-na-bsp-obsyjda-okonchatelnija-variant-na-vizija-za-bylgarija-155652", "text": "Конгресът на БСП започна да обсъжда окончателния вариант на документа за управление \"Визия за България\". Възстановяване на работата на институциите, връщане на държавата в ключови сектори на икономиката, нова социална програма, отмяна на санкциите срещу Русия. Това са част от промените, които предлагат социалистите във \"Визия за България\". Депутатът Антон Кутев, който е и член на Националния съвет, призова в партията да не бъдат прокарвани разделителни линии между БСП и Партията на европейските социалисти: Кирил Добрев пък поиска БСП да не участва в политически сделки и подчерта колко е важна връзката между партийното ръководство и хората по места. Според него, 2019 година е решаваща за социалистите. Корнелия Нинова коментира, че ако изборите са честни, БСП ще ги спечели. По-рано конгресът прие политическа декларация в защита на народния представител Елена Йончева, която е без депутатски имунитет заради обвинение в \"пране на пари\".", "date": "2019.01.26", "title": "Конгресът на БСП обсъжда окончателния вариант на \"Визия за България\""}
{"url": "https://www.monitor.bg:443/bg/a/view/amerikanec-spasi-bezjiznena-jena-po-spomeni-ot-serial-155647", "text": "Култова сцена от епизод на \"Офисът\" - сериал, излъчен преди десетина години, помогна на механик от щата Аризона да спаси живота на жена, изпаднала в безсъзнание, съобщава АП. 21-годишният Крос Скот открил жена в безпомощно състояние, заключена в автомобила й. Той разбил стъклото и се притекъл на помощ. Когато се добрал до нея, тя не дишала. Но Крос си спомнил епизод от сериала \"Офисът\", в който актьорът Стив Карел оказва спешна помощ и прави изкуствено дишане под ритъма на хита на \"Би Джийс\" Stayin' Alive. Песента притежава идеалното темпо за компресии на гръдния кош. Една минута след намесата на механика, безжизнената жена започнала да диша. Била закарана в болница и по-късно била изписана. По ирония на съдбата Крос Скот има едно и също фамилно име с екранния герой Майкъл Скот, превъплътен в \"Офисът\" от актьора Стив Карел.", "date": "2019.01.26", "title": "Американец спаси безжизнена жена по спомени от сериал"}
{"url": "https://www.monitor.bg:443/bg/a/view/specsydyt-gleda-merkite-na-obvinenite-policai-za-korupcija-155648", "text": "Специализираният съд започна разглеждане на мярката за постоянен арест на обвинените в престъпна схема за изнудване полицаи от столичното Четвърто РПУ, съобщава БГНЕС. В залата бяха доведени трима от задържаните. Четвъртият е влязъл по спешност в болница още в петък. На 23 януари общо петима полицаи бяха задържани. На четирима бяха повдигнати обвинения. За лидер е сочен началникът на Сектор „Икономическа полиция” в 4 РПУ Красимир Кръстев. Според събраните доказателства от началото на 2017 година десетки търговци в столичния квартал „Лозенец” са плащали, за да не бъдат проверявани или да бъдат предупреждавани за проверки. Групата е хваната в момент на подкуп от търговец в размер на 2000 лв. Първоначално от него е поискано 2000 евро. Самото предаване на подкупа е станало в сградата на районното управление. От 2017 година, когато е тръгнала схемата, изнудвани са автокъщи, питейни заведения, наргиле барове и магазини. Четиримата полицаи са пазарували храна без да плащат.", "date": "2019.01.26", "title": "Спецсъдът гледа мерките на обвинените полицаи за корупция"}
{"url": "https://www.monitor.bg:443/bg/a/view/4-meseca-zatvor-za-neiztreznjal-ot-ivanovden-hlebar-155644", "text": "4-месечен престой зад решетките при 3-годишно отлагане на изпълнението постанови съдът в миньорския град Раднево по дело със спипан пиян до козирката водач на лек автомобил „Мерцедес“. 40-годишният хлебар М.К. бил прихванат от пътните полицаи към 22,30 часа да шофира колата си по улица „Заводска“ със завидните 2,08 промила алкохолно съдържание в издишания въздух. Мъжът оправдал състоянието си с участие в банкет по повод именния ден на свой приятел Иван, който продължил до към обяд на следващия ден и завършил с изяждането на няколко шкембе чорби с много оцет. Кулинарната подробност обаче не омилостивила съда и той добавил към присъдата и 800 лв глоба плюс отнемане на шофьорската книжка за половин година. Сходна съдба е сполетяла и 56-годишен лекар от новозагорската МБАЛ „Св. Петка“, който седнал зад волана на личното си „Пежо 307“ с 2,07 промила алкохол на 5 януари и бил спрян от пътни полицаи заради неразумно шофиране около 13,40 часа по старозагорския булевард „Никола Петков“ На д-р Данчо Д.се наложило да прекара денонощие в ареста, на 24 януари той склонил да сключи споразумение с прокуратурата по силата на което е получил присъда от 6 месеца затвор при 3-годишно отлагане на изпълнението й. В продължение на 6 месеца лекарят ще бъде „спешен“ заради отнемане на шофьорската книжка.", "date": "2019.01.26", "title": "4 месеца затвор за неизтрезнял от Ивановден хлебар"}
{"url": "https://www.monitor.bg:443/bg/a/view/albert-popov-s-istorichesko-klasirane-za-svetovnata-kupa-po-ski-155643", "text": "Звездата ни в алпийските ски Алберт Попов се представи уникално на слалома за Световната купа в Кицбюел. 21-годишният национал зае девето място в крайното класиране. Аби стартира със 71-ви номер и даде перфектното пето време в първия манш, като остави зад себе си звездите Марсел Хиршер и Хенрик Кристоферсен. Във втория Попов кара също така стабилно и зае девето място в крайното класиране на 1,05 сек. от победителя Клеман Ноел (Фр). Представянето на Алберт днес е най-доброто му в Световната купа. Преди това през сезона той бе 20-и в Леви и 16-и в Мадона Ди Кампилио. Последното българско влизане в Топ 15 в Кицбюел е на 19 януари 1986 г, когато Петър Попангелов е 11-и. Два дни по-късно в Парпан (Швейц) Пепи е 10-и и това до днес бе последното най-добро постижение на български състезател за Световната купа. \"Наистина страхотно класиране, коментира след успеха в Кицбюел Алберт Попов. - В първия манш постигнах пето място и направо не можах да повярвам. Опитах се да остана концентриран. Второто спускане успях да го направя. И влязох в топ 10. Много съм доволен! Публиката тук е страхотна. Топ 10 - много съм щастлив! Българите можем!\", бяха първите думи на развълнувания ни скиор.", "date": "2019.01.26", "title": "Алберт Попов с историческо класиране за Световната купа по ски"}
{"url": "https://www.monitor.bg:443/bg/a/view/dejvid-i-viktorija-bekym-praznuvat-21-godini-ot-godeja-si-155649", "text": "Дейвид и Виктория Бекъм отпразнуваха 21 години от годежа си. Двойката е на почивка в Ню Йорк, съобщава в. „Дейли мейл“. Модният дизайнер и бившият футболист отбелязаха повода като споделиха снимка от щастливото събитие в Instagram. На фотографията, правена през януари 1998 г., Виктория позира с огромен диамантен пръстен в прегръдките на годеника си. Двамата сключиха брак година по-късно на пищна церемония в замъка Лутрелстаун в Дъблин.", "date": "2019.01.26", "title": "Дейвид и Виктория Бекъм празнуват 21 години от годежа си"}
{"url": "https://www.monitor.bg:443/bg/a/view/rusija-i-kitaj-blokiraha-proektodeklaracijata-na-sa-sht-za-venecuela-155650", "text": "Русия и Китай са блокирали предложена от САЩ проектодекларация за Венецуела. Вашингтон е предложил Съветът за сигурност на ООН да изрази пълна подкрепа за Националното събрание на Венецуела, като \"единствената демократично избрана институция\", предаде БТА. Русия, от своя страна, е предложила текст, който съдържа само призив за политически диалог във Венецуела. По-рано Испания, Франция и Германия обявиха, че ще признаят Хуан Гуайдо за президент на Венецуела, ако сегашният държавен глава Николас Мадуро не свика нови избори. Испания ще признае опозиционера Хуан Гуайдо за временен президент на Венецуела, ако Николас Мадуро не свика избори, заяви испанският премиер Педро Санчес: “Правителството на Испания дава 8 дни на Николас Мадуро да свика свободни, прозрачни и демократични избори. Ако това не се случи Испания ще признае Хуан Гуайдо за временен президент, който да свика тези избори“. Френският президент Еманюел Макрон също заяви в Туитър, че страната му е готова да признае Гуайдо, ако в 8-дневен срок във Венецуела не бъдат обявени избори. И германското правителство призова за провеждане на нов вот или ще признае Гуайдо. В същото време президентът на Венецуела Николас Мадуро обяви, че правителството му се подготвя за осуетяване на евентуален опит за преврат. “Конфликтът може да стане факт, тъй като те заявиха, че ще мобилизират пехотата в Каракас. Но нека е ясно – във всеки град ние ще имаме план за защита“. Богатата на петрол латиноамериканска държава е в дълбока криза, след като председателят на парламента Хуан Гуайдо се самообяви за президент, докато държавният глава Николас Мадуро не отстъпва поста и държи армията на своя страна. Събитията във Венецуела ще бъдат тема на започващото в този час заседание на Съвета за сигурност на ООН. То е поискано от САЩ.", "date": "2019.01.26", "title": "Русия и Китай блокираха проектодекларацията на САЩ за Венецуела"}
{"url": "https://www.monitor.bg:443/bg/a/view/spipaha-dilyr-na-droga-v-hotel-v-panagurishte-155651", "text": "Дилър на наркотици и негов клиент са задържани при спецакция на служители от Районното управление в Панагюрище. Операцията е проведена през изминалите 48 часа на територията на средногорския град. Първоначално екипите атакували стая в местен хотел, където заловили 26-годишния старозагорец Я.Й. У него криминалистите открили близо 39 грама суха марихуана. Паралелно с това полицаите засекли лек автомобил, управляван от столичанина Б.С.- 44 г. Мъжът пренасял във возилото 120 грама суха листна маса, която също реагирала положително на марихуана. Освен това бил тестван с дрегер и пробата му за употреба на наркотици се оказала положителна. Случаят е докладван на Районната прокуратура в средногорския град, а полицаите продължили упорито работата си по случая. След направено взаимодействие с колегите им от 8-мо РУ при СДВР е извършено претърсване в жилището на криминално проявения Б.С. в столицата. Там са открити още близо над 2 килограма суха марихуана в буркани. С постановление на прокурор срокът на задържане на дилъра е удължен със 72 часа. Продължават оперативните и процесуални действия по документиране на престъпната му дейност.", "date": "2019.01.26", "title": "Спипаха дилър на дрога в хотел в Панагюрище"}
{"url": "https://www.monitor.bg:443/bg/a/view/tinejdjyri-sa-srjazali-gumite-na-20-te-koli-155642", "text": "Трима тинейджъри на възраст между 12 и 15 години са срязали гумите на леките автомобили, оставени на паркинг в центъра на пазарджишкото село Мало Конаре. Това съобщи говорителят на Областната дирекция на МВР в Пазарджик Мирослав Стоянов. У тях криминалистите са намерили и иззели ножа, с който хлапаците са разцепили гумите на колите във въпросната вечер. По първоначални данни с щети по гумите са между 20 и 30 автомобила, но точния им брой е все още в процес на изясняване. Возилата са собственост на хора от селото, които работели в предприятие извън населеното място и дотам ползвали организиран автобусен транспорт. По тази причина си оставили и леките коли на центъра, откъдето после щели да си ги вземат и да се приберат по домовете си. Вандалската проява е била извършена около 23 часа в четвъртък срещу петък. В резултат на проведените оперативни действия от страна на служителите от сектор „Криминална полиция“ при РУ-Пазарджик в управлението са доведени общо 6 малолетни и непълнолетни лица, всичките живеещи в село Мало Конаре. След проведените беседи с криминалисти и инспектори „Детска педагогическа стая“ е установено, че преки извършители на вандалската проява са три от тях – на възраст между 12 и 15 години.", "date": "2019.01.26", "title": "Тинейджъри са срязали гумите на 20-те коли"}
{"url": "https://www.monitor.bg:443/bg/a/view/osydiha-uslovno-buntovnicite-ot-lagera-v-harmanli-155637", "text": "Всички 21 души, които бяха обвинени за бунта в лагера в Харманли, получиха осъдителни присъди от районния съд. Размириците станаха през ноември 2016 г. Тогава настанените в РПЦ-то чужденците палеха гуми, гориха имущество на Центъра, хвърляха камъни и удряха полицаи. За овладяване на ситуацията бяха изпратени полицейски сили от цялата страна. На подсъдимата скамейка бяха изправени 21 души. Сред тях има и четирима непълнолетни. Прокуратурата повдигна две обвинения – за хулиганство и повреждане на имущество, което е собственост на Държавната агенция за бежанците. Районен съд Харманли даде условно наказание от една година за непълнолетните с 12 месеца изпитателен срок. Пълнолетните също получиха условно наказание от една година, но с 3 години изпитателен срок. По обвинението за повреждане на имущество на ДАБ всички бяха оправдани. Подсъдимите не се признаха за виновни. Решението може да се обжалва пред Окръжен съд Хасково.    ", "date": "2019.01.26", "title": "Осъдиха условно бунтовниците от лагера в Харманли"}
{"url": "https://www.monitor.bg:443/bg/a/view/pod-lipite-pripomniha-gostuvane-na-volodja-visocki-155633", "text": "За гостуването на актьора – бард Владимир Висоцки в България през далечната вече есен на 1975 година си припомниха негови фенове от Стара Загора за рождения му ден (25 януари 1938 г.). Близо два часа продължи концертът по негови песни в изпълнение на Митко Динев. Извадени бяха снимки, запечатали актьора с жители на Чирпан, където трупата на театър Таганка е посетила дома-музей на Яворов, а Володя свирил с китарата си край леглото на  трагично завършилия живота си с изстрел в слепоочието поет. Две седмици е продължило турнето на Таганка в България (6-23 септември), два спектакъла: „Хамлет“ и „Утрините тук са тихи“, са играни в Града на липите. Цяла нощ бардът прекарал със свои почитатели в една от стаите на току-що въведения в експлоатация хотел „Железник“. Част от песните му били записани на четирипистов  магнетофон „Грундиг“ от журналиста Венелин Йотов. Лентата по чудо оцеляла през  десетилетията и наскоро била извадена от съпругата Донка Йотова, разказа организаторката на проявата Снежана Маринова от регионалната библиотека „Захари Княжески“, която беше формален домакин на проявата. „Знаем номера на стаята и етажа, където се е провела тази култова среща с Висоцки, обстановката е запазена, приготвили сме черно-бяла снимка на барда и ще предложим на хотелската управа да я постави до вратата…“, сподели Маринова. Тя успяла да издири няколко запазени от онова време снимки, направени от чирпанския фотограф Георги Иванов, на които Висоцки е в компанията на красиви млади жени от Града на Яворов. Оцеляла е и страничката от книгата за впечатления в къщата – музей, на която таганци написали на руски „Дълго ще помним срещата си с дома на поета с трагична съдба!“ преди да поставят автографите си. Сред тях липсва парафът на Висоцки, който в този момент  бил седнал върху кревата на Яворов с благословията на уредника по онова време Димитър Данаилов-Моряка и пеел току що създадена в чест на влюбената в него актриса Елена Корнилова песен. И до ден днешен обаче чирпанлийката Мария Илиева пази автографа му върху сборника със стихове на Пушкин „Болдинская осень“. При нея е и снимка с образа на Георги Димитров, върху чийто гръб на 16 септември 1975 година Висоцки написал със замах „Добра и сил!“. Снежана Маринова се надява някои от присъствалите на спектакъла старозагорци и гости от тогавашния окръг да са запазили снимки или поне билетите си, за да се обогати с тях библиотечната колекция. Паметливи заралии твърдят, че импровизираният концерт в хотелската стая е бил в нощта на 15 срещу 16 септември. Сред слушателите имало и цивилни служители на тогавашната ДС. Със сигурност в архивите на службата имало поне един доклад за репертоара на големия съветски актьор, както и имената на присъствалите там.", "date": "2019.01.26", "title": "Под липите припомниха гостуване на Володя Висоцки"}
{"url": "https://www.monitor.bg:443/bg/a/view/kabeli-ot-elektroprovodi-padnaha-na-pytja-155635", "text": "Десетки метри кабели елетропроводи паднаха на заснежения път Банско - Гоце Делчев в м. Момина кула при село Места тази сутрин. Подобна е ситуацията и на пътя Елешница – Разлог. Движението в отсечката е силно затруднено и поради натрупания сняг. В момента екип работници с механизация отстраняват падналия електропровод. Пътни полицаи контролират движението на автомобилите в отсечката. След обилния снеговалеж в района на Предела, на път II-19-Симитли-Банско движението на автомобили продължава да е затруднено. Снегорини цяла нощ разчистваха снега по пътя от м. Баба Цвета до Банско и до Гоце Делчев. Продължават и сега да го опесъчават. Днес продължава забраната за движение на камиони над 12 тона от Симитли до Банско. Забраната важи и за движението на тежкотоварни автомобили над 10 тона по пътя Гоце Делчев – Папаз чаир-Катунци, където има доста паднали дървета. Вчера следобед по време на силния снеговалеж колона от автимобили се проточи от м. Баба Цвета до Разлог. Очаквано за почивните дни стотици бяха тръгнали със семействата си на ски в Банско. 5-километровата отсечка от м. Баба Цвета до най-горната точка на Предела се изминаваше за 40 минути. Между 15 и 16,15 часа трафикът буквално се затапи. Колоната затрудняваше работата на снегорините, които също пълзяха по пътя.  Проблем имаше и в Добринище, където заради новия сняг електричеството прекъсна и лифтът спря да работи. В останалата част от населеното място не е имало проблеми с електрозахранването, коментира кметът на Добринище Китан Галчев. Над 30 снегорини работят непрекъснато по планинските пътища. По-рано вчера се появи информация, че 200 деца са блокирани и бедстват в ски писта Кулиното над Разлог. Разтревожени родители прегряли тел.112 със зов за помощ. Кметът инж.Красимир Герчев категорично опроверга тази новина: „Докато се почисти пътя, а затова беше нужно технологично време, децата бяха настанени в голямата чайна и обгрижвани от домакините. Нищо тревожно нямаше в ситуацията. Те се забавляваха, докато поетапно бяха извозени с автобуси от Кулиното до Предела. Около 16 часа в хижата бяха останали само ски учителите“, каза градоначалника. Българският червен кръст предупреждава, че в резултат на падналите и продължаващи валежи от сняг лавинната обстановка във високите части над Банско е много опасна. Дебелината на новата снежна покривка достигна над 60 см, придружен със силен вятър, на места променящ посоката си. Наблюдават се големи снегонавявания по стръмните участъци на склоновете, без значение от изложението им. Това предполага голяма вероятност от предизвикване на лавина при навлизане дори само от един скиор в тези участъци. Възможно е по най-наветите подветрени участъци да паднат и спонтанни лавини. Въпреки обилния снеговалеж вчера сутринта пред долна станция на лифта в Банско се извиваше опашка от над 500 метра. Днес кабинковият лифт не работи поради появилия се вятър, а хората се извозват с микробуси. Областният управител на Благоевградска област Бисер Михайлов потвърди, че се извършва постоянно наблюдение на водните нива в реките и язовирите и при необходимост е създадена организация за предприемането на спешни мерки.    ", "date": "2019.01.26", "title": "Снегът събори кабели от електропроводи на пътя Банско - Гоце Делчев"}
{"url": "https://www.monitor.bg:443/bg/a/view/tornado-na-letishteto-v-antalija-rani-12-dushi-i-povredi-2-samoleta-155634", "text": "12 души са ранени и два самолета са повредени в резултат на торнадо, завихрило се на летището в Анталия, съобщава турската частна телевизия НТВ, цитирана от БТА. Стихията е обърнала автобус, микробус и една стълба. \"Досега 12 души са настанени в болница. Няма опасност за живота им\", каза валията на Анталия Мюнир Каралоглу по телефона пред телевизионния канал. Окръжният управител уточни, че летището е отворено за движение в момента. \"Опитваме се бързо да поправим щетите\", добави той и призова гражданите да бъдат предпазливи предвид неблагоприятните атмосферни условия в момента. Това е второто торнадо в турския средиземноморски окръг Анталия през последните два дни.  ", "date": "2019.01.26", "title": "Торнадо на летището в Анталия рани 12 души и повреди 2 самолета"}
{"url": "https://www.monitor.bg:443/bg/a/view/grip-a-ubi-dvama-vyzrastni-v-shumen-155638", "text": "Двама възрастни пациенти са починали в МБАЛ - Шумен вследствие на усложнения от грип, съобщи директорът на болницата д-р Димитър Костов. И при двамата болни е бил доказан грип от щам \"А\", допълни шефът на болничното заведение. Два дни по-рано от РЗИ обявиха, че броят на болните от грип и респираторни заболявания в Шумен се е задържал на едно ниво и след 5 дни грипна ваканция учениците бяха пуснати да се върнат в училище. Почти 50 процента от настанените към момента пациенти в МБАЛ - Шумен са с диагноза грип или остри респираторни заболявания - 180 от 400, а 50 от поразените от вируса са деца. Наложило се да бъдат разкрити легла в няколко отделения. По данни на лекарите от спешното отделение на болницата на денонощие при тях минават между 100 и 150 души, като повечето от тях идвали със симптоми на грип. С фатален край са завършили няколко случая на болни с пневмония през последната седмица, като има починали възрастни пациенти. Сред жертвите на пневмония е и жена на 28 години. Тя обаче имала тежко психиатрично заболяване и била докарана в болницата прекалено късно. Според директора на МБАЛ - Шумен обаче не можело да се каже с категоричност, че тези случаи са вследствие на усложнение от грип.", "date": "2019.01.26", "title": "Грип \"А\" уби двама възрастни в Шумен"}
{"url": "https://www.monitor.bg:443/bg/a/view/naomi-osaka-pokori-avstralija-i-sveta-155639", "text": "Наоми Осака спечели Откритото първенство на Австралия по тенис при жените. На финала японката победи Петра Квитова (Чех) със 7:6 (2), 5:7, 6:4. Благодарение на успеха от понеделник Осака ще оглави световната ранглиста за първи път в кариерата си. „Никога не съм била силна в речите, така че няма да говоря много, а и не знам какво точно да кажа. Толкова съм щастлива, че успях да спечеля титлата. Специални благодарности към моя екип, защото без тяхната помощ нямаше да успея. В днешни дни тенисът не е толкова индивидуален спорт, защото е много важно да имаш точните хора около теб“, бяха първите думи на новата шампионка, която за пореден път демонстрира изключителна скромност. Това е втора поредна титла от Шлема за Осака, която през септември миналата година триумфира и на US Open. За последно Серена Уилямс спечели две поредни титли от най-високата категория през 2015 година. Триумфът гарантира на шампионката чек за малко повече от 4 млн. долара. Квитова, която от понеделник ще бъде №2 в света, се задоволи с 2 млн. долара.", "date": "2019.01.26", "title": "Наоми Осака покори Австралия и света"}
{"url": "https://www.monitor.bg:443/bg/a/view/jazovir-shiroka-poljana-nad-batak-sybra-systezateli-na-svetovnoto-pyrvenstvo-po-ribolov-na-led-155640", "text": "Тази събота и неделя Батак е домакин на световното първенство по риболов на лед, което е 16-то поред и се провежда за първи път в България. Мондиалът се провежда днес и утре на язовир “Широка поляна“ в Западните Родопи, където в момента е натрупало солидна снежна покривка. Заявки за участие са подали 15 национални отбори. Фаворити за титлата са съставите от бившите съветски републики – трикратните шампиони за последните шест години от Украйна, притежателите на две титли за същия период от Русия, както още Литва, Беларус и Латвия. Това разказа пред Агенция „Монитор“ Станил Йотов, експерт “Връзки с обществеността“ в Българската федерация по риболовни спортове. Участват още Финландия, Естония, Швеция, Норвегия, Полша, Чехия, Румъния, Монголия и САЩ. Легендарният руснак Виктор Кисельов води подготовката на националния отбор на България. В състава участват Никола Стефанов и Станислав Кузов от миналогодишния отборен шампион „Гоу Фиш”, индивидуалният първенец Слави Лазаров от „Мосела”, съотборниците му Николай Николов и Георги Първанов, плюс Мартин Касабски от „Фишмастърс”. Мениджър е Ивайло Христов от „Майсторски риболов”. Президентът на Българската федерация по риболовни спортове Георги Михайлов заяви, че световното първенство на лед е едно от най-тежките за организиране. Взети са всички мерки за безопасността на участниците, а към днешна дата покритието е дебело над 30 см. В страната ни има национален шампионат от 2005 г., който е основан по идея на Йордан Софков, разказва от името на организаторите Станил Йотов. Още тогава мечтата на Софков била да се организира световно първенство по риболов на лед в България и 13 години по-късно то е факт. Първоначалният вариант е бил шампионатът да се направи на язовир “Батак“, но там не всяка година има лед и язовирът е по-голям. След като към 8 януари на „Батак“ нямаше лед, преценихме, че мястото на провеждане на първенството ще бъде на язовир “Широка поляна“. Организатори са Българска федерация по риболовни спортове с президент Георги Михайлов и Международната федерация по риболовни спортове-FIPS. Класирането е отборно и индивидуално. Състезателите ще бъдат отличени с купи и медали, както и с предметни награди-ботуши, ледобури-уред, с който се пробиват дупките в леда. Всеки състезател има такъв уред и пробива сам дупката в язовира, като дупките на  „Широка поляна“ вече са готови. Екипировката, с която рибарите ще седят на леда, е специална-да издържа на минус 30 градуса. „На човек, докато лови риба на леда, трябва да му е топло и приятно“, обяснява Йотов. Тези екипи се правят по технология, характерна за екипировката на самотните мореплаватели в океана-„да те държи отгоре и да не се мокри. Ако случайно пропаднеш под леда - тук това няма как да се случи, но ако случайно пропаднеш - тази екипировка е направена така, че да те държи поне час-час и половина отгоре над водата“, допълва той. Спортният риболов на лед не е скъпо удоволствие - комплектът екипировка - костюм, яке, такъми, ледобори и т.н. излиза не повече от 1200 лв. Най-важното е да се носи хавлия, ако пропаднете под леда да има с какво да се избършете, полушеговито - полунасериозно вметва Йотов. На язовир “Широка поляна“ състезателите ще ловят основно костур и бабушка. Бабушката е подобие на червеноперката. В подледния риболов се лови с много малка въдица - „балалайка“, снабдена с „мормишка” – кукичка с волфрамова глава. За стръв се използва червено червейче-хирономус-ларва на комар. По-едрите от тях се закачат за стръв на куката, а по-малките се пускат направо в дупките. Ларвата на комара е основната храна на рибите през зимата и те много я обичат, защото е вкусно рибешко ястие. На това кълве най-добре. Пуска се на дъното, за да може да отиде по-бързо надолу. При риболова на лед не се използват плувки, както в другия риболов, обясняват вещи в този вид атрактивен спорт. Състезателите, които ще участват в световното първенство по риболов на лед, са настанени на Цигов чарк - курортната местност край язовир „Батак“.  Всички са много доволни, дори американците, казаха, че имаме великолепна природа, споделя пиарът на родната федерация по риболовни спортове. Гостите са възхитени от обслужването и цените у нас. От родната федерация по риболовни спортове са изключително благодарни на кмета на община Батак  Петър Паунов, който много им помогнал за организацията. Съдействие са получили и от областната управа, и от Държавното горско стопанство „Широка поляна“. Те ни помагат, за да се изчисти пътя край високопланинския язовир, благодарни са организаторите на шампионата. Горските помогнали със снегорин да се проправи път до местността “Кавал тепе“, където има около 5 километров „черен път“ и превозните средства трудно достигали, след като натрупа сняг.", "date": "2019.01.26", "title": "Язовир \"Широка поляна\" над Батак събра състезатели на световно по риболов на лед"}
{"url": "https://www.monitor.bg:443/bg/a/view/izvestnijat-rejisior-akad-ludmil-stajkov-dari-800-knigi-na-bibliotekata-v-peshtera-155641", "text": "Големият български режисьор акад. Людмил Стайков дари над 800 книги от личната си колекция на библиотеката към Народно читалище „Развитие“ в Пещера. Сред тях има книги, които носят личните послания на авторите им към акад.Стайков. Заедно с литературните творби, културната институция получи всички отличия и грамоти на акад.Стайков, както и всички работни сценарии, по които е правил най-добрите български филми. Безпрецедентният акт бе приветстван от пещерци, които имаха шанса лично да се срещнат с академика. От името на обществеността благодарност изказа Люба Шопова от библиотеката, която го увери, че книгите са в добри ръце. „В нашата библиотека вече е обособена дарителска колекция „Библиотека Людмил Стайков“, с около 450 тома отраслова и художествена литература, предстои да включим и тези ценни издания, които днес ни подарихте. От името на читателите и екипът на Библиотеката при НЧ “Развитие-1873″ - Пещера, ви благодаря за направеното добро, за предоставената възможност да притежаваме и популяризираме вашето дарение“, допълни Шопова. Людмил Стайков е роден в София, но неговите родители са от Пещера и съответно детството на талантливия режисьор минава в родопския град. Тук той се среща за първи път с магията на киното, като именно в читалището за първи гледа филм. Пред развълнуваната публика акад.Стайков разказа моменти от своята творческа биография, сподели успехите на свои ученици, отговори на много въпроси. Той сподели и новината, че тази година ще е готова новата версия на филма, който ще бъде първият български филм монтиран отново. От неговите три серии ще бъде създадена нова история с дължина 2,20 ч. Почетният гражданин на Пещера бе приветстван от кмета Николай Зайчев, който каза изключително силни думи за добродетелите на Людмил Стайков и близостта, която се е породила между двамата.Освен, че отговори на много въпроси, 82-годишният доайен на българското кино, дълго раздава автографи върху оригинални снимки от филма „Хан Аспарух“. Преди самата среща хората от Пещера имаха възможност да гледат документален филм посветен на 80-годишнината на акад.Стайков, а във фоайето на читалището бе подредена изложба с наградите, които е получил през годините.", "date": "2019.01.26", "title": "Акад. Людмил Стайков дари 800 книги на библиотеката в Пещера"}
{"url": "https://www.monitor.bg:443/bg/a/view/dva-trusa-razluljaha-sofija-i-velingrad-155624", "text": "Земетресение с магнитуд 2,3 по скалата на Рихтер е регистрирано на територията на България, близо до София. Земният трус е регистриран в 2,02 ч. тази нощ с епицентър на североизток от София, близо до селата Световрачане и Войнеговци, с дълбочина 3,9 км, съобщиха от Геофизичния институт на БАН. Няма материални щети. Слабо земетресение с магнитуд 2,6 по скалата на Рихтер е регистрирано и край Велинград. Земният трус е усетен в 20,01 ч. снощи с епицентър на 8 км южно от Велинград и на 97 км югоизточно от София, с дълбочина 8 км, уточниха от Европейския сеизмологичен център. Няма данни за пострадали и материални щети.", "date": "2019.01.26", "title": "Два труса разлюляха София и Велинград"}
{"url": "https://www.monitor.bg:443/bg/a/view/spasiteli-preduprejdavat-ima-opasnost-ot-lavini-v-planinite-v-sledvashtite-dni-155631", "text": "Има опасност от лавини в следващите дни, предупреждават от Планинската спасителна служба към БЧК, съобщи Нова телевизия. Зимната приказка на Витоша е факт. Ако сте решили да се качите там в събота, отделете си двойно повече време от обичайното, което ви трябва, за да стигнете до \"Алеко\". \"Около 20 см е снежната покривка, която наваля. Вчера имаше силен пренос на сняг от вятъра. На Витоша опасност има, докато на Пирин е най-голям снеговалежът. На Витоша старият сняг се уплътни, а новата снежна покривка има възможност да тръгне, защото натежава. При промяна на времето ще се повиши лавинната опасност. Повишаване очакваме през началото на седмицата. Правим всичко необходимо, за да даваме максимално точна информация\", каза в ефира на \"Събуди се\" Милен Братанов от ПСС - база \"Алеко\", Витоша. Той обясни, че въпреки силните изживявания, които търсят хората, нещата невинаги завършват добре. \"При скиорите често се случва да навлязат в терен, подходящ за откъсване на снежна маса. Подходящият терен е 30-50 градуса. С новия сняг трудно човек би искал да прави туризъм на такъв наклон\", добави началникът на спасителна база \"Алеко\".", "date": "2019.01.26", "title": "Спасители предупреждават: Има опасност от лавини в планините в следващите дни"}
{"url": "https://www.monitor.bg:443/bg/a/view/bedstveno-polojenie-v-smoljansko-zaradi-snega-155625", "text": "След обявеното частично бедствено положение от страна на общините Смолян и Чепеларе в малките часове на нощта, областният управител на Смолян Недялко Славов обяви бедствено положение за цялата Смолянска област. Областният кризисен щаб активизира аварийния план при обилен снеговалеж. Причината е усложнената обстановка след обилните снеговалежи в района, заради които десетки населени места в областта останаха без ток, а проходите „Превала“ и „Пампорово“ бяха затворени; проходим на този етап е „Рожен“. В община Смолян има и населени места без достъп, като Селище и Еленска. В момента приоритет е възстановяването на тока в Мугла, за да може да заработят помпите за водоподаване към курорта Пампорово. Снощи по пътищата в областта е имало и сериозни „тапи“ от коли, които са продължили около няколко часа, като най-големите са били в района на Пампорово. Общините Борино и Доспат нямат ток, частично селищата и от община Девин имат проблеми с електричеството. Рано тази сутрин екипи са пробили преспите на Широка поляна, където е аварирал 110–киловолтов електропровод. В Смолянско е вече и шефът на Главна дирекция „Пожарна безопасност и защита на населението“ Николай Николов. На територията на областта има множество паднали дървета, които освен че затрудняват трафика, създават проблеми и по електропреносната мрежа. Ски зоните на Пампорово и Чепеларе са затворени, заради проблемите, съобщи кметът на община Чепеларе Славка Чакърова. Няма да се отварят, докато не се разчисти главният път и не се нормализира обстановката. Призовават се всички туристи да не напускат хотелите си.  ", "date": "2019.01.26", "title": "Бедствено положение в Смолянско заради снега"}
{"url": "https://www.monitor.bg:443/bg/a/view/cirkovi-artisti-defiliraha-za-dior-v-parij-snimki-155516", "text": "Седмица на висшата мода в Париж за пореден път събра най-големите имена в модната индустрия, които отправиха актуалните си предложения за естетите. Италианската модна дизайнерка Мария Грация Киури обра овациите с колекцията си за „Диор“. Ревюто напомняше цирково представление, тъй като манекенките бяха дегизирани и гримирани като клоуни, като носеха шапчици с воали, а по лицата им бяха изрисувани черни сълзи. Терен за представянето на линията даде шапито, инсталирано в градините на музея \"Роден\". \"Париж има отдавнашни традиции в цирка, но ако си припомним за Фелини и неговия филм \"Осем и половина\", ще заключим, че същата традиция е налице и в Италия. Това напомня седмица на модата. Става въпрос за Той може да е \"смел\", като например черния костюм тайор с панталон, или \"меланхоличен\", като роклята в пастелни тонове\", заяви дизайнерката. Колекцията черпи вдъхновение от света на цирка и това проличава във включващите ромбове мотиви върху жакард, сатен и органза, в бродираните животни върху поли, в изображенията на пламъци върху дълги рокли с украса от пайети, в костюмите тайори, които напомнят облекла на дресьори на животни. Преобладаващите цветове създават впечатлението, че облеклата са покрити с тънък слой прах и че наскоро са били извадени от стари скринове или са били купени от амбулантни търговци. Мотивите в бродериите, вдъхновени от модата през 50-те години на миналия век, са опростени за тази колекция. намигна Киури. Дефилето аплодираха италианската актриса Моника Белучи, британската й колежка Кристин Скот Томас, както и Бианка Джагър. Следващата марка, която отправи предложението си по време на седмицата на висшата мода във френската столица, е „Грималди“. Италианската актриса Азия Ардженто влезе в ролята на манекенка за дефилето на сънародника си Антонио Грималди. Той представи рокли с асиметрични форми, както и такива с шлейф. Специално за Ардженто дизайнерът е проектирал къса булчинска рокля с украса от щраусови пера. По време на събитието дизайнерът Бертран Гион представи тоалетите си за лейбъла \"Скиапарели\". Колекцията е с космическа тематика и отдава почит на основателката на модната къща Елза Скиапарели, която си е сътрудничила със Салвадор Дали. Звезди са основните акценти - върху издутите ръкави на костюм тайор, върху черна вечерна рокля с украса от пайети, върху футуристични очила, в бижута, върху сатенени костюми с бродерии. Гион представи и костюми тайори в комбинация с каубойски ботуши. 84-годишният Джорджо Армани пък заложи на изчистени силуети, вдъхновени от естетиката на ар деко, а дефилето на марката се проведе на фона на музика от филма \"Конформистът\" на Бернардо Бертолучи. В актуалната колекция на „Армани“ силно застъпен е червеният цвят. Черното също се среща често върху тоалетите на лейбъла, най-вече при вечерни рокли с подчертан триизмерен ефект и с украса от пайети и кристали. В колекцията си за \"Живанши\" британската модна дизайнерка Клеър Уейт Келър, която създаде булчинската рокля на Меган Маркъл, избра да почете женствеността. Силуетите са графични, а в редица облекла са използвани прозрачни материи. Сака с украса от бяла дантела са комбинирани с черни панталони. Дълга черна рокля пък е съчетана с една-единствена дълга ръкавица в електриково синьо. Другите преобладаващи цветове са жълтото, виолетовото, кобалтово синьото, червеното. Покрай модна къща „Шанел“ пък се заформи скандал. Дизайнерът Карл Лагерфелд отсъства от дефилето на марката, което се проведе в Гран пале в Париж. Това досега не се е случвало, а говорителите му се оправдаха, че „просто е уморен“. Лагерфелд остави на директорката на студиото Виржини Виар, която е негова дясна ръка, да представи колекцията. Линията е вдъхновена от XVIII век. Основните цветове са черно и бяло. Сред вип гостите бяха американската режисьорка София Копола, бившата манекенка и моделиерка Инес дьо ла Фресанж и фреската актриса Карол Буке.", "date": "2019.01.26", "title": "Циркови артисти дефилираха за „Диор“ в Париж (СНИМКИ)"}
{"url": "https://www.monitor.bg:443/bg/a/view/hyperloop-tt-s-posledni-testove-na-pytnicheskata-si-kapsula-155636", "text": "Почти пет години след основаването си, амбициозната компания стремително напредва с разработването на футуристичната Hyperloop транспортна система. Компанията приветства първата си капсула за пътници, в пълен мащаб, в специалното си тестово съоръжение във Франция, като главният изпълнителен директор посочи, че първите пътници ще могат да пътуват още през 2022 година.   Напълно функционираща Hyperloop система ще превозва пътници и товари през почти вакуумни тръби в капсули с магнитна левитация, движещи се със скорост близка до тази на звука. Трябва да се има предвид, че нито HyperloopTT, нито Virgin Hyperloop One са демонстрирали системи, работещи дори с близка до тази скорост, като HyperloopTT изобщо не са демонстрирали успешно функционираща система, поради което обявените от компанията срокове може да не са съвсем реални. Сега, така наречената Quintero One капсула, вече се намира в тестовото съоръжение, след като пропътува първите си 1.500 километра, от Южна Испания до Тулуза, натоварена на камион. Компанията казва, че „в момента се провеждат финални тестове”, но не е съвсем ясно, какво точно означава това. При представянето на капсулата си миналата година, компанията заяви, че Quintero One ще бъде напълно оптимизиран и готов за пътници през 2019 година. Докато, тази седмица в интервю за CNBC, главният изпълнителен директор Дирк Олборн (Dirk Ahlborn) заяви, че очаква първите търговски линии да заработят през 2022 година.", "date": "2019.01.26", "title": "HyperloopTT с последни тестове на пътническата си капсула"}
{"url": "https://www.monitor.bg:443/bg/a/view/rajan-stajkov-krachi-uvereno-kym-profesionalnija-golf-155597", "text": "Райан Стайков е на 18 години и през май ще завърши столичната Френска гимназия. Той е една от надеждите на България да има свой представител при професионалните голфъри – там, където Тайгър Уудс и другите големи звезди печелят милиони от любимата си игра. Райан всъщност дължи странното си за нашите ширини име на баба си Райна, но най вече на факта, че е роден в канадския град Ванкувър. През 90-те години родителите му емигрирали в Щатите, където останали 10-ина години, и после се преместили в Канада. Тъй като не били сигурни колко ще останат, кръстили и двамата си синове с имена с англо-саксонско звучене. Брат му, който е с 3 г. по-малък от него, се казва Денис. Райан обаче не помни нищо от северноамериканския си период, тъй като когато е на 3 годинки, семейството му се прибира в София, макар и сега много негови роднини да живеят в САЩ и Канада. казва младежът, но когото предстои следващите няколко години да поживее в Америка заради голямата му страст голфа. В близките дни Райан трябва да подпише договор с университет в САЩ, където ще учи и ще тренира редовно. „Точно това ме накара да търся US университет, защото само там мога да играя целогодишно по турнири, а не като сега – да прекъсвам през зимата и успоредно с това да следвам. Първите две години ще са общи, а после смятам да специализирам в бизнес и мениджмънт“, обяснява Райан. За да бъде забелязан от треньорите на местните университети обаче, Стайков две години поред участва в надпревари в Америка. В края на 2018-а е за три турнира в САЩ, като в първия играе на игрището на Доналд Тръмп във Флорида с още над 300 участници от 60 държави, а в третия постига най-доброто си класиране – 4-то място. А той е впечатляващ - 5,93, след като завършва 11-и клас само с една петица! Колкото и чудно да звучи, Райан се запалил по голфа покрай по-малкия си брат Денис. Баща им Борислав Стайков подтикнал децата си да практикуват аристократичния спорт, въпреки че самият той навремето се е занимавал с лека атлетика, а майка им Малина е била ски ориентировачка. Преди да хване стика, Райан се увличал по доста други спортове – карате, ски, сноуборд, плуване, тенис, като последния дори практикувал 4 - 5 години. „В училище играех футбол и не смятах голфа за спорт. Брат ми обаче започна да го тренира по-усърдно и постоянно ме предизвикваше да правим някакви удари. Така разбрах, че всъщност не е толкова лесно, и постепенно започнах да проявявам по-голям интерес към голфа“, разказва младежът. Днес смята, че не отделяш ли по 5 - 6 часа на ден за голф, по-добре да не се захващаш, а неговата голяма цел е да се развие до професионално ниво, където да печели достатъчно от големите наградни фондове на турнирите. Въпреки че е редовен ученик във Френската, Райан пътува всеки ден, когато метеорологичните условия позволяват, до с. Равно поле, за да тренира на игрище „Св. София“. През зимата обаче се налага да пробва само къси удари под навеса, а липсата на турнири, които да може да си позволи по това време, води до загуба на игрова практика. През февруари се готви да замине за Кипър, където ще проведе едноседмична подготовка и ще участва в силна надпревара. а преди това бе инструктор към „Пирин голф клуб“. „Много по-различно е с него. Мога постоянно да получавам съвети от специалист от висока класа и резултатите веднага си проличаха – 2018-а бе най-успешната ми година“, казва Райан. Освен него преди време още 5 - 6 момчета бяха селектирани в младежкия национален отбор, който през 2015 година стана европейски вицешампион в конкуренцията на 12 отбора. През тази година Райан се надява, че заедно със съотборниците му и много добри приятели Димитър Савов, Асен Михайлов, Влади Маринов и Димитър Димов ще успеят да стигнат до европейския връх при мъжете на шампионата в Литва. Чакат в отбора и свежи попълнения от младежкия тим, където е и Денис. Братя Стайкови често играят не само един срещу друг, но и в отбор. На турнира в Гърция м.г., който Райан печели, двамата се състезават и в отборното, въпреки че нямат трети участник в състава, и стигат до титлата. 18-годишният голфър е печелил множество еднодневни турнири у нас, но с по-сериозна тежест са тридневните надпревари, за които пътува за участие в съседните ни страни и които носят точки за световната голф ранглиста на аматьорите. „Предишните 2 години все един удар или нещо малко не ми достигаше, за да спечеля такъв турнир и да вляза в ранглистата. Най-накрая, след като се успокоих и заработих по-професионално със Скот, през 2018-а спечелих в Гърция и Аз съм в ранглистата от септември и съм доволен, че много бързо се изкачих до това място“, обяснява Райан. Младежът се гордее, че два пъти е ставал трети на единствения 3-дневен международен турнир у нас – Откритото на България, при това през 2018-а прави такъв резултат, с който в предишните издания е можел да спечели. „Първата ми голяма цел е да го спечеля“, казва Райан, макар че тази година няма да може да участва, защото по това време ще трябва да се явява на матурите за зрелостници. Естествено, всички тези пътувания по турнири изпразват семейния бюджет на Стайкови. „Тук е моментът да благодаря на нашия капитан Денис Димитров, който е и основен спонсор на тима ни и осигурява всичките ни участия в турнирите навън. Грижи се за всички нас, все едно сме му деца. Невероятен човек! Не съм чувал да имат такъв човек в останалите отбори“, споделя талантът. Райан не се притеснява от предстоящите матури, още повече че за него те няма да са важни за бъдещото му развитие, тъй като вече ще е подписал с американски университет и заминава за там през август. Не си представя, че от догодина вече няма да посещава любимата си Френска гимназия, с която го свързва целият му съзнателен живот. Вълнува се обаче от предстоящото предизвикателство, наречено Америка. Благодарен е на учителите си в гимназията, че са проявявали разбиране към неговите отсъствия, защото е един от малкото голфъри по света, който е на редовна форма на обучение. Колкото и парадоксално да звучи за момче на неговата възраст, Райан е трудно откриваем в социалните мрежи. Дава си сметка, че това трябва да се промени, особено с оглед на предстоящото му развитие в голфа. Определя се като стеснителен младеж, който няма много с какво да се похвали в ежедневието си освен с тренировки и училище. Макар че купоните не са му съвсем чужди и дори наскоро беше на концерт на свой приятел в Пловдив, разбира се, с голяма компания. Няма специални предпочитания към даден тип музика, слуша най-често поп и рап. Няма и приятелка. Споделя, че в голфа много му помага неговият брат Денис, с когото са в постоянно съревнование. Смята, че на него ще му е по-лесно да измине вече отъпкания път и да поеме още по-уверено по него.", "date": "2019.01.26", "title": "Райан Стайков крачи уверено към професионалния голф"}
{"url": "https://www.monitor.bg:443/bg/a/view/i-arsenal-ne-sprja-ustrema-na-unajted-pri-solskjaer-155627", "text": "\"Манчестър Юнайтед\" е на осминафинал в турнира за Купата на футболната асоциация. \"Червените дяволи\" се наложиха с 3:1 като гости на \"Арсенал\". За 20-кратния шампион на Англия това е осма поредна победа под ръководството на Оле Гунар Солскяер. Освен загубата и отпадането, \"арилеристите\" понесоха три тежки удара. Чилийският нападател Алексис Санчес, който смени Лондон с Манчестър преди година, се завърна на \"Емиратс\" с гол. Вечерта не и мина без контузени играчи в състава на Унай Емери. Сократис Папастатопулос бе заменен принудително в 21-ата минута, а в 64-ата това сполетя и Лоран Косчелни. \"Юнайтед\" имаше инициативата преди почивката и набързо поведе с 2:0 - голове на Алексис Санчес (31) и Джеси Лингард (33). Тимът на Оле Гунар Солскяер обаче се отпусна в края на полувремето и позволи на \"Арсенал\" да намали изоставането си чрез Пиер-Емерик Обамеянг. За габонеца това бе 17-о попадение от началото на сезона. \"Червените дяволи\" сложиха точка на спора в 82-ата минута, когато Петър Чех спаси шут на Пол Погба, но влезлият като резерва Антони Марсиал се разписа след добавка.", "date": "2019.01.26", "title": "И „Арсенал“ не спря устрема на „Юнайтед“ при Солскяер"}
{"url": "https://www.monitor.bg:443/bg/a/view/dnsk-proverjava-dokumentite-na-sprenite-stroeji-po-moreto-155628", "text": "ДНСК ще направи обстоен преглед на документите на спорните строежи по Южното Черноморие, които са временно спрени заради открити нарушения. Това каза на брифинг директорът на строителния надзор Иван Нестеров. Спешна проверка на място, разпоредена от премиера Бойко Борисов, установи нарушения при два от строежите. На третия инвеститорът доброволно спря дейността, като посочи причина – лошото време. Директорът на ДНСK обясни, че на плажа до Алепу ще се обърне специално внимание на брегово-укрепителното съоръжение и ще се провери дали изпълнява функциите си. Там са одобрени за строителство и три жилищни сгради, но те не могат да се започнат, пред да се направи проверката по укрепителните дейности. Относно „Арапя” Нестеров отбеляза, че има доста неизяснени проблеми, свързани с цялата инженерна структура. Там се предвижда изграждане на вилно селище с 23 къщи, а вчера стана и ясно, че по документи боровота гора не се води такава. Кметът на Царево сезира и прокуратурата по случая. „Вчера при огледа установихме, че временният път съществува в регулационния план, но в обяснителната записка към него липсват план-схемите, които да документират захранването на обектите, а те трябва да са захранени с ток, вода и канализация”, обясни директорът на строителният надзор, цитиран от bTV. „Т.е. нямаме синхронизация с разпоредбите на Закона за чернoморското крайбрежие. Поради тази причина на този обект в община Царево ще бъде направена задълбочена проверка“, добави той. В понеделник предстои да се прегледа цялата документация по казуса. Мерките са наложени до отстраняването на нарушенията, което означава, че след премахването на тези пропуски, строежите могат да бъдат възобновени.", "date": "2019.01.26", "title": "ДНСК проверява документите на спрените строежи по морето"}
{"url": "https://www.monitor.bg:443/bg/a/view/pochina-trikratnijat-nositel-na-oskar-kompozitoryt-mishel-liogran-155630", "text": "На 86-години в Париж почина френският композитор Мишел Льогран, автор на безсмъртните теми във филмите \"Шербургските чадъри\" и \"Госпожиците от Рошфор\", предаде БТА. През своята над 50-годишна кариера, донесла му световна слава и три награди \"Оскар\" за филмовата му музика, Льогран е работил с велики артисти като Рей Чарлз, Жан Кокто, Франк Синатра, Шарл Трене и Едит Пиаф, Орсън Уелс.", "date": "2019.01.26", "title": "Почина трикратният носител на \"Оскар\" - композиторът Мишел Льогран"}
{"url": "https://www.monitor.bg:443/bg/a/view/aktrisata-silvija-lulcheva-radostta-humoryt-i-lubovta-sa-stylbovete-na-jivota-155615", "text": "„Имах нужда от промяна – повече години от живота си съм била в Младежкия театър, отколкото извън него“, казва актрисата в интервю пред \"Монитор\" - Беше абсолютно спонтанно-необмислена постъпка, но пък намери много верен отклик. Явно съм се обърнала към точния човек в подходящия момент на правилното място. Иначе беше почти на шега подхвърлено предизвикателство – буквално се самопоканих с въпроса дали има място за работеща актриса като мен. И директорът Калин Сърменов не ме забави с отговора – каза, че е готов веднага да ми предложи нещо интересно. И така... Не вярвам в случайността, надявам се, че съм си заслужила този момент, защото имах нужда от промяна. - - В речника ми се беше настанил един израз: дългосрочна уседналост. Като погледна назад, повече години от живота си съм била в Младежкия театър, отколкото извън него – цели 26. Да речем, че този етап е щастливо преминал, но да видим сега каква изненада крие новото. Имах нужда от работа, от срещи с режисьори, от интересни материали и такава възможност ми се удава сега, което подкрепя с още един аргумент „за“ моето решение. Никак нямам склонността да се взирам напред в бъдещето си и да правя дългосрочни планове, нито пък някаква черна привързаност носталгично да ме дърпа назад – било е, хубаво е било, край, приключило е. Благодаря – прости – забрави и да видим на коя гара слизам сега! - Аз съм страдала по-скоро от етикети, които хората са ми слагали в друга категория. Примерно: Силвия има красив, запомнящ се глас, ще я чуваме в дублаж, зад кадър, работата й ще бъде повече извън сцената... Но се оказа, че има място за хора, говорещи правилно и приятно, и на сцената. Не обичам етикетите. На френски има една много хубава поговорка, има я и на всички езици: „Не се доверявай на външността“. И това всъщност е най-интересно в професията – когато дойде изненадата. Колко приятно е, когато някой актьор прояви нови качества и разгърне нова палитра от възможности в нещо, в което дълбоко не си очаквал да го намериш. Така че аз отказвам да се побера в някакви рамки, клишета и етикети. Все още се радвам, че по-скоро отговарям на определението за актьора като глина, която трябва да бъде податлива на обработка и опичане според виждането на режисьора. Много ми се услажда да се подчиня на решението, да се покоря, особено когато ме завладява някой, който наистина си разбира от работата – идва подготвен, чел, върви преди мен, води ме умно и интелигентно. Тогава наистина е удоволствие да бъдеш послушен и даваш всичко от себе си. Не можеш да извадиш от мен с викове, крясъци и невежество скрити качества. Няма да ти ги покажа! - Винаги съм се стремяла да открия смешното в дадена ситуация. Аз лично съм положила усилия да си го отгледам чувството за хумор, защото то ме е спасявало в нелеки и не толкова смешни периоди от живота. Защото иначе как животът да продължи след най-страшното, ако не се хванеш за нещо леко смешно?! Като погледнеш, големи майстори на комедията винаги успяват да разсмеят с нещо крайно трагично. Когато Чаплин пада или някои го бие, ние всички се заливаме от смях – това е ефектът на излъганото очакване. Има го и в голямата литература. Не може да разказваш тъжна история за война или смърт, без вътре да има глътка радост, глътка чувство за хумор, капчица любов – това са стълбовете, на които животът се крепи. Дидактичното не докосва, не предизвиква емпатия. Няма как да те приобщя към моето вълнение, ако ти предавам много строго нещо крайно драматично и ужасно болезнено. Само ще те изгоня от залата... От малка ме вълнуват събеседници, който успяват с финес и чувство за хумор да ми разкажат някаква история. Опитвам се да търся такива събеседници и в живота, и в книгите, които харесвам, и в киното, което искам да гледам, и в сериалите, които дублирам – търся моментите, когато авторът лекичко се подписва отстрани с усмивка, с чувство за хумор. То се отглежда като всичко друго – както хората си отглеждат децата, кучетата, мускулите във фитнеса. Всичко става с тренировка, постепенно и целенасочено – аз целенасочено търся къде е смешното. - Надявам се, че ще имат смелостта да разказват не само смешки за „от кръста надолу“, а ще посегнат към смях, на който се смее сърцето, към хумор, от който душата се раздвижва, към ирония, която те кара да помислиш какво искат да ти кажат. Вярвам, че не всичко ще бъде клякане, падане, кекерене и кокорене. Има нещо, което е висш пилотаж – сериозната сатира. - Не беше трудно, защото режисьорът проф. Румен Рачев, за срещата с когото съм ужасно благодарна, даде верен ключ: героите на Христо Бойчев трябва да са чисти и наивни. Колко са пияни и глупави, не е толкова важно за зрителя. Трябва да са добри и да му станат симпатични. И мисля, че наистина сме ги направили симпатични – някак ти се иска да ги качиш на влака и да потеглиш с тях, въпреки че не са много „чистички“ и „спретнати“. Но както самият автор казва: за всеки влак си има пътници и за всеки пътник си има влак. Освен това попаднах на чудесна мъжка група от колеги, така че се чувствам комфортно. Радвам се, че пиесата се прие така добре, въпреки че и аз самата отначало бях изкушена да си мисля, че вече й е минало времето. Ами, ами! Още сме на тая гара, още чакаме влака, още се надяваме някой да спре и да ни качи. Но в „Оркестър Титаник“ никой не те бута към тази идея, публиката е оставена в положение да спори с теб, да приеме, да се съгласи, да помисли, да се оттегли, да ти даде шанс, да те последва, да не те последва, да те почака някъде другаде... Така, освен че ставаме симпатични, сме и диалогични и вместо 4-та стена имаме още един партньор – хората в залата. - Ники Урумов прави „Провинциални анекдоти“ на Александър Вампилов, обединяващи миниатюрите „Метрампаж“ и „20 минути с ангела“. Играни са преди 30-35 години в Сатирата с огромен успех. Ивайло Калоянчев, който сега репетира с нас, разказва в детайли за онази шеметна постановка, която е била любима на зрителите. Безкрайно интересно ми е да работя с Ники Урумов, който, бидейки актьор, е изкушен да скача непрекъснато по сцената, за да показва. - Точно утре приключваме снимките и новият сезон ще се излъчи по бТВ през март. Предстои да заснема сцена, в която съм с бронежилетка и ще стрелят по мен! Достоен финал!... Емоционално се бяхме разделили със сериала, тежко или не... Албенка (Албена Павлова – Гълъбина) много плака, а аз с най-сухото око го изпратих назад в биографията си. Тя дори беше леко обидена от моята студенина. Казах й: „Не, не съм студена. Представи си просто, че изпращам сина си войник. Изучи се, този етап мина, край! Баба ми казваше за живо и здраво дете да не плача“. Мислех си, че ни правят някакъв майтап, когато изненадващо отново ни свикаха под знамената, за да видим какво може да се случи още. Трябваше много да се постараем, за да сме по-забавни, защото вече всичко изиграхме: старост, младост, климакс, развод, секс, затвор, политика, партии, криминално престъпление... Децата ни по 5 пъти се жениха, внуци имахме... Що се отнася до моята героиня, тя продължава да бъде все така противна, крайно негрижеща се за децата си майка, императивна съпруга, но... странно симпатична. Хората се разпознават в нея. Крайно диво зло, обаче пък на мене си ми е приятна. Дъщеря ни Елица у дома правилно определи: „Е, няма що, хубаво стана, баща ми играе най-големия мафиот (актьорът Васил Бинев, Иво Фотев от „Откраднат живот“), а майка ми – най-злата жена в държавата. Моите родители са най-отрицателните образи в българската кинематография“. - Бих искала Елица, която скоро ще навърши 18, да е в нормални отношения със самата себе си, да не страда от някакви изродски амбиции, да е честен и чист човек, пък всички други нейни решения аз съм склонна да подкрепя. В това държа да бъда нейната майка, а не нейна приятелка. Искам да знае, че на мен може да разчита безусловно. За моя огромна радост рязко си припомних какво е да си на нейната възраст. Разбирам я, когато е кисела или има нужда от „гуш“, ама внезапно, сега или никога повече!... Елица още се търси, а аз до такава степен не искам да й влияя, че тя леко се дразни понякога. На нейната възраст аз вече бях толкова твърдо решила какво ще правя, че беше нещо като болест. Макар и живеейки в София, не познавах лично жив актьор и мои приятелки услужливо ме запознаха с Мариана Димитрова и Петър Петров, светла им памет. Те и двамата бяха категорични: намери друго поприще! Не послушах съвета им и продължавам да се опитвам да докажа, че тази професия, освен че е трудна, може да носи и огромна радост. Има смисъл! * Силвия Лулчева е родена на 28 август 1969 г. в София * Завършила е Френската гимназия, а след това НАТФИЗ в първия клас на проф. Стефан Данаилов * 26 години е на щат в Младежкия театър, където създава галерия от значими женски образи – в „Милост за мама“ („Аскеер 2006“ за водеща женска роля), „Три сестри“, „Стъпка напред“, „Красиви тела“, „Любовна песен“ и мн. др. * От този сезон е актриса в трупата на Сатиричния театър * Особено популярна е като Славка Лютова от тв сериала „Столичани в повече“, като гласа на Кари Брадшоу от „Сексът и градът“, както и с още множество превъплъщения в дублажа * Заедно с житейския си партньор Васил Бинев участва в първия пълнометражен игрален филм на Яна Титова „Доза щастие“ по автобиографичната книга на Весела Тотева за борбата й с наркотичната зависимост. Той ще се завърти в киносалоните през ноември 2019-а", "date": "2019.01.26", "title": "Актрисата Силвия Лулчева:  Радостта, хуморът и любовта са стълбовете на живота "}
{"url": "https://www.monitor.bg:443/bg/a/view/tyrgovskijat-registyr-vremenno-nedostypen-onlajn-155629", "text": "Поради планирано въвеждане на нови функционалности в информационната система на търговския регистър и регистъра на юридическите лица с нестопанска цел електронните услуги на регистъра няма да бъдат достъпни до 24 ч. на 27 януари, неделя, съобщиха от Агенцията по вписванията. С решение на Министерския съвет Агенцията по вписванията и прилежащите към нея регистри вече са стратегически обекти, част от националната сигурност.", "date": "2019.01.26", "title": "Търговският регистър временно недостъпен онлайн"}
{"url": "https://www.monitor.bg:443/bg/a/view/narodnata-topka-vliza-v-universiteta-155610", "text": "Всеки зрелостник или завършил по-рано гимназия вече има възможността да продължи висшето си образование, като запише специалност „Народна топка“ в Национална спортна академия ”Васил Левски” през 2019/2020 г. Ректорът на университета, в който наскоро се дипломира боксьорът Кубрат Пулев, проф. Пенчо Гешев обясни, че все още не е ясно колко кандидат-студенти ще бъдат приети. Това ще стане ясно, след като бъде утвърден държавният план-прием. „Условията за кандидатите обаче няма да бъдат тежки“, уточни още Гешев. Огромно благодаря! Вече сме част от спортната история на България!, пишат на официалния си сайт те. В най-стария университет в страната има две нови бакалавърски програми за учебната 2019/2020 г. Кандидат-студентите в СУ „Св. Климент Охридски“ ще могат да избират и „Геопространствени системи и технологии“, както и „Счетоводство, финанси и дигитални приложения“ (на английски език). Технически университет – София, също имат две нови специалности. Това са „Топлинни и хладилни технологии и системи“ и „Приложна физика и компютърно моделиране“. Университетът за национално и световно стопанство, както и Химикотехнологичен и металургичен университет са сред ВУЗ-овете в столицата, които няма да откриват нови специалности. В ПУ „Паисий Хилендарски“ добавят сред набора бакалавърски програми В Аграрния университет под тепетата пък обясниха, че няма да откриват нови специалности, тъй като сегашните отговарят на нуждите на бизнеса. С две нови специалности ще започне и академичната година Бургаският свободен университет. Факултетът по информатика и технически науки разкрива бакалавърска програма по „Компютърно моделиране“. Тя ще бъде редовно и задочно. От тази година там се разкрива и нова бакалавърска специалност „Изкуствен интелект и роботика“ с едногодишен курс на обучение. В морската ни столица пък ВВМУ „Н. Й. Вапцаров“ ще разкрие както и военната специалност „Организация и управление на военни формирования на тактическо ниво“ със специализация „Кибероперации“. Там ще започне прием и по възстановена специалност „Речно корабоплаване“. Най-новата специалност на Техническия университет във Варна също е свързана с морето - „Логистика на водния транспорт“, съобщи зам.-ректорът доц. Маргарета Василева. В Медицинския университет, където специалностите са твърде много, засега няма да се разкриват нови. Две са новите специалности в Икономическия университет във Варна - „Счетоводство“ (Accounting) и „Бизнес и мениджмънт“, са с преподаване на английски език. От есента на 2018 година Американският университет в България (АУБ) въведе специалността „Психология“. Другият ВУЗ в Благоевград - Югозападният университет „Неофит Рилски“, пък има две нови специалности - „Управление на образованието“ и „Педагогика на обучението по български и чужд език“ (английски език). За бъдещите педагози във Великотърновски университет „Св. св. Кирил и Методий“ също има нова бакалавърска програма - Във Филологическия факултет пък ще могат да изберат и „Приложна лингвистика с два чужди езика и международни отношения“. Филиалът на университета във Враца също има нова програма - „Педагогика на обучението по български език и информационни технологии“. С две нови бакалавърски програми разширява през следващата учебна година приема си Шуменският университет „Епископ Константин Преславски“ - „Руска филология и туризъм“ и „Педагогика на обучението по природни науки“.", "date": "2019.01.26", "title": "Народната топка влиза в университета"}
{"url": "https://www.monitor.bg:443/bg/a/view/sedmichen-horoskop-za-26-januari-1-fevruari-155591", "text": "Овен 21 март – 20 април Съботният ден носи конфликти, проблеми с родители и деца и непредвидени обстоятелства, които може да ви вкарат в преразход и в здравословни неудобства. Бъдете внимателни, пътувате само с наземен транспорт. В неделя отделете време за проучване на пазара, за събиране на информация по въпросите, които ще се разискват в понеделник. Лесно се усвояват знания. 28-и е ден, свързан с насилието и с желанието за реформи, които ще предизвикат конфликти на работното ви място и опасни рикошети у дома. Денят се свързва с изгнанието и преследването. Ако заминете за чужбина може дълго да останете там. 29-и пробужда огромни сили и потенциали, носи обрати и желание да се прекъснат вредните връзки от миналото. Вечерта чакайте предложения и визити, а на 30-и ще постигнете цел, която гоните отдавна. В тези дни конкурентните битки се засилват, изисква се строг контрол на нужди и постъпления. Вечерта чакайте посещение на покровител или обаждане от далече, което ще донесе обещания за финансиране и протекции. На 31-и Луна и Венера ви гледат в брилянтен аспект. Ще ви върви в любовта, очертават се запознанства. Не си позволявайте връзки по месторабота. 1-и отслабва силата и волята. Ден на едиповите комплекси. Родените в първата декада ще свеждат глава пред високостоящите и после ще съжаляват. Очертава се чудесен съботен ден. Пътувайте, посетете пазари и изложби, уредете си среща с приятели и близки, с евентуални спонсори и работодатели. Ден за подвизи и лични рекорди. За неделя планирайте занимания в тесен кръг. Изпитайте децата, помогнете, ако с нещо се затрудняват. Добре е да се запишете за нов квалификационен курс. Нищо важно не планирайте и не отлагайте за понеделник, когато късметът ви ще удари дъното и може да се очакват всякакви неприятности и неволи. Луна, Слънце и Меркурий образуват тежки аспекти с вашето Слънце. 29-и е ден на прозрения и откровения, с които вероятно няма да се съобразите. В този ден е от особена важност каква база ще заложите за бъдещето. Правете всичко стабилно, без лъжи и измами, но не се знае как ще постъпи другият засегнат в ситуацията. На 30-и може да постигнете първата си важна цел за годината. За вечерта планирайте делови срещи и контакти с бъдещи съюзници и съмишленици. На 31-и е желателно да посетите капацитет за консултации и съвет. Време е да се уредят имотни и наследствени дела, както и формалностите по прехвърляне на имущество. Денят е благоприятен за първа среща. На 1-и късметът ще работи за родените в първата декада. Ще получите много изгодни оферти, особено ако притиснете с нещо тези, с които преговаряте. В събота може да постигнете всичко, да уредите важен проблем, да купите и продадете на сметка и да организирате мероприятия, които ще ви рекламират и спонсорират в бъдеще. Очертават се ползотворни срещи. За неделя планирайте старт на нов учебен, оздравителен или спортен процес. Време е да се усвои нещо ново. Заведете и децата в тренировъчната зала. Всичко, което научите ще ви влезе в работа. За понеделник не планирайте важни инициативи. 28-и отваря зверските апетити, конкуренцията е убийствена и действа не по правилата. Денят е свързан с всякакви прояви на насилие, които в последствие ще донесат коренни реформи. На 29-и включете резервите на пълна мощност. Заложете основите на новото, с което ще се занимавате. Подпишете нови договори, направете нужните поръчки и заявки. Родените около 1 юни ще имат неочаквани прозрения и вдъхновение в тези дни. На 30-и Меркурий е в точен съвпад със Слънцето във Водолей. Аспектът облъчва въздушните знаци с активна творческа енергия. 30-31-и ще ви донесат противопоставяне, ще бъдете оглеждани и наблюдавани от хора на високо ниво. Може би още на 1-и ще ви се предложи нова работа или нов пост. Стойте далече от неравностойните връзки. На 31-и Луна и Венера ще ви гледат в опозиция. Вероятни са изневери, които ще ви донесат много болка и проблеми. На 26-и ще обслужвате интересите на близки и приятели. Внимавайте при пътувания, добре е да се пътува само с наземен транспорт. Не лъжете, независимо какво ще ви коства. Денят носи едно неудържимо желание за промяна и движение напред, но на първо време ще се наложи да се жертвате за интересите на близките и децата. До обед в неделя поспете, за следобед планирайте срещи и уточняващи разговори в залата за тренировки. Чудесно е да влезете в нова среда и в нов екип. Запишете се за нов квалификационен курс. На 28-и ще извлечете полза, когато другите се карат и взаимно си вредят. Ще влезе в ролята на третия, който ще спечели постове и предимства поради битките и агресията на другите. Денят е свързан и с желанието да се напусне страната. Ако заминете за чужбина или си уредите договор в този ден, дълго няма да се върнете. 29-и е ден за раволюционни промени, които залагат нова база за бъдещето. Всичко предприето да се прави здраво, да не се пестят материали, да се работи по надеждни проекти и с хора, които си разбират от работата. Стартирайте нови строителни и ремонтни дейности. На 30-и нищо ново да не се започва, а да се довърши обещаното. Получавате си и парите. На 31-и може да бъдете одобрени по проектите, за които сте кандидатствали. Очертават се срещи със спонсори. В петък ви провалят комплексите. Прекрасен съботен ден, в който е добре да пътувате, да се срещате с приятели, с бъдещи и настоящи партньори. Обменяйте опит, пазарувайте, правете огледи на терени и имоти. Може да се решите на крачка, от която в миналото сте се притеснявали. Действайте активно във всички посоки на личния ви интерес. В неделя е време за учене и усвояване на нови умения. За понеделник не планирайте отговорни срещи. Още вечерта в неделя ще получите неприятно обаждане или вест, които ще ви разстроят. Така до вторник на обед умът ви ще е ангажиран с отбиване на конкурентните атаки или с неприятни занимания, които само ще ви губят времето. Бъдете внимателни на 28-и, когато скандалите не ви мърдат. Не си изпускайте нервите и не позволявайте да ви подвеждат. Със сигурност ще има такива опити да ви вадят от равновесие. Не участвайте в общи сбирки и събрания. Важното на 29-и свършете следобед. До обед тенденцията е повече към разрушение, а в следобедните часове ще се започне възраждане на отношенията и градеж на нови връзки. Ако на 30-и започнете нова дейност, със сигурност друг ще печели от нея. 31-и е ден за постигане на далечни и отдавна гонени цели. Уреждате важна работа, бизнес или поръчка. На 1-и ще са ви от полза хора с комплекси и притеснения. Всичко ще тръгне по вода. В този ден за вас целта е лесно достижима. Отвявате конкуренцията. 26-и е благоприятен за всякакви групови занимания, за участия в състезания, за посещения на спортни и артистични програми, за големи инвестиции и покупки. Някой ще намери мястото, което ще му донесе изцеление. Противопоказано е да се товари стомахът с тежка и недосготвена храна. В неделя намерете учител за децата. Заемете се и с личното си самообразование, търсете нови информации по въпросите важни за следващите дни. 28-и е свързан с насилието, разрушението и коренната реформа. Освобождават се хищническите инстинкти. Не очаквайте да ви направят компромиси, а вие трудно ще правите такива. На 29-и започнете с реформите. Ще се събудите с откровение за това, което е добре да изхвърлите от живота си и за това, с което бързо трябва да го замените. Предстоят рокади и в личните ви отношения. На 30-31-и Луна, Венера и Юпитер образуват пречупващи аспекти с вашето слънце и с Нептун. Очертават се любовни драми и изневери, неприятности с партньори, много лъжи и завоалирани действия. Съветът за 30-и е нищо отговорно да не се започва, а да се приключва на всички нива. Довършете си работата и изисквайте да ви се плати адекватно за труда. На 31-и няма да мине без разправии и раздели. Каквото отложите за петък ще донесе късмет и ползи, ще ви помогне да вдигнете нивото, да се уредите с нова работа и с така чаканото повишение. 26-и е ден за преместване и пътувания. Съберете си багажа, търсете по-добро място за развитие и ако децата вече са пораснали, оставете ги да се развиват сами. Днес се дава и клетва за вярност. Чудесен ден за годежи и брачни тържества. В неделя търсете нужните ви информации, подгответе се за изявите от понеделник и се опитайте да стигнете до корена на нещата, с които се занимавате, които учите или овладявате като професия, специалност и занаят. На 28-и няма прошка за лаиците и за тези, които мързелуват. Апетитите са огромни, тенденцията е да се изтикват слабите и неуверените от хранилката и поилката. Ако не защитите мястото и поста си, някой може да ви измести. Не се поддавайте на провокации, стойте далече от местата, където се събира недоволната тълпа. 29-и е ден с огромна разрушителна, но и преобразуваща сила. Ще се правят реформи и вие няма да минете без такива. Направете промените у дома и на работното място, за да избегнете конфликтите. Ден за първа копка на собствен терен. И сексуалната ви енергия се пробужда. На 30-31- Луна, Юпитер и Венера ви облъчват със стимулираща енергия. Очертават се нови запознанства. В тези дни съдбата събира сродните души. Мислете повече за себе си. На 1-и преградите са на всяка крачка, особено ако не можете да преодолеете комплексите си. 26-и е ден за напредък и постижения, за сближаване, за съвместни делови и творчески инициативи, за пътувания и огледи на места и терени. Ще направите изгодна сделка, ще намерите майстори за ремонтите. Всичко предприето ще носи ползи. Ще се реализира и полуготовата ви продукция или ще купите такава на сметка. Ден и за изцеление. Може да намерите лечебно място. В неделя се заемете с учене и овладяване на нови умения. Запишете се в нова група по интереси. От действията ви в момента може да произлезе нова или допълнителна работа в бъдеще. В понеделник никой с никого не може да се разбере. Да не се водят преговори по имотни и наследствени делби. До 29-и на обед абортите са противопоказани. Може да ви се обадят с предложение от чужбина. Някой вече купува еднопосочен билет. Ден на невъзвръщенците. 30-и задава нова програма, изисква промени и нововъведения, които не могат да се избегнат. Сега е моментът да се заложи нова основа за бъдещето с нови договори и партньорски споразумения. Вечерта си уредете среща с евентуален спонсор и благодетел, а ако нещата не се получат опитайте и на 31-и. В този ден и сексът ще е на ниво. Луна и Венера се целуват в звездното небе. На 1-и всичко тръгва като по вода, но само за тези, които си знаят цената, не се свиват и ограничават и са преборили комплексите си. 26-и е благоприятен за пътувания и гостуване, за посещение на лечебни места и за създаване на нови връзки. Нека нищо не ви спира да опитате нещо ново, да потърсите лек за душата и самотата. В неделя е време да се залегне над уроците, да се проучи изоснови въпросът, с който ще се занимавате професионално в следващите дни. В понеделник е денят на крокодила. Силните игнорират и изместват грубо слабите. Не очаквайте толерантност и отстъпки, особено ако не сте в час с изискванията на шефовете и на момента. Очертават се съкращения, печелят най-силните. На 29-и на всички нива текат реформи и нови назначения. Сега е моментът да се внедрите в нова среда и да заемете овакантено в предните дни място. Луната навлиза във вашия знак и бърза на среща с Юпитер и Венера. За 30-и планирайте съвместни инициативи. Опитайте да влезете в нов екип или да създадете свой. Благоприятно е да се търсят спонсори, да се кандидатства по европейски проекти и да се правят постъпки за ползване под наем или под аренда на имоти и терени. На 31-и и любовта е до вас. Вероятни са запознанства и някакво особено привличане, което може и да ви ожени в бъдеще. Денят е благоприятен за зачеване. Тази вечер е съвпадът на Луна и Венера във вашия знак. Пътувайте към любовта. На 1-и всяка инициатива ще потръгне и ще донесе ползи. В събота децата са извън контрол, а и възрастните си позволяват действия, с които ще застрашат здравето и личния си бюджет. Старайте се да разпределяте честно наличности, средства и внимание. Не оставайте без надзор тези, които още не могат да се справят с нещата от живота или тези, които вече не са в час. Не се препоръчва в този уикенд да поемате странична работа и ангажименти извън семейството. В неделя е време за учене, старайте се да стигнете до основата на нещата, които трябва да се усвоят. Не претупвайте уроците. На 28-и всеки е тръгнал с голямата кошница и няма намерение да отстъпва от позицията си или от цената на стоки и услуги. Вероятно е да влезете в конфликти. 29-и дава възможност да влезете в нова пазарна ниша и да заложите основите на нова работа и производствен цикъл. Предстоят рокади, които на първо време може неприятно да ви засегнат. 30-и е денят на гения глупак. Не споделяйте идеите си, преди да ги патентовате или да сключите договорите, които да ги обезпечат. На 31-и не е време за общи събрания. Ако искате да вземете важно решение, обсъждайте нещата и се договаряйте на четири очи. 1-и дава шанс да се стартира нова програма. Тенденцията е всичко да тръгне по вода, ако забравите за комплексите, ако не позволявате да ви притискат и покажете, че си знаете цената и си гоните целта. Прекрасен съботен ден. Не стойте у дома, пътувайте, организирайте посещения на концерти и изложби, купете домашен любимец, участвайте в състезания и конкурси и дайте воля на стремежа да покажете и изявите себе си и талантите си. Ден за огледи и покупки на обзавеждане. Съберете се с приятели, обмислете нови съвместни начинания. В неделя залегнете над книгите, подгответе се добре за предстоящите изяви, защото този понеделник ще се окаже тежък и проблемен за вас. На 28-29 не правете аборти. Не се занимавайте с имотни и наследствени дела и заемете повече защитна, отколкото нападателна позиция. Може да се очакват атаки и неприятни разправии на работното място. Контролирайте се максимално, особено в понеделник, когато нервите ви ще бъдат поставени на изпитание. 29-и е ден, в който не бива да се опитвате да задържате статуквото, то вече не ви дава сигурност. Ще се наложат промени и нововъведения. Колкото по-бързо влезете в час с изискванията на момента, толкова по-добре. На 30-и не бързайте, бавно и полека ще стигнете висок връх и вечерта може да получите нещо отдавна желано и мечтано. 31-и може да ви срещне с любовта. В тези дни съдбата работи във ваш интерес и ви помага да срещнете точните хора. На 1-и се сблъскваме със страховете си, а може би тези, от които се страхувате, се страхуват от вас. 26-и е ден за пътуване и гостуване, за приятелски срещи и участия в съвместни инициативи, състезания и конкурси. Ден за подвизи и лични рекорди, но това е и денят на доброволната жертва и решението да се прехвърли имот на децата, да се финансират техни дейности и учебни процеси. Душите ни се пречистват, кръвта се обновява, мислите текат гладко. В неделя лесно се усвояват знания и умения. Препоръчителни са срещи с учители и треньори. 23-и се свързва с коренната реформа, срещу която ще се опълчат засегнатите в ситуацията. Упорствайте за постигане на целите си на 28-29-и. Заложете здрава основа на бъдещите си дейности и занимания. 29-и ще ви донесе заслужени награди за добре свършената работа. Вероятно е повишение. Подпишете нови договори и търсете начин да се внедрите в нова среда. На 30-и не започвайте нова работа. Приключете поетите ангажименти. Родените във втората декада ще водят тежки разговори в четвъртък, когато Луна, Юпитер и Венера ще ги гледат в пречупващ аспект от знака на Стрелеца. Не е изключено някой да се опита да ви измести от хранилката и поилката. Вървите към изневери и непредвидени обрати в любовта. Старото си отива, а новото напира да го измести. 1-и дава сила за големи дела. Преградите няма да ви спрат, една ще заобиколите, друга ще подкопаете и ще продължите към целта.", "date": "2019.01.26", "title": "Седмичен хороскоп за 26 януари – 1 февруари"}
{"url": "https://www.monitor.bg:443/bg/a/view/preduprejdavat-za-oshte-snjag-i-dyjd-dnes-utre-valejite-spirat-155623", "text": "И днес на места валежите ще продължат - в Западна и Централна България ще са предимно от сняг, значителни - в планинските райони. Ще се образува нова снежна покривка. В седем области на страната е обявен жълт код за опасно време. В Благоевград, Пазарджик, Пловдив и Смолян валежите ще са предимно от сняг и ще се образува нова снежна покривка, най-вече в планинските райони. Очакваните количества за денонощието са 10-20 л/кв.м. В Стара Загора, Хасково и Кърджали предупреждават за обилни валежи, предимно от дъжд. Очакват се около 20-35 л/кв.м. Минималните температури ще са между минус 1 и 4 градуса, а максималните ще са от 1 - 3 градуса в Западна България до 6 - 8 градуса в югоизточните райони от страната, сочи прогнозата на НИМХ. По Черноморието ще бъде облачно и с валежи от дъжд, значителни по южното крайбрежие. Ще духа до умерен вятър от запад-северозапад. Максималните температури ще са между 4 и 8 градуса. Вълнението на морето ще е 2 - 3 бала. Температурата на морската вода е 6 - 7 градуса. В планините ще е облачно, ветровито и с валежи от сняг, значителни в масивите от западната половина на страната. Ще духа силен до бурен вятър от запад-северозапад и в комбинация със снеговалежа ще има условия за образуване на преспи и навявания. Максималната температура на височина 1200 метра ще е около минус 1, на 2000 метра - около минус 5 градуса. През нощта срещу неделя от запад валежите постепенно ще отслабват и спират.  ", "date": "2019.01.26", "title": "Предупреждават за още сняг и дъжд днес, утре валежите спират"}
{"url": "https://www.monitor.bg:443/bg/a/view/200-izcheznali-i-mnogo-zaginali-v-brazilija-sled-srutvane-na-hvostohranilishta-video-155626", "text": "400 души са в неизвестност след като три хвостохранилища, управлявани от минния гигант Vale, се сринаха в югоизточния бразилски щат Минас Жерайс, освобождавайки вълна от отпадъци. Президентът Жаир Болсонаро ще посети района на бедствието в град Брумардиньо, край Бело Оризонте. Градът, който е с население 39 хиляди души, е залят от кал и вода, има разрушени къщи и унищожени земеделски земи. \"Най-малко 50 души са загинали, но нямаме повече подробности, защото всичко се случва много бързо\", заяви Авимар де Мело, кмет на Брумадиньо. Бразилската национална телевизия показа кадри с оцелели, които бяха извадени на безопасно място чрез хеликоптер. Заради червените минни отпадъци има опасност от възникване на екологична криза в района. Бразилското министерство на околната среда е създало кризисен щаб. Министърът на околната среда Рикардо Салеш е на път към мястото на инцидента.", "date": "2019.01.26", "title": "400 изчезнали и много загинали в Бразилия след срутване на хвостохранилища (ВИДЕО)"}
