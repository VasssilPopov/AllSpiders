{"url": "https://www.monitor.bg/bg/a/view/pusnaha-toploto-vyv-veliko-tyrnovo-184200", "text": "\"Топлофикация\" - Велико Търново възстанови към 20:00 часа в понеделник топлоподаването за най-големия квартал в града \"Кольо Фичето\". Заради пробив на главния топлопровод стотици абонати от квартала останаха без парно от неделя по обяд. Няколко различни по тежест аварии по мрежата на \"Топлофикация\" - Велико Търново се случиха през последните дни. Причината е амортизираната мрежа, поясниха от дружеството. Въпреки че тази вечер толоподаването беше подновено, абонати сигнализираха, че налягането и температурата на водата, която постъпва в абонатните станции, са много ниски, съобщи БНР. Междувременно стана ясно, че Комисията за енергийно и водно регулиране започва извънредна проверка на дружеството, а омбудсманът Диана Ковачева призова засегнатите домакинства да бъдат освободени от декемврийските сметки за парно.   ", "date": "2019.12.23", "title": "Пуснаха топлото във Велико Търново "}
{"url": "https://www.monitor.bg/bg/a/view/sled-1-godina-mylchanie-beloslava-razchustva-fejsbuk-184177", "text": "Един от най-нежните гласове и най-обичани български изпълнители Белослава наруши едногодишното си мълчание в социалните мрежи само, за да призове всички свои последователи да излязат от виртуалния свят и да си припомнят личните взаимоотношения лице в лице с приятели и роднини точно преди Коледните празници. Ето какво написа и разчуства стотици Белослава: „Може би повече от година не съм писала в страницата си. Изпитвам страх и ужас от огромната аудитория, която живее тук. Въпреки, че съм спокойна, знаейки, че по-голямата част от нея общува с мен заради музиката и посланието. През годините научих много. От колегите си, от публиката, от семейството ми, от хората, с които работя по различни трасета и за които съм отговорна по много начини. Работя с цялата си душа, сърце и разбиране. Вслушвам се във всеки съвет, научих се да приемам всяка критика, да уважавам всяко мнение, дори вече съумявам да замълча когато не трябва. Любопитна съм като дете за всичко, което ме заобикаля. Все още гледам “Интерстелар”, всеки път, когато ми попадне и чета книга за черните дупки във Вселената,(което е много сложно начинание,но се старая). Слушам изключителна музика-всякаква и се възхищавам до плач на създателите ий. Обичам киното и театъра безусловно, и анализирам всеки дъх, и трепет на актьора. Готвя със страст и обожание към храната, със спокойствие и удоволствие всеки миг когато мога и се уча от книгите, които си купувам непрекъснато от всяка точка на планетата. Пея с цялата ми същност и любов,с цялата ми радост, и отношение към света,както когато бях малка. Обичам мъжът, до когото се будя всяка сутрин вече двайсет и три години, и не мога да дишам без целувката на порасналата ми дъщеря Божидара. Мога да продължа с най-вълшебните приятелки и най-обичните кучета…. Но истината е, че искам да споделя всичко това, защото осъзнавам, че се намирам в ново време на комуникации и виждам нови хора, с ново общуване, и много други виртуални представи за съществуването като цяло. Толкова е плашещо това което се случва, толкова е бездушно или бездуховно, (не знам коя дума е по-правилна), но носят един и същи смисъл. Няма думи, няма срещи, няма погледи, няма глас, няма ръкостискане, дори и блусовете вече ги няма(като прекрасен и човешки начин на комуникация). Как да преживееш магията на човещината през телефона. Как да опиташ вкусната храна, от дори и най-красивите снимки,как да чуеш дъхът на любимият ти певец(музикант),как да усетиш мириса на сцената и да затанцуваш с актьора,(танцьор)…и най-страшното... как да откриеш очите на твоите хора, ако не си ги виждал на живо. Как се отглежда една душа виртуално, като тя трябва да бъде хранена с трепета на съзерцанието. То е в уханията на сезоните, в целувката на любимите, в аромата на сутрешното ни кафе,в прегръдката на приятел,в топлината на любимият ти пуловер,в прозрачната и хладна вода на морето през юни,в изгарящата глътка уиски, във все по-студената ръка на възрастната ми баба, в препичащото ни се тяло на плажа около дванайсет на обяд през лятото, в мръсните лапи по палтото ми от любимите кучета, в тълпата пред сцената, пееща твоите песни, в аромата на зюмбюлите през март, в миризмата на опушените от изгорели дърва зимни села, а студените зимни утрини, в които оставаш без дъх в планината, чуваш само сърцето си и се спускаш по склона…,а препечената филийка с масло, а парфюмът на мама…колко още да продължа, за да споделя онази гигантска земна обич, която ни е подарена. Дали ще я загубим някой ден без да разберем?!….. За обичта и щастието, трябва работа. Денонощна и внимателна. Към нас и към хората, които обичаме. Идва нова година, 2020. Не е нужно като железния плъх, да ставаме железни. Нужно е само да сме хора. Топли, емоционални, откровени, мислещи, обичащи, жадуващи, мечтатели, спасители, писатели, носители на онази съвършена вяра, която носим само ние хората, и до този момент единствени в цялата Вселена!!! Искрено ваша; БЕЛОСЛАВА", "date": "2019.12.23", "title": "След 1 година мълчание: Белослава разчуства Фейсбук"}
{"url": "https://www.monitor.bg/bg/a/view/ograda-na-stroej-padna-vyrhu-jena-i-dete-v-sofija-184195", "text": "Ограда на изоставен строеж в центъра на София е паднала върху жена и 3-годишната й дъщеря. Двете са с хематоми и в шок. Инцидентът е от събота, когато силния вятър причини множество материални щети, съобщи БНТ. Строежът се намира на улица \"Бачо Киро\" в София и от години не се работи по него, разказаха живеещи в района, които през годините са подавали множество сигнали до общината и институциите. От Столичната община заявиха, че ще проверят случая и че ще изпратят аварийна помощ, която да обезопаси обекта, но припомниха, че по закон отговорността за това е на собственика на строежа. \"Видях, че ламарините тръгват като домино да падат върху нас. Аз рязко се обърнах и реално цялата ми лява половина е в хематоми и предпазих детето\", свидетелства жената. \"Засега собственикът е неизвестен, строежът е незаконен. Сега издирваме по хронология как е преминала собствеността, за да опитаме да вземем мерки и да издадем предписания\", коментира инцидента Николай Александров, кмет на район \"Оборище\".", "date": "2019.12.23", "title": "Ограда на строеж падна върху жена и дете в София"}
{"url": "https://www.monitor.bg/bg/a/view/kolko-struva-ipotechnija-kredit-na-djado-koleda-184203", "text": "Хо-хо-хо! Всички ние знаем за високия стандарт на живот в северните държави. През последните дни, преди настъпването на Рождеств,о туристи от цял свят се стичат в селото на Дядо Коледа, а тв камерите също са насочени към него - увеселителен парк във финландска Лапландия. Според легендата Дядо Коледа живее именно в Лапландия (или на Северния полюс, но както знаем никой не може да е сигурен ;). Като гледате всяка година вероятно се чудите дали Дядо Коледа не му е омръзнало да живее в къщата си от дървени трупи и защо не вземе да си купи нещо по-модерно. Сигурно старецът от толкова много разходи за заплати на джуджета и подаръци, няма много кеш и също ползва кредити. Та си зададохме въпроса: колко би струвало на Дядо Коледа да тегли един ипотечен кредит? Отговорът е, че ще му е на сметка и няма да е нужно да се обърне към българска банка, въпреки че през последните години и у нас процентите вървят надолу. Лихвата за ипотечен кредит в северната страна не надвишава 2% годишно. Това е една финансова благодат, която е за завиждане. Финландия е сред 5-те страни с най-ниски лихви по ипотеките. При определени условия е възможно да се вземе ипотечен крадит за 95% от цената на един апартамент на 1-1,25% лихва. Зa cтaтиcтиĸa, ce oбpъщaмe ĸъм издaниeтo numbео.соm, което е cпeциaлизиpaнo в cpaвнeниe нa цeнитe в paзличнитe cтpaни пo cвeтa. Според него, ако Добрият старец реши да си смени къщата си с нова, то ипотечният му кредит за 20 години ще бъде с фиксирана лихва от 1,48%. Апартамент в града би бил доста скъп за представите на българите. Цената на квадратен метър в жилище в центъра на големите градове е със средна цена 4749 евро. Но имот извън скъпите райони е около 2800 евро на квадрат. Средната месечна заплата след облагане е 2293 евро във Финландия. За сравнения, отнове според numbео.соm, същият кредит за 20 години би бил с оскъпяване от 3.96%. Средната заплата у нас е 531 евро. Цената на квадратен метър в жилище в по-скъпите квартали е със средна цена 1106 евро, докато извън тях е 758 евро на квадрат.", "date": "2019.12.23", "title": "Колко струва ипотечния кредит на Дядо Коледа"}
{"url": "https://www.monitor.bg/bg/a/view/jena-obikoli-na-kon-avstralija-v-tyrsene-na-spokojstvie-184202", "text": "Млада жена приключи 4500-километрова обиколка на Австралия в търсене на покой и тишина, съобщи БТА. Стеф Геби е яздила в южната част на континента седем месеца и половина с надежда да се отърве от стреса. Тя тръгнала от Снежната река в югоизточна Виктория и стигнала до р. Маргарет, южно от Пърт в Западна Австралия. Целта й не е била да подобрява рекорд, нито да набира средства или да стане известна. Тя е търсела спокойствие. Най-голямата грижа на 27-годишната жена по време на пътешествието през пустошта е била да намери вода за двата си коня Ричард и Тикълс. Ричард дори се разболял на около 300 км от крайната цел и трябвало да бъде оставен да го гледат.  В блога си във Facebook Стеф Геби е описала пътешествието си. Много хора по пътя ѝ са я канели в домовете си и са ѝ помагали. Следващата цел на Стеф Геби е да прекоси с езда Северна Америка.  ", "date": "2019.12.23", "title": "Жена обиколи на кон Австралия в търсене на спокойствие"}
{"url": "https://www.monitor.bg/bg/a/view/jylt-kod-za-silen-vjatyr-i-utre-184201", "text": "Жълт код за силен вятър е обявен в 19 области и за утре, става ясно от карта за опасните явления на сайта на Националния институт по метеорология и хидрология. Ще ще бъде предимно облачно време, на места ще превалява слаб дъжд, съобщи за Агенция „Фокус“ дежурният синоптик Красимир Стоев от НИМХ.  През следващото денонощие от северозапад с умерен и временно силен вятър ще продължи да нахлува студен въздух. Ще преобладава облачно време и на места ще превалява слаб дъжд, а в планинските райони – слаб сняг. и минималните ще бъдат между 2° и 7°, а максималните – между 5° и 10°. Атмосферното налягане ще продължи да се повишава, но ще остане по-ниско от средното за месеца. Над Черноморието ще преобладава облачно време, но само на отделни места ще превали слаб дъжд. Ще духа умерен и временно силен северозападен вятър. Максимални температури на въздуха ще бъдат межу 9° и 11°, а вълнението на морето ще бъде 2-3 бала. Над планините също ще е предимно облачно и на места ще превалява слаб сняг. Ще духа силен до бурен северозападен вятър. Максимална температура на височина 1200 метра ще е около 1°, а на 2000 метра – около минус 4°. И през следващите дни ще преобладава облачно време, на места с превалявания, предимно слаби. а сняг ще превалява в планините и планинските райони. Все пак, във вечерните и ранните сутрешни часове и на места в Западна България и Предбалкана дъждът ще се примесва със сняг. Ще продължи да духа умерен вятър от запад-северозапад. С продължаващото понижение на температурите но валежите отново ще са слаби и на места, и вероятността да се образува снежна покривка е малка.", "date": "2019.12.23", "title": "Жълт код за силен вятър и утре "}
{"url": "https://www.monitor.bg/bg/a/view/zaljahme-djado-koleda-s-nad-10-000-pisma-184194", "text": "Точно 10 051 писма получи Дядо Коледа в навечерието на Рождество Христово. Те са изпратени от деца от цялата страна, които твърдят, че са били послушни през 2019 г., и искат в замяна хубав подарък. Това каза за „Монитор“ помощничката на Добрия старец Милена Тошева от „Български пощи“ ЕАД. От писмата масата са индивидуални – 9398 броя, а 653 са колективни. Спрямо миналата година, когато писмата са били 9691 броя, през 2019 г. белобрадият старец е получил 360 желания повече. При колективните писма обаче, изпращани от групи в детските градини и от класове в училищата, е налице спад от 574 писма. Инициативата за изпращане на писма до дома на Дядо Коледа в Лапландия се провежда вече 24 години. Тези, които са написани най-хубаво, адресирани правилно и попълнени изрядно, пък ще бъдат наградени. Тази година крайната дата за изпращане на писмо за участие бе 12 декември. Дотогава бяха получени и населените места в околността. Обикновено столицата е първенец по брой изпратени детски желания. Най-много писма има от големите градове като София, Варна, Бургас и Пловдив. Наградените писма за 2019 г. са 51 броя. Най-често в писмата си малчуганите молят за нов телефон или за аксесоари за телефона. Това включва слушалки, чантички и други. „Искам телефон и плюшено мече, много сняг и, моля те, не ме пропускай“, пише Майкъл от Монтана. Вики от София пък споделя, че иска малка чантичка за телефона и чипа, както и нещо дребно за мама и тати. „Искам телефон за мама, защото тя ми каза, че иска нов“, пише друго дете в писмото си. Децата обаче започват да разсъждават все повече като възрастни и „Здраве, щастие и късмет за цялото семейство, приятели, учители и г-жа Георгиева“, пише 10-годишният Алекс. Георги е болен от диабет и се моли да оздравее. Александър иска родителите му да се съберат, макар и да знае, че няма как да стане. Въпреки това той вярва, че Дядо Коледа ще го чуе и ще върне баща му у дома. Същото желание има и Лора, която страда за разделилите се мама и татко. „На мен ми е все едно какво ще дадеш – дори да не ми дадеш нищо, аз няма да съм тъжна, защото ще си зарадвал другите деца с подаръци“, споделя един от малчуганите. Иван, на 9 години, пише, че иска Дядо Коледа да е жив, докато всяко дете изживее своето детство. каза още Тошева. В тях хората открито споделят неволите и изпитанията, през които са преминали. Едно такова писмо е от пенсионерка в София, която моли за чаршафи, тапети, бельо и други принадлежности, които със сегашната си пенсия тя не може да си позволи. 47-годишна дама, живееща сама, след като жената, която се грижи за нея, почива през 2013 г., също изпраща писмо. „Боже, молбата ми към теб може да ти се стори странна, но аз ще ти я изложа. Искам през 2020 г. да бъда в ролята на майка, която с много любов и нежност да отгледа своето дете“, пише дамата. Някои учителки са иновативни и изпращат писма от целия клас или от група деца. От 134-та детска градина „Любопитко“ 3А, група „Любознайко“, всяко едно дете е нарисувало рисунка и я е изпратило до белобрадия старец. Тази година има писма и от Германия, а някои са на английски език. „Мили дядо, аз съм Снежи. Слушам, мили дядо. Донеси ми нещо. Ама хубаво. Може и баба да дойде. Чакам те!“, пише едно от българчетата, които живеят зад граница. Иван от Германия пък споделя: „Аз съм Иван. Слушам понякога. Искам бейблейд и любов за мама. Обичам те!“ Почти всяко писмо на малчуганите завършва с фразата „Много те обичам!“ или „Безкрайна любов“, с което децата изразяват топлите си чувства на привързаност към Дядо Коледа. Малките обясняват и къде ще оставят бисквитите и млякото, с което любимият на всички дядо да се почерпи, ако е изморен от пътя. големи и цветни. Тази година новост е, че някои използват готови изрезки от списания и каталози, за да покажат коя играчка точно искат. Правят се и цели книжки с няколко рисунки, включително стихотворения от Гео Милев, малки книги за дърветата и сърца. Други слагат печати с пластилин, наподобяващи тези от Средновековието, когато е използван разтопен червен восък. Малките задават въпроси на Дядо Коледа от типа „Съществува ли Снежанка?“, „Наистина ли лети шейната ти?“, „Свети ли носът на Рудолф?“, „Ти ли купуваш подаръците, или джуджетата ги правят?“ и пр. В поставената кутия за писма във фоайето на Софийска централна пощенска станция е пуснато послание от 7-годишната Велизара, която страда от прогресивна вътрешна хидроцефалия. За да й помогнат, Дядо Коледа и неговите помощници оставиха кутия за дарения във фоайето на станцията и до края на годината събраната сума ще бъде преведена към дарителската сметка на детето.", "date": "2019.12.23", "title": "Заляхме Дядо Коледа с над 10 000 писма (ТЕМАТА)"}
{"url": "https://www.monitor.bg:443/bg/a/view/uefa-cska-e-naj-uspeshnijat-bylgarski-klub-v-evroturnirite-184178", "text": "ЦСКА е най-успешният български клуб в евротурнирите. Това обявиха от УЕФА в класация, публикувана на официалния сайт. Взети са предвид представянията в най-силния турнир КЕШ/Шампионска лига, е периодът е от създаването му през 1955-а до 2019 година. Класацията се прави на база спечелени точки, като всеки успех носи 2 точки, а равенството – една. Най-напред от родните клубове е ЦСКА, като българският гранд заема 42-ро място. В 98 мача той е спечелил 98 точки. Любопитна подробност е, че по този показател „армейците“ изпреварват тимове като „Манчестър Сити“ (10 участия), ЦСКА (Москва) (15 участия), „Фенербахче“ (26 участия), „Спортинг“ (21 участия), „Тотнъм“ (6 участия), „Севиля“ (7 участия) и „Наполи“ (9 участия). Другият столичен гранд - „Левски“, е на 82-ра позиция, като в 58 срещи той е извоювал 44 точки. Пет места по-надолу е „Лудогорец“. Осемкратният шампион на България е взел 39 точки в 44 двубоя. Иначе безспорният №1 в тази класация е „Реал“ (Мадрид), а десетката допълват „Байерн“ (Мюнхен), „Барселона“, „Манчестър Юнайтед“, „Ювентус“, „Милан“, „Ливърпул“, „Бенфика“, „Порто“ и „Аякс“.", "date": "2019.12.23", "title": "УЕФА: ЦСКА е най-успешният български клуб в евротурнирите"}
{"url": "https://www.monitor.bg/bg/a/view/predrichat-katastrofalen-spad-na-choveshkija-intelekt-184188", "text": "Учени от университета в Боулдър, щата Колорадо, предричат катастрофално спадане на човешкия интелект заради повишеното съдържание на въглероден диоксид в атмосферата, съобщава сайтът Физ.орг. Изследователите проследили как увеличените нива на въглероден двуокис влияят върху обучението на децата. Предишни експерименти доказаха, че високите концентрации на газа действително въздействат върху умствените им способности, като било намерено лесно решение, проветрявайки помещението. В същото време не е бил известен ефектът, който оказва пресният въздух, наситен с въглероден двуокис. Специалистите разгледали два сценария. При първия човечеството намалява изхвърляните в атмосферата парникови газове. При втория вариант вредните емисии остават на същото ниво. При направените компютърни симулации се оказало, че конгнитивните способности на учащите ще спаднат и в двата случая. Според направените прогнози до 2100 година понижаването на интелекта на човечеството в най-добрия случай ще бъде с 25 процента, а в най-лошия - с 50 процента.", "date": "2019.12.23", "title": "Предричат катастрофален спад на човешкия интелект "}
{"url": "https://www.monitor.bg/bg/a/view/vijte-s-koi-zodii-shte-prekarate-naj-veselo-koleda-184193", "text": "За някои Коледа е време за купон и още от есента започват да организират компанията за щура веселба. Други посрещат и изпращат празника в кухнята, а трети просто се излежават доволни от събраните почивни дни. Вижте с кои зодии ще прекарате най-весело Коледа: Овните са импулсивни индивидуалисти и мразят да се съобразяват с предварителни планове. Това прави Коледата с тях нещо като скоростно влакче за нервната система. Те ще оставят за последния момент избирането на подаръците, защото са се заплеснали в работа. До 30 декември няма да знаят къде ще посрещнат Нова година. Ако пък ги поканите на гости за Коледа, ще се изнервят, защото ще им се наложи да потвърждават присъствието си предварително. Имат чувството, че цялата тази суетня ги ограничава и си го изкарват на околните. Празниците са щастливо време за Телеца, защото неговата стихия са кулинарните глезотии. Ако не посрещат гости у дома, Телците със сигурност ще приготвят сладкиши, курабийки и безброй гозби, които да занесат на свои роднини и приятели. Със сигурност представителите на този знак ще спазят стриктно всички традиции на Бъдни вечер и Коледа.  Близнаците са умни, любопитни и креативни. Те също обожават да се вихрят по Коледа, тъй като тяхната стихия е красивата и оригинална украса. Ще накипрят хола, спалнята и фасадата на къщата, но ще поискат да направят и най-красивата елха в квартала. Обикновено обмислят внимателно какво да подарят на любимите си хора и стартират пазаруването два месеца по-рано.  Раците са като Кевин от “Сам вкъщи”. Те поначало са добри, но често стават жертва на настроенията си, а дали по Коледа ще се случат в добра емоционална кондиция, зависи от момента. Но най-вече прекарването на Коледа зависи от това дали годината им е била добра и дали се чувстват обичани и защитени. В случай, че отговорът е положителен празникът им ще е супер, но ако е “не”, ще вгорчат Коледата на всички около тях. Лъвовете обожават да са домакини и да посрещат гости, а причината е, че нищо не ги прави по-щастливи  от това да са център на внимание. Украсата, декорацията, храната, коктейлите – всичко в дома на Лъва ще е перфектно и ефектно. Освен това, Лъвовете обожават децата и ще ги затрупат с щедри подаръци. Девите тайничко се радват, че е Коледа и че ще се съберат с близките си. Те обаче не понасят  тълпите, предпразнично високите цени и кичозните украси в магазините, а пилеенето на пари буквално ги вади от релси. Имат и друг кошмар - непрактичните подаръци. Ако изненадате Девата с евтина статуетка на богиня или слон– рискувате да й развалите настроението поне за седмица. Везните, които по природа са романтици и естети, истински се наслаждават на Коледа. Тяхната украса задължително е стилна и направена с голямо въображение, а подаръците освен, че са вниматено избрани, са и и перфектно опаковани. Усещането, че всички са в хармония и проявяват внимание един към друг пък ще им достави пълно щастие. Скорпионите нито превъзнасят Коледа, нито са против семейните събирания и коледна суетня. Представителите на този знак не са особено социални, но пък са изключително верни на семейството си. Затова, ако техните близките държат всички празнични ритуали да се спазят, Скорпионите ще се включат с цялата си енергия. Всичко, което е свързано с подаръци, грандиозни купони и украса водят Стрелеца до екстаз. Затова Коледа е тяхната стихия. Ентусиазмът им може да ви подлуди, но в крайна сметка с тях ви очакват много весели празници и щедри подаръци! Козирогът е царят на Коледните списъци. Манията му да има план за всичко го прави добър огранизатор и идва доста добре по празниците. Козирозите ще са се подготвили безупречно с подаръците, ще са направили график на гостуванията и въобще и като гости, и като домакини няма да се оставят никога хаосът да им развали настроението. Да си седят кротко край камината с баби, вуйчовци и братовчеди? Не очаквате Водолеите да участват в такъв сценарий. Представителите на този знак са родени, за да плуват срещу течението и традициите в повечето случаи ги отегчават. Водолеят копнее да прекара празниците заключен у дома си. Сам – по възможност с книга или една камара филми за гледане. Рибите се наслаждават на всичко магично, което ги изтръгва от суровата и груба действителност. Затова обожават дните около Коледа. И изобщо не е задължително да ги прекарват в големи компании. Те ще са свръхдоволни и на това да са в прегръдката на любимия човек и заедно да си направят филмов маратон.", "date": "2019.12.23", "title": "Вижте с кои зодии ще прекарате най-весело Коледа "}
{"url": "https://www.monitor.bg:443/bg/a/view/okonchatelno-vodata-poskypva-ot-1-januari-vijte-kyde-kolko-sht-e-struva-184179", "text": "Водата ще поскъпне в почти цялата страна от 1 януари. Това стана ясно в последния работен ден преди Коледа, след закрито заседание на КЕВР. На него беше взето окончателно решение за цените, влизащи в сила след седмица. С него са коригирани цени на ВиК услугите на операторите в 24 области на страната, като актуализираните цени на ВиК услугите влизат в сила от 1 януари 2020 г. Въпросните цени са залегнали в бизнесплановете, одобрени от регулатора за периода до края на 2021 г. От следващата година столичани за кубик вода ще плащат по 2,76 лв., което представлява увеличение със 7 на сто. Най-голямо е увеличението в Кърджали - с 9,7% до 2,61 лева за кубик, а най-малко е повишението в Пловдив - с 0,5% до 2,22 лв. за един кубик вода. Шумен остава сред градовете с най-скъпа цена на водата. Досега за кубик вода шуменци плащаха по 3,40 лв., като от следващата година ще им струва 3,54 лв. Във Варна водата от 1 януари 2020 година ще струва 3,21 лв., в Русе - 3,15 лв., в Бургас - 3,08 лв., в Ямбол - 3,03 лв., във Враца - 3,27 лв., в Добрич - 3,45 лв., във Видин - 2,54 лв., в Габрово - 2,71 лв., в Плевен - 2,88 лв., в Благоевград - 2,35 лв., в Стара Загора - 3,01 лв., в Ловеч - 3,16 лв.. Намаление на цената на водата ще има само в Разград - понижение с 5% до 3,67 лв. за един кубик. София - 2,76 лв.  Кърджали - 2,61 лв.  Шумен - 3,54 лв.  Варна - 3,21 лв. Русе - 3,15 лв. Бургас - 3,08 лв.  Ямбол - 3,03 лв. Враца - 3,27 лв. Добрич - 3,45 лв. Видин - 2,54 лв. Габрово - 2,71 лв. Плевен - 2,88 лв. Благоевград -  2,35 лв. Стара Загора – 3,01 лв.  Ловеч – 3,16 лв.", "date": "2019.12.23", "title": "КЕВР разреши скок на водата в 23 области на страната (ОБНОВЕНА)"}
{"url": "https://www.monitor.bg:443/bg/a/view/obshtina-dupnica-podari-bebeta-na-4-semejstva-184182", "text": "4 са бебетата на Дупница, които се родиха тази година с финансовата подкрепа на Община Дупница за подпомагане на двойки с репродуктивни проблеми. Както всяка година, и тази кметът на Общината инж. Методи Чимев посрещна в кабинета си майките на новородените, за да даде своите дарове за най-малките жители на града. Родителите на близнаците Мария и Христо, както и на Филип получиха играчки за своите отрочета, а поради ангажименти, на срещата не успя да присъства родител на другото детенце. Освен дарове за децата, инж. Чимев връчи и традиционните плакети на родителите. Финансовото подпомагане в община Дупница стартира в началото на 2012 година, като любопитното е, че това бе и първата Наредба, която утвърди инж. Чимев след встъпването си в длъжност. От тогава досега, с финансовата помощ на Община Дупница са се родили 35 бебчета. Всяка година преди Коледа, от Общината даряват новородените с подаръци. Преди това, кметът на Дупница дари с подаръци 3-мата малчугани, които бяха изтеглени от Кутията на Дядо Коледа. Късметлиите тази година бяха Янек Шуков, Борислав Борисов и Божидара Кръстева.", "date": "2019.12.23", "title": "Община Дупница „подари“ бебета на 4 семейства"}
{"url": "https://www.monitor.bg:443/bg/a/view/borjat-se-za-jivota-na-4-godishno-dete-blysnato-ot-dve-koli-v-ruse-184185", "text": "Четиригодишно дете бе блъснато от два автомобила днес в Русе. То е настанено в болница и е с опасност за живота, съобщиха от полицията. Инцидентът е станал малко преди 16,00 часа на улица „Борисова“. По първоначална информация детето само е излязло на оживената улица и е ударено последователно от „Пежо“, управлявано от 62-годишен мъж, и от „Хюндай“ с 49-годишен водач. На мястото са пристигнали екипи на полицията и Центъра за спешна медицинска помощ. Извършва се оглед от дежурна оперативна група. Двамата водачи са изпробвани за алкохол, пробите им са отрицателни. Изясняват се причините за инцидента.", "date": "2019.12.23", "title": "Две коли блъснаха 4-годишно дете в Русе, борят се за живота му "}
{"url": "https://www.monitor.bg:443/bg/a/view/api-karajte-vnimatelno-v-noshtta-sreshtu-koleda-vyzmojni-sa-poledici-184186", "text": "В нощта на Бъдни вечер срещу Коледа се очаква понижение на температурите, а по високопланинските райони е възможно дъждът да премине в сняг, като с това се увеличават и предпоставките за поледици. Това съобщиха от Агенцията \"Пътна инфраструктура\". Прогнозата на метеоролозите е, че на 24 срещу 25 декември, във вечерните и ранните сутрешни часове, на места в Западна България и в Предбалкана дъждът ще се примесва със сняг. Във връзка с това от АПИ призовават шофьорите да тръгват на път с автомобили, подготвени за зимни условия, да карат със съобразена скорост и да не предприемат рискови изпреварвания и маневри. Всички машини на пътноподдържащите фирми са в пълна мобилизация за почистване и обработване на републиканските пътища. За повишаване на безопасността на движение е възможно затваряне на определени участъци за обработване на настилките с химически вещества и инертни материали, информират от АПИ.", "date": "2019.12.23", "title": "АПИ: Карайте внимателно в нощта срещу Коледа, възможни са поледици "}
{"url": "https://www.monitor.bg:443/bg/a/view/poslanicite-u-nas-s-praznichni-pojelanija-184167", "text": "Клубът на посланиците у нас, говорещи български език отправи коледни и новогодишни пожелания към българския народ. Дипломатите от клуба, основан по инициатива на полския посланик Мачей Шимански пожелаха много здраве, щастие, късмет, успехи, музика, поезия и красота на българите. Американската посланичка Херо Мустафа например пожела: „Да сте горди с вашата родина“, а полският посланик-работата на чуждестранните дипломати в България да ни носи удовлетворение. Северномакедонският посланик у нас Марян Гьорчев пожела от своя страна топлина, любов и близост. В специално направеното за повода видео колегата му от Монголия Дашжамц Батсайхан на свой ред отправя пожелание Новата година да е пълна с оптимистични планове.", "date": "2019.12.23", "title": "Чуждите посланици у нас с празнични пожелания"}
{"url": "https://www.monitor.bg:443/bg/a/view/rashidov-falshivite-novini-sa-samoubijstvoto-za-mediite-184184", "text": "„Фалшивите новини-това е сериозна тема, защото настана време, когато много трудно се разпознават истинските от лъжливите новини. И обществото дори губи своя интерес към медийното пространство. И това е много страшно-единствено за истинските и сериозни медии. Това е пътят към самоубийството на самите медии.“. Такъв прочит на медийната картина направи в интервю за БТА шефът на ресорната комисия в НС Вежди Рашидов. По думите му медиите трябва да намерят своето сериозно място и с професионализъм и отговорност да се разграничат от фейсбук пространството. „Защото иначе ще сме свидетели на това как сериозната журналистика с добрите си анализи, с интервютата с мъдрите, мислещи и можещи хора в държавата се подменя със социалната мрежа. Ние ставаме свидетели как една огромна част от медиите се задоволява главно с тиражиране на социалната мрежа, без да е подвластна на принципите на сериозната журналистика. Аз дълбоко вярвам не на задгранични, не на самообявили се за европейски журналисти, а на сериозните български журналисти, които по презумпция са европейци. Вярвам, че те ще устоят на тези изпитания, а законът ще бъде тяхната опора“, коментира депутатът от ГЕРБ. Според него законите са необходими, за да гарантират спокойствието, свободата и творческия комфорт на медиите. „От всички теми и изказвания много добър индикатор е темата за медийната свобода. Като че ли най-кресливи са тези, които сами са се лишили от нея, които изпълняват поръчките на своите собственици. Позволих си да направя откъси от много медии и предавания и, ако един ден това го излъча, ще бъде доста интересно. Точно хората, които могат и си позволяват да казват каквото пожелаят, както пожелаят и за когото пожелаят, се оказва, че са най-активни в плача за тази свобода, която вземат с пълни шепи“, констатира Рашидов. Шефът на комисията по култура и медии в НС коментира и едно от най-значимите културни събития за страната в последно време-\"Пловдив-европейска столица на културата\". „Амбициозни хора и организации гледаха към това събитие не като средство за представяне на държавата ни със славната й култура, а като повод да усвоят едни средства. За нещастие, отново защитихме лошия си имидж и проиграхме своя шанс“, отчете Рашидов. И завърши с пожелание в навечерието на коледно-новогодишните празници. „На медиите-с пълно уважение пожелавам да са все така свободни, защото от свободни медии имаме нужда всички ние. А на хората на културата пожелавам да бъдат безкомпромисни към всичко, което се опитва да заличи идентичността на българския дух. Изкуството е необходимост и съдба. А на всички-да са живи и здрави.“.", "date": "2019.12.23", "title": "Рашидов: Фалшивите новини са самоубийство за медиите"}
{"url": "https://www.monitor.bg:443/bg/a/view/peshtera-poluchi-nad-1-2-mln-lv-za-podmjana-na-vi-k-mrejata-184181", "text": "1,216 млн. лева са отпуснати от правителството на община Пещера за подмяна на ВиК мрежата и възстановяване на пътните настилки на местата, където ще се извършват ремонтните работи. С подмяната на съоръженията се очаква да се реши проблемът с питейната вода заради честите аварии. Водопроводната мрежа и канализация в Пещера са изградени през 50-те години от азбестови тръби, които са напълно амортизирани. Това води до ежедневни аварии, спиране на водата и влошаване на качеството й. Най-засегнати от безводието са високите части на града. След подмяна на ВиК мрежата по тези улици ще бъде положен нов асфалт и ще се възстановят тротоарните площи, съобщи БНР. Община Пещера има и съгласувани два работни проекта за рехабилитация на две от основните пътни артерии в града, които свързват най-големия жилищен квартал „Изгрев“ с централната градска част. Ремонтните работи ще започнат от началото на следващата година. ", "date": "2019.12.23", "title": "Пещера получи над 1,2 млн. лв. за подмяна на ВиК мрежата "}
{"url": "https://www.monitor.bg:443/bg/a/view/hari-stajls-oglavi-bilbord-184169", "text": "Звездата от бой бандата One Direction Хари Стайлс оглави престижната седмична класация Топ 200 на \"Билборд\" за албуми за втори път в кариерата си като самостоятелен изпълнител. Новата солова тава на 25-годишния британец Fine Line се продаде до момента в 478 000 еквивалентни единици.Стайлс покори върха на чарта и с дебютния си албум Harry Styles преди 2 години. С постижението от 478 000 продадени еквивалентни единици Хари Стайлс бележи най-успешната седмица за поп изпълнител от над четири години и като цяло третата най-успешна седмица за албум през 2019 г.  Второ място в Билборд 200 заема кънтри певецът Блейк Шелтън с 96 000 продадени еквивалентни единици от албума Fully Loaded: God's Country. Тавата е 12-а подред за Шелтън, намерила място в челната десетка на Топ 200.  Първенецът от миналата седмица - рапърът Роди Рич, е отстъпил на трета позиция с 81 000 продадени еквивалентни единици от Please Excuse Me for Being Anti-Social.  Челната петица в класацията се допълва от рапъра Пост Малоун с албума Hollywood's Bleeding (63 000 продадени еквивалентни единици) и саундтрака към анимацията \"Замръзналото кралство 2\" (60 000 продадени еквивалентни единици).", "date": "2019.12.23", "title": "Хари Стайлс оглави \"Билборд\""}
{"url": "https://www.monitor.bg:443/bg/a/view/blatechki-igrae-i-rejisira-jagodova-luna-184164", "text": "Дали ще има втори сезон на „Пътят на честта“ все още не се знае, но вече е сигурно, че напролет тръгва чисто нов български сериал по Нова тв. Както „Монитор“ първи писа, името му е „Ягодова луна“, а зад него застава част от творческия екип на току-що приключилата сага за Кера, злата й тъща Бонка и Киро Християнина. Отново замесен е режисьорът Зоран Петровски, който обаче този път ще дели стола си с Димитър Гочев („Под прикритие“) и Асен Блатечки. Лошото момче на българското кино е взело и една от главните роли в сагата, чиито основен сюжет ще се върти около пожарникарската професия, а той ще е шеф на екипа. „Радвам се, че най-накрая се прави филм за пожарникари. Това са героите на нашето време и за мен лично - най-големите мъжкари, които съм срещал. Може би след този сериал, всички деца ще искат да станат пожарникари, когато пораснат, както беше едно време“, сподели Блатечки. Той ще си партнира с едни от най-обичаните актьори от новото поколение – Александър Сано, звездата на Народния Деян Донков и Стефка Янорова. Сред големите изненади в каста е присъствието на Димо Алексиев, който телеманиаците обожават от медицинската поредица „Откраднат живот“. Той успя да запази участието си в „Ягодова луна“ в тайна, въпреки че цяло лято камерата се въртя в центъра на София и по-наблюдателните фенове забелязаха основните персонажи на терен. Радина Боршош е другото ново име, което попълни състава и ще играе рамо да рамо с Блатечки като дъщеря на персонажа му. Няма как да се размине и без отрицателен герой. Също като в „Под прикритие“ шефа на артистите Христо Мутафчиев ще се нагърби с тази задача. Още преди година той разкри новата си роля пред „Монитор“ като описа героя си като „няма да е най-добрият човек, когото познаваме“. С ключови роли в продукцията се включват още Ивайло Захариев, Любомира Башева, Рая Пеева, Невена Бозукова и Ваня Джаферович. Сценарият е дело на тандема Милена Фучеджиева и Елена Иванова, който написаха и „Пътят на честта“. От екипа на „Ягодова луна“ обещават много екшън и пресъздаване на автентични ситуации с много каскади и пироефекти като дават заявка, че за първи път български сериал ще представи на зрителите толкова голям обем от компютърно генерирани образи и звезден каст. Сюжетът ще проследява паралелно в минало и настояще историята на млад пожарникар, който въпреки трудностите не се отказва от своя професионален избор. Той ще разбере истината за опетненото име на баща си и ще направи всичко по силите си, за да го оневини. На този фон ще се разгърне и любовна линия. Затова за име на сериала е избрано именно явлението „ягодова луна“ . „Ягодова луна е пълнолунието през юни, когато се счита, че луната е обляна в огнен кехлибар. Това е и връзката с нашия сериал – точно тогава се случва едно много важно събитие. Зрителите ще видят и буквално ще усетят стихията на огъня, пожари със спасени човешки животи, но и емоционални пожари, свързани с чувствата и отношенията между героите“, разкри Радина Боршош по Нова тв. Сериалът е реализиран в партньорство с главна дирекция „Пожарна безопасност и защита на населението“. През цялото време на снимките до актьорите е стоял екип професионалисти, камерата се въртеше в реалната сграда на столичната пожарна, а специален консултант по сценария на епизодите, свързани с пожарни инциденти, е главен инспектор Димитър Бришимов от РДПБЗН Пловдив.", "date": "2019.12.23", "title": "Блатечки играе и режисира „Ягодова луна“"}
{"url": "https://www.monitor.bg:443/bg/a/view/vladi-iliev-ostavam-do-olimpiadata-v-pekin-184162", "text": "Спортист номер 1 на България за 2019 година Владимир Илиев обяви, че остава в биатлона до зимната олимпиада в Пекин и ще работи с още по-голямо усърдие, след като получи наградата си от олимпийската шампионка и президент на федерацията ни по биатлон Екатерина Дафовска. Илиев пропусна официалната церемония преди дни, но само час след пристигането си на родна земя, вече държеше отличието в ръцете си. \"За мен е голяма чест. Изпращам една от най-добрите ми години и в спорта, и в живота\", призна Владо Илиев. \"С все по-голямо желание стартирам. До олимпиадата ще остана, но след това много трудно нещо би ми повлияло да остана. Знам къде ми е проблемът. Единствената сфера, в която мога да се развивам е стрелбата. Това е сложното в биатлона\", обясни Илиев, който за първи път от 7 години ще празнува Коледа в България. \"Неговият труд беше оценен. Горд съм с него. Нито един биатлонист не тренира толкова всеотдайно. Трудно е да се конкурираме с норвежци и француди, много сме назад, но все пак успяваме да се състезаваме с тях\", коментира националният треньор Николай Захаров. За наближаващото световно първенство през февруари 2020 г., Владо Илиев се надява отново на добро представяне. \"Всеки спортист се цели в първото място. Всяко класиране сред първите осем е много добро постижение. В момента има два отбора, които превъзхождат всички останали като екипировка. Смятам обаче, че след Нова година преимуществото им няма да е толкова голямо. От всички, които отстъпват на французи и норвежци, аз съм един от първите\", сподели Илиев по повод машините за тестове на структурите на ските, които към днешна дата носят значимо превъзхоство на биатлонистите на Норвегия и Франция. \"Предполагам и нашият доставчик ще направи анализи, защото вече има сигнали от много състезатели\", добави спортист номер 1 на България. \"Нищо не е случайно. Просто си дойде времето на Владо. Неговият труд се отплати тази година. Чувство е много приятно да му връча отличието\", заяви Екатерина Дафовска и разкри, че има уверение от министъра на младежта и спорта, че ще бъдат отпуснати реални стредства за двата центъра за подготовка - в Троян и Самоков, за да се подобри базата за тренировки на клубовете.", "date": "2019.12.23", "title": "Спортист номер 1 на България Владо Илиев: Оставам до олимпиадата в Пекин"}
{"url": "https://www.monitor.bg:443/bg/a/view/vzriv-na-granicata-mejdu-syrbija-i-bosna-i-hercegovina-184176", "text": "Множество хора са ранени при експлозия на бензиностанция до граничния пункт Сепак между Сърбия и Босна и Херцеговина. Най-малко един човек е загинал, а около осем души са ранени при експлозията край село Сепак, разположено от другата страна на Дрина, срещу Лозница. На мястото на инцидента има много полиция, линейки и пожарни екипи, има предположения, че при взрива са загинали повече хора, но все още няма официално потвърждение.", "date": "2019.12.23", "title": "Взрив на границата между Сърбия и Босна и Херцеговина "}
{"url": "https://www.monitor.bg:443/bg/a/view/124-zakona-e-prielo-ns-prez-2019-g-184161", "text": "124 закона, 199 решения, една декларация и обръщение към българския народ е приел парламентът през 2019 г. Това показват данните от дирекция „Пленарни заседания, парламентарен контрол и финални текстове” на Народното събрание.  От 1 януари до 20 декември 2019 г. в Народното събрание са постъпили 192 законопроекта, като 90 от тях са внесени от народни представители. Предложените проекти за решения са 219, от които 192 са на депутати. През годината 44-то Народно събрание е провело 82 пленарни заседания, четири от които извънредни. Парламентарният контрол от 11 януари до 19 декември 2019 г. е 115 часа и 13 минути. За този период контролът е провеждан в 36 пленарни заседания. За същия период са внесени 1077 въпроса и 55 питания. Парламентът е провел 22 изслушвания на министри и пет разисквания по питания на народни представители. През осмата сесия на парламента, периодът от 1 септември до 20 декември 2019г., на най-много въпроси и питания са отговорили министърът на здравеопазването Кирил Ананиев – 49, министърът на регионалното развитие и благоустройството Петя Аврамова – 40, министърът на околната среда и водите Нено Димов – 34, министърът на земеделието, храните и горите Десислава Танева - 33, министърът на финансите Владислав Горанов и министърът на вътрешните работи Младен Маринов – по 25, министърът на образованието и науката Красимир Вълчев – 13, министърът на икономиката Емил Караниколов – 10.  Най-много въпроси и питания са отправили народните представители от БСП Георги Гьоков   – 33, Георги Стоилов – 25, Красимир Янков – 24, Валентина Найденова – 22, Иван Димов Иванов – 21, Лало Кирилов – 17, Георги Йорданов – 14, Надя Клисурска-Жекова – 13, Светла Бъчварова – 12, Кристина Сидорова и Георги Михайлов – по 10. От ПГ „БСП за България” са внесли най-много въпроси и питания - 279 въпроса и 19 питания. От ПГ на ПП ГЕРБ пък са отправили 20 въпроса, независимите са с 15 въпроса и две питания. ПГ „Обединени патриоти” са внесли 11 въпроса и едно питане, от ПГ на ДПС и от ПГ „ВОЛЯ - Българските Родолюбци“ – по 5 въпроса.", "date": "2019.12.23", "title": "Народното събрание приело 124 закона през 2019 г."}
{"url": "https://www.monitor.bg/bg/a/view/sedemkraten-skok-na-izmamite-s-pensionni-dokumenti-184172", "text": "Близо 250 измами в пенсионните производства са установили от Националния осигурителен институт за първите девет месеца на 2019 г., съобщиха за „Монитор“ от институцията. Точната бройка е 247. Статистиката показва, че броят на измамите се е увеличил почти 7 пъти за само за три години, като все още не е ясна бройката за последните три месеца от настоящата 2019-а. През 2017-а са били установени 37 опита за такъв тип измами, а през 2018 г. – 193. Според статистическата информация има и нарастване на разнообразието от опити за измами в пенсионните производства, коментират още от института. Според експертите Ясни са два вида неправомерни действия, чиято крайна цел е получаване на пенсия от ДОО. Представят се неистински документи - за осигурителен стаж и доход или на нереални експертни решения на ТЕЛК, както и опити за използване на невярна информация за положен труд или осигуряване, подадена от осигурителите или от други лица от тяхно име, разясняват експертите от института. В системата на НОИ функционира единна работна процедура за извършване на контрол на документи и данни за осигурителен стаж и доход в пенсионното производство. Когато има засечен опит за измама с документи или данни в един областен град, това става достояние на НОИ в цялата страна и те могат по едно и също време да използват цялата налична информация по констатираните конкретни случаи. Когато тези проверки установят, че има неистински или подправени документи или данни и информация, се сезират органите на прокуратурата. Икономическа полиция, прокуратурата, МВР и НОИ си сътрудничат с цел по-ефективна превенция, така че обясниха още от осигурителния институт, от където разказаха и конкретни казуси. Такъв е случаят с образец, удостоверяващ трудов стаж, издаден от варненска фирма с адрес в Хасково и с несъществуващ БУЛСТАТ. В началото на септември тази година в НОИ постъпва заявление за отпускане на пенсия за осигурителен стаж и възраст при условията на недостигащ стаж от човек, живеещ в малко населено място. Към заявлението е приложено удостоверение УП-3 за удостоверяване на придобит осигурителен стаж като международен шофьор. Според документа фирмата е със седалище във Варна, той е издаден на 12.9.2017 г., а периодът, в който е положен предполагаемият стаж, е от 5.1.2007 г. до 6.4.2010 г. – три години и три месеца. Събран с другата част от декларирания стаж, той би позволил придобиването на право на пенсия на човека. Проверката на удостоверението в двата града показва, че документът е с невярно съдържание. Най-напред въпросното дружество е с променено седалище и още от април 2013 г. адресът му е в Хасково, а в „издаденото“ 4 години по-късно удостоверение е вписан период с начало преди регистрирането на осигурителя във Варна. Проверката при осигурителя установява, че човекът, работил като шофьор, не фигурира в разплащателните ведомости на дружеството, няма сключен договор с него и в действителност Единният идентификационен код (ЕИК) на дружеството, посочен в удостоверението за положен стаж, не само не съответства на истинския, но и въобще не съществува. Служителите на НОИ преценяват случая като опит за злоупотреба със средствата на ДОО. Издадено е разпореждане за отказ за отпускане на пенсия и е подаден сигнал към районната прокуратура за съставен документ с невярно съдържание.", "date": "2019.12.23", "title": "Седемкратен скок на измамите с пенсионни документи"}
{"url": "https://www.monitor.bg:443/bg/a/view/boris-djonsyn-puska-vizi-za-ucheni-sled-brekzit-184165", "text": "Великобритания съобщи, че ще увеличи броя на учените и изследователите, които могат да кандидатстват за издаване на визи по бързата процедура, като част от плановете на правителството да привлече повече елитни изследователи след Брекзит, предаде Ройтерс. Броят на стипендиантските програми, за които се предвижда бързо издаване на визи, ще нарасне от сегашните 62 на 120, съобщи британското вътрешно министерство. \"Искаме да гарантираме, че Великобритания ще продължи да бъде начело на иновациите, затова се нуждаем от имиграционна програма, която привлича най-блестящите умове от цял свят\", заяви вътрешният министър Прити Пател. Британският премиер Борис Джонсън, който получи подкрепа за сделката си за Брекзит в парламента миналата седмица, през август обеща да смекчи имиграционните правила за учени, за да помогне на Великобритания да реши въпроса с недостига на квалифицирани кадри. Великобритания трябва да напусне Европейския съюз на 31 януари догодина, след което обаче ще премине през 11-месечен преходен период за окончателно излизане от блока.", "date": "2019.12.23", "title": "Борис Джонсън пуска визи за учени след Брекзит"}
{"url": "https://www.monitor.bg:443/bg/a/view/ikonite-na-lili-i-emil-ozarjavat-praznicite-184163", "text": "През зимните месеци, пълни със светли празници и именни дни, столичната галерия „Нюанс“ на ул. „Денкоглу“ 42 кани на изложбата „Икони“, създадени от художниците Лили Владимирова и Емил Чушев. Експозицията може да бъде видяна до 4 февруари и със сигурност ще даде на мнозина не само идеята за най-подходящия подарък по тържествен повод, но и досег с духовното. В полите на Витоша, разположено из етажите на 100-годишна къща, се намира ателието на Лили Владимирова и Емил Чушев. Тя е стенописец, а той – реставратор, но и двамата са завладени от иконописното изкуство. Лили има няколко самостоятелни изяви в страната и чужбина, а макар да е потомствен иконописец, Емил почти не е показвал произведенията си в България. Сред тишината и зеленината, в пълно уединение със себе си, те съхраняват и понякога възкресяват традицията на класическата православно-църковна живопис. Придържайки се стриктно към старата технология, те грижовно подготвят подходящи дъски, полагат ленени платна, грундират, шлайфат и чак тогава рисуват първо с молив, после гравират рисунката. След това полагат 8 слоя основа на местата, където иконата ще се позлатява, и тук идва ред на 22-каратовото злато. Златното покритие се полира с ахат, изолира се с лак и тогава те рисуват образите с яйчна темпера. Накрая полагат няколко вида лак, които съхраняват изображенията и позлатата за столетия напред. Лили Владимирова работи основно по възрожденски образци. Сюжетите често са многофигурни и сложни, но дори и при изображението на един светец образът е с богата, прецизна орнаментация, изискваща специален усет към детайла. Иконите й са жизнени и празнични. Емил Чушев следва предимно византийски образци – традиция, неизменно свързана с българската история. Тяхната иконография е по-лека, по-семпла. Неговите изображения са тихи и смирени. Той не започва икона случайно, решението за всеки негов сюжет е провокирано от случка, сън или мисъл.", "date": "2019.12.23", "title": "Иконите на Лили и Емил озаряват празниците"}
{"url": "https://www.monitor.bg:443/bg/a/view/rasistki-skandal-na-londonskoto-derbi-razbuni-anglija-184168", "text": "Грандиозен расистки скандал разтресе футболната общественост в Англия точно преди Коледа. Това се случи по време на лондонското дерби между „Тотнъм“ и „Челси“ (0:2), а потърпевшият е тъмнокожият бранител на „сините“ Антонио Рюдигер. Германският защитник недвусмислено показа, че е чул и видял т.нар. маймунски звуци и жестовe, отправени по негов адрес. Рюдигер веднага информира капитана на „Челси“ Сесар Аспиликуета, който незабавно проведе разговор с главния рефер Антъни Тейлър. След това съдията действа по протокол, а говорителят на стадиона предупреди феновете за последствията от подобни прояви. \"Видях, че реферът следваше протокола. Всички сме задно в тази ситуация и сме разочаровани, разбира се\", коментира мениджърът на „Тотнъм“ Жозе Моуриньо. „Когато този момент настъпи, не знам какво бих направил. Зависи какво чувстват играчите. Но със сигурност бих ги подкрепил на 100%, ако решат да го направят\", добави Франк Лампард.  Скандалът премина и отвъд футбола. Анализаторът на \"Скай спортс\" Гари Невил упрекна политическите лидери Борис Джонсън и Джереми Корбин, че са \"приели расизма\" в своите партии. Асоциацията на професионалните футболисти пък призова правителството да се заеме сериозно с въпроса Цялата ситуация напомня болезнено много на сцените по време на евроквалификацията между България и Англия през септември. Тогава от лагера на \"трите лъва\", както и от почти всички медии на Острова се поде яростна атака срещу българските привърженици, малка част от които провокираха гостите.", "date": "2019.12.23", "title": "Расистки скандал на лондонското дерби разбуни Англия"}
{"url": "https://www.monitor.bg:443/bg/a/view/slagat-minimum-za-parite-za-zaplati-v-bolnicite-184173", "text": "Възрастовите ограничения за поставяне на безплатни плакови зъбни протези падат. Досега от услугата можеха да се възползват само пациенти на възраст от 65 до 69 години. От следващата година обаче границата пада и право на протези – съответно по една за горна и долна челюст, ще има всеки с нарушена функция на дъвкателния апарат. Това предвижда новият Национален рамков договор за дентални дейности за периода 2020-2022 г., който бе подписан днес между Управителния съвет на НЗОК и здравния министър, от една страна, и Българския зъболекарски съюз, от друга. Малко по-късно между НЗОК, министерството и Българския лекарски съюз бе подписан и Националният рамков договор за 2020-2022 г. за медицинските дейности, като бе предвидено, че при възникване на спорни моменти - когато промените са в полза на пациентите - той може да бъде анексиран. След подписването ресорният министър Кирил Ананиев обяви, че Министерството на здравеопазването е предложило проект за промени в Закона за здравното осигуряване, които дават право да бъдат заложени изисквания за структурата на разходите за персонал. Измененията вече са в Министерския съвет и Ананиев съобщи още, че в изпълнение на ангажимента, поет на срещата в Министерския съвет на премиера Бойко Борисов с представителки на протестиращите медицински сестри, в рамковия договор е предвидено не по-малко от 50% от приходите, които има лечебното заведение, да отиват за разходи за персонала. Като 80% от тези пари (бел. р. - 40% от всички месечни приходи на здравното заведение) ще отиват за възнаграждения на професионалистите по здравни грижи и лекарите при съотношение 1:1,6. Това означава, че Конкретните заплати на медицинските специалисти в отделните лечебни заведения ще се определят на база вътрешните правила, одобрени от колективния орган и от самото ръководство на болниците. „Важно е да се отбележи, че във всеки момент през тези три години, за които важи рамковият договор, могат да бъдат правени промени при желание на някоя от преговарящите страни“, посочи пък председателят на БЛС д-р Иван Маджаров, като уточни, че всички искания, поставени от УС на съюза на извънредния събор, са били изпълнени. В договора е заложено също увеличение средно с 14% на цените на 251 клинични пътеки и 7 процедури. В същото време обемите са намалени със 7 на сто. Джипитата вече няма да бъдат глобявани и няма да бъдат лимитирани, ако надскочат прага си за направления.", "date": "2019.12.23", "title": "Без възрастови ограничения  за безплатните зъбни протези (ОБНОВЕНА)"}
{"url": "https://www.monitor.bg:443/bg/a/view/levski-uredi-i-zashtitnik-ot-arda-184170", "text": "Часове след привличането на национала Симеон Славчев, „Левски“ уреди още едно ново попълнение. Става въпрос за десния защитник на „Арда“ Деян Лозев, който също ще парафира договор за 3 години. Лозев, който множе играе по целия десен фланг, има 18 мача за “Арда” в първенството. 26-годишният футболист вкара гол и подаде за още един срещу “Локомотив” (Пловдив) (2:5) през есента, а освен това записа и други четири асистенции - срещу “Берое” (3:1), ЦСКА (2:3), “Ботев” (Пд) (1:1) и отново “Берое” (1:0). Силните му изяви дори му осигуриха повиквателна за националния отбор, като попадна в лагера на тима за мачовете с Англия и Черна гора, но не влезе в игра. Междувременно от „Герена“ обявиха и плановете си за зимна подготовка. Отборът се събира за първа тренировка на 9 януари в 15:30 часа. В 3 поредни дни всички играчи ще минат медицински прегледи, а на 13 януари започва първият подготвителен лагер в Сандански. „Левски“ се прибира в София на 23 януари, а 4 дни по-късно пътува за Алания, Турция, където ще бъде вторият подготвителен лагер. За там са предвидени 4 контроли, а датите и съперниците ще бъдат обявени по-късно. На 7 февруари играчите на Хубчев се прибират в София, а седмица по-късно стартират официалните мачове ударно – с вечно дерби срещу ЦСКА.", "date": "2019.12.23", "title": "„Левски“ уреди и защитник от „Арда“"}
{"url": "https://www.monitor.bg:443/bg/a/view/gripyt-stigna-i-sofija-184159", "text": "Грипната вълна вече е и в София. В столицата са регистрирани два случая на грип, като заболелите са хоспитализирани в Инфекциозната болница.  Щамът на вируса е „Канзас“, а пациентите са деца на 7 и 13 години, съобщи в интервю за bTV проф. Тодор Кантарджиев от Националния център по заразни и паразитни болести. „Потвърдено е, че става въпрос за типа НЗ- ваксинален щам „Канзас“, уточни Кантарджиев. Състоянието на децата е стабилно. Двата нови случая са установени броени дни след като стана ясно, че в Бургас са хоспитализирани други две деца. При тях обаче установеният щам е „Бризбейн“. Малките пациенти са приети в болница с много висока температура – 40 градуса, която не се е повлиявала от медикаменти. Имали са хрема и кашлица, но не са били в засилена форма, обясниха тогава от РЗИ-Бургас, като уточниха, че децата са в стабилно състояние и дори са били изписани. Тази година се очаква да върлуват 4 грипни щама и от двете групи – А и Б. „Бризбейн“ и „Канзас“ са от група А, като удрят белите дробове, дихателната и централната нервна система. На тях обаче много по-ефикасно действат антивирусните лекарства, отколкото на вирусите от група Б - „Пукет“ и „Виктория“. Затова заболяването при тях е по-продължително. „От тези щамове много по-уязвими са хората с проблеми в дихателната система и диабетиците“, поясни в интервю за „Монитор“ преди месец проф. Кантарджиев. ", "date": "2019.12.23", "title": "Грипът вече в София, 2 деца приети в болница (ОБНОВЕНА)"}
{"url": "https://www.monitor.bg:443/bg/a/view/avdjija-grymna-kolega-sbyrkal-go-s-gligan-184150", "text": "29-годишен жител на твърдишкото село Жълт бряг е настанен с опасност за живота в болнично заведение заради огнестрелна рана в торса. Мъжът е бил докаран по спешност в старозагорската УМБАЛ „Проф. д-р Стоян Киркович“ след едва не завършил трагично инцидент по време на лов за диви прасета. Младият Седат Османов попаднал под обстрела на 49-годишния Осман Мустафов, който бил на пусия в местността Кирязлика малко преди обед на 22 декември. Сачмите за едрия дивеч попаднали в тялото на гонача и разкъсали сухожилието на десния крак, мъжът извадил късмет, че оловният къс бил възпрян донякъде от кожения патронташ. Ръководителят на ловно-рибарското дружество в Твърдица Димитър Стоилов изказа предположение, че инцидентът е станал при едновременно излизане на подгоненото диво прасе и пострадалия пред дулото на Мустафов. Раненият е бил с оранжева светлоотразителна жилетка в съответствие с изискванията на лова, но преди обяд в неделя в района се спуснала доста гъста мъгла.Оръжието е било предадено доброволно, образувано е досъдебно производство, от старозагорската болница уточняват, че след направената операция няма пряка опасност за живота на пострадалия.  ", "date": "2019.12.23", "title": "Авджия гръмна колега, сбъркал го с глиган"}
{"url": "https://www.monitor.bg:443/bg/a/view/fandykova-prez-2020-g-vsichki-uchilishta-shte-imat-fizkulturni-saloni-184152", "text": "До края на 2020г. няма да има училище без физкултурен салон в София. Това обеща кметът на града Йорданка Фандъкова при откриване на футболно игрище с изкуствена тревна настилка в „Ботунец“. Фандъкова обясни, че през следващата година общината ще продължи инвестициите в спортна инфраструктура, както с площадките на открито, така и в спортните зали. Кметът съобщи, че за догодина има заложени средства за приключване на строителството на басейна и ремонта на физкултурния салон на 30-то училище в район „Възраждане“, физкултурния салон в училище номер 100 „Найден Геров“ в район „Сердика“, както и изграждане на спортна зала във Френската гимназия. Фандъкова изтъкна, че за 2019 г. инвестицията в спортни площадки и игрища на открито е на стойност 1,8 млн. лв. Със средствата са изградени общо 16 спортни площадки, от които 12 игрища за футбол, които се намират в по-голямата си част в населените места около София. Фандъкова каза, че на спортната площадка в „Ботунец“ могат да играят децата в района и местния футболен отбор. Той ще има ангажимента да отваря площадката за децата и за членовете на клуба. „Спортът значи повече здраве и превенция срещу негативни явления, затова Столичната община и догодина ще насочи усилията си за развитие на спорта“, каза кметът.", "date": "2019.12.23", "title": "Фандъкова: През 2020 г. всички училища ще имат физкултурни салони"}
{"url": "https://www.monitor.bg:443/bg/a/view/spipaha-gradechanski-avtodjambazi-s-kradeno-pejo-partner-184151", "text": "Двама жители на котелското село Градец са били задържани с откраднат и обявен за издирване микробус „Пежо Партнер“, който бил задигнат от село в община Септември. Автомобилът бил засечен от полицаи на районното управление на община Тунджа по черен път до село Межда, при проверката двамата мъже на по 39 и 33 години пробвали да се представят с чужди документи, като единият паспорт бил на гръцки гражданин.При обиска на буса униформените открили множество крадени из цялата страна вещи както и технически средства за взломяване бравите на леки и  товарни автомобили. Образувано е досъдебно производство, двамата мургави апаши са задържани първоначално за денонощие, а в последствие с прокурорска заповед и за 72 часа. Според запознати арестуваните са работели за притежател на незаконна автоморга, на когото предавали задигнатите коли и части.Междувременно за постоянно в следствения арест е оставен 39-годишният криминално проявен Драгия Петров от село Калояново, Сливенско след като по сигнал полицаи извършили обиск в дома му и намерили там богато обзаведена лаборатория за производство на метаафетамини. Петров вече има зад гърба си една изтърпяна ефективна присъда за същото престъпление, излязъл е от килията преди по-малко от години и сегашната му дейност е в условията на опасен рецидив.  ", "date": "2019.12.23", "title": "Спипаха градечански автоджамбази с краден микробус "}
{"url": "https://www.monitor.bg:443/bg/a/view/viladjija-mysti-na-sysed-zadigna-mu-petel-i-i-japonski-kokoshchici-184154", "text": "62 – годишен собственик на вилен имот в местността \"Седми километър\" край Стара Загора е задържан от полицията след сигнал за задигнати в същия район породист петел и пет японски кокошки. Сигналът бил подаден на 10 декември от 76-годишен мъж, който открил, че в негово отсъствие от импровизирания му зоокът, където отглеждал пернатите в компания на десетина зайци, пони и сърничка, са изчезнали закупените преди седмица атрактивните кокошки и мъжкаря. Седмица по-късно униформените от старозагорското Второ РУ \"Полиция\" стигнали до извършителя, който върнал част от плячката. В хода на досъдебното производство станало ясно, че крадецът преди време влязъл в остър междусъседски спор за поставена според него неправилно ограда между двата имота. По време на поредния скандал били отправени заплахи за убийство от по- възрастния мъж, извадена била дори ловна пушка. Кражбата била своеобразно отмъщение, твърдял извършителят, който междувременно заклал гласовия петел, а японките скрил в мазето на вилата си. Според запознати споровете между мъжете датирали от поне три десетилетия, периодично двамата се жалели един от друг с различни аргументи. Преди да се пенсионира по-възрастният за известно време бил началник на по-младия и още тогава двамата трудно се понасяли. Враждата ескалирала когато по случайност станали съседи по вили.  ", "date": "2019.12.23", "title": "Виладжия мъсти на съсед, задигна му петел и японски кокошки"}
{"url": "https://www.monitor.bg:443/bg/a/view/bg-rok-zvezdi-izprashtat-godinata-s-6-dneven-muzikalen-maraton-184166", "text": "Стенли, Васко Кръпката, Акуа Нару, \"Остава\" и Стефан Вълдобрев ще направят концерти на живо в шест поредни дни на едно и също място – столичния Sofia Live Club. Музикалният маратон започва на 26 декември, когато на сцената ще се качи легендата на българския рок Стенли. Той ща има специални гости, сред които дъщеря му Никол, Благо Анастасов от Hayes & Y и групата Innerglow. Стенли ще представи най-новия си албум \"Чужди тела\", заедно с хитове от близкото минало. На следващия ден е традиционният концерт на Васко Кръпката и \"Подуене блус бенд\", а мотото е \"Да живее рокендрола\". 28 декември е денят за всички почитатели на смесицата от хип-хоп, соул, джаз, блус и африкански ритми, защото Акуа Нару идва за своя втори концерт у нас, но този път с нов албум и много нова музика. На 29 декември е традиционният предновогодишен концерт на \"Остава\", а на 31 декември е шоуто на Стефан Вълдобрев и \"Обичайните заподозрени\" - Стоян Янкулов-Стунджи, Мирослав Иванов и Веселин Веселинов-Еко.", "date": "2019.12.23", "title": "БГ рок звезди изпращат годината с 6-дневен музикален маратон"}
{"url": "https://www.monitor.bg:443/bg/a/view/liokler-ostava-vyv-ferari-za-oshte-5-g-184155", "text": "„Ферари“ продължи договора на Шарл Льоклер с пет години и така той ще остане в италианския отбор от Формула 1 до края на 2024-а. 22-годишният французин спечели две състезания и повече квалификации от всеки друг през изминалия сезон в най-престижната автомобилна надпревара. Льоклер бе четвърти в класирането при пилотите. \"Радвам се, че ще остана в „Скудерия Ферари“. През миналия сезон карах за най-престижния отбор във Формула 1 и това бе сбъдната мечта за мен. Нямам търпение да започнем да надграждаме постигнатото през 2019-а и да разбера какво крие бъдещето за нас. Новият сезон не може да започне по-скоро\", каза Льоклер в изявление. Директорът на отбора Матия Биното добави: \"Желанието ни да запазим Шарл ставаше все по-голямо с всяко състезание и се радвам, че той ще остане още пет години. Заедно с него имаме стабилно бъдеще\".", "date": "2019.12.23", "title": "Льоклер остава във „Ферари“ за още 5 г."}
{"url": "https://www.monitor.bg:443/bg/a/view/predi-trygvane-proverete-nadejdnostta-na-turoperatora-184156", "text": "Клиентите на организирани туристически пътувания непосредствено преди екскурзията да се уверят отново в внимателно легитимността на туроператора, който са избрали и с който са подписали договор, съветват от министерството на туризма. Необходимо е да се проверят всички условия на договора и наличен ли е пълният комплект документи за пътуването. При възможност и на място клиентите да запознаят с документите за дейността му според изискванията на Закона за туризма, които са публични. Припомняме, че организирано туристическо пътуване с обща цена може да се формира единствено от туроператор, а да се предлага - от туроператор и/или чрез туристически агент. В офиса на организатора на пътуването на видно място трябва да бъде поставено удостоверението за регистрация за извършване на дейността. Преди сключване на договора задължително трябва да се предостави информация на клиента в писмена форма, която съдържа всички подробности за пътуването. Министерството поддържа Национален туристически регистър, който включва и Регистър на туроператорите и туристическите агенти. В него освен името на фирмата и адресът ѝ се посочва още подробна информация - удостоверение за дейността, единен идентификационен код, заповед за регистрация от Министерството на туризма, заповеди за промяна, за дубликат, за прекратяване на дейността, за заличаване, възстановяване, данни за управляващите лица, данни за застраховката „Отговорност на туроператора“ – тя е задължителна за туроператорите и дава възможност да се компенсират клиентите при отклонения или нарушения по договора. Всичко това помага да се направят изводи за коректността на туроператора. За да улесним потребителите в Националния туристически регистър, данните за застраховката са оцветени в червено, ако тя е изтекла, и в зелено, когато е валидна. Необходимо е клиентите да прочетат внимателно договорите за пътуването, особено текстовете със ситен шрифт, и дори при най-малко съмнение да се допитват до експертите на Министерството на туризма и Комисията за защита на потребителите (КЗП). Министерството поддържа на сайта си горещ телефон за сигнали за нередности по Закона за туризма – На сайта е обявена и горещата линия на потребителите. Поместена е също подробна информация какво трябва да знаете, преди да предприемете организирано туристическо пътуване до желана от вас дестинация на адрес http://www.tourism.government.bg/bg/faq/kakvo-tryabva-da-znaete-predi-da-predpriemete-organizirano-turistichesko-putuvane-do-zhelana-ot. За пътуването всяко Това важи с още по-голяма сила за посредниците в сайтове, които нямат задължения да носят отговорност и така тя се прехвърля към други партньори по веригата – например хотели, авиокомпании и пр. Организирането е двустранен процес и потребителите трябва да бъдат нащрек, за да не подаряват на практика парите си на некоректни лица. Отношенията трябва да са подплатени с писмени документи и всякакви финансови бонове и бележки за извършени услуги по време на пътуването, за да бъдат предявени за компенсация по-късно при необходимост. Припомняме, че Министерството на туризма има отношение по компетентност към законовите изисквания, а при такива случаи органът, към който трябва да се обърнат потърпевшите, е Комисията за защита на потребителя (КЗП)и спорът може да се отнесе в съда. Министерството на туризма също информира КЗП при подобни сигнали и съдейства максимално да бъдат компенсирани основателните претенции на туристите в такива ситуации.", "date": "2019.12.23", "title": "Преди тръгване проверете надеждността на туроператора"}
{"url": "https://www.monitor.bg:443/bg/a/view/shofioryt-ot-katastrofata-sys-zaginaloto-bebe-se-razplaka-v-syda-184160", "text": "Шофьорът от катастрофата със загиналото бебе в Русе се разплака в съда. Съдията уважи искането на Окръжната прокуратура и наложи на 43-годишния Данаил Т. постоянна мярка за неотклонение „задържане под стража“. Тази сутрин мъжът е бил изписан от болницата, където постъпи след тежкия пътен инцидент на 19 декември, при който загина детенце на година и половина, а други двама души получиха тежки травми. В съдебната зала стана ясно, че във фаталната вечер Данаил бил на гости на познати в Русе, където употребил голямо количество алкохол. С него били 45-годишната му съпруга, 17-годишната й дъщеря от първия й брак, и внучето на жената. Въпреки че бил пиян и нямал книжка, Данаил се качил в автомобила, изгубил контрол над управлението и се забил в бетонен стълб на мост, който минавал над пътя. Детенцето, което не било поставено в специално столче, починало на място. Кръвната проба на водача показа 2,44 промила алкохол. Мъжът, който е от пловдивско село, е осъждан общо 10 пъти, като две от престъпленията са извършени в условия на опасен рецидив. Последната присъда е на съда в Пловдив и е за грабеж, противозаконно проникване в чуждо жилище и изнасилване. Данаил е излязъл от затвора през 2015 година. За катастрофата в Русе Данаил Т. може да получи наказание от 5 до 20 години лишаване от свобода.", "date": "2019.12.23", "title": "Шофьорът от катастрофата със загиналото бебе се разплака в съда"}
{"url": "https://www.monitor.bg:443/bg/a/view/ot-bylgarsko-chernomorie-sreshtu-tyrseneto-izvori-v-peshterite-na-vitosha-184175", "text": "От „Българско Черноморие“ ще обжалва пред компетентните органи разрушаването и източването на карстовите пещери в Природен парк „Витоша“, съобщават от организацията. Според тях планът за спасяването на Перник от безводието се прави рекламна цел от „самозвания хидролог“ Атанас Русев без екологична оценка, което е нарушение на Плана за управление на парк „Витоша“. Тодор Георгиев от неправителствената организация обясни за „Монитор“, че в момента прилепите в пещерите са в зимен сън и е вредно да бъдат безпокоени. Според него всяка намеса с вземане на вода от тези места може да увреди безвъзвратно крехката екосистема там. Той изрази силно съмнение, че водата от пещерите ще може да помогне за решаване на водната криза в Перник. От асоциацията припомнят, че на югозападните склонове в природен парк „Витоша“ попадат в няколко защитени зони и територии „Витоша“. По Натура 2000 зоните опазващи птиците и местообитанията и видовете, растенията и животните са „Витоша“ и „Река Палакария“. Защитена територия е природната забележителност пещерата „Духлата“. Той изрази учудване защо този път иначе т. нар. зелени активисти и приятели на Русев от „За да остане природа в България“ не говорят нищо срещу тези планове и предположи, че може да става дума, защото техен човек ще изпълнява поръчката за търсенето на вода. „Те обикновено се въртят там, където излизат пари за екологични проекти за сметка на хората и собствениците. Макар, че те имат разработени и реализирани проекти именно за защита на прилепите. Сега мълчат“, каза Георгиев. Той изрази опасения, че в пещерите се планира да влизат пожарникари, които нямат понятие как се опазват пещерите. Тази „иновативна“ идея струвала според създателя й 340 000 лева.", "date": "2019.12.23", "title": "От „Българско Черноморие“ срещу търсенето извори в пещерите на Витоша"}
{"url": "https://www.monitor.bg:443/bg/a/view/s-butilirana-voda-shte-se-prigotvjat-v-pernik-hranite-za-deca-184158", "text": "С чиста бутилирана вода да се приготвят в Перник храните за деца, са препоръчали експерти на заседание при областния управител Емил Костадинов, съобщи пресцентърът на областната администрация. Засега всички учебни заведения в общината разполагат с необходимите количества вода, осигурени от Държавния резерв. От Областната дирекция по безопасност на храните са изискали проби от храни и отривки от контактни повърхности на всички места, където се приготвя детска храна - кухни, столови и др., да се представят веднъж месечно в институцията. Контролните органи ще следят за използваното количество бутилирана вода, влагано в приготовлението на храни във всички училища и детски градини, за да може при необходимост да бъдат осигурени допълнителни доставки, е казал областният управител Емил Костадинов. За момента притеснения относно качеството на питейната вода няма, са съобщили от Регионалната здравна инспекция. За периода 16 декември - 20 декември са взети 34 проби от водопроводната мрежа на Перник и населени места, захранвани от яз. „Студена“. Всички те отговарят по контролираните физико-химични и микробиологични показатели.", "date": "2019.12.23", "title": "С бутилирана вода ще се приготвят в Перник храните за деца"}
{"url": "https://www.monitor.bg:443/bg/a/view/folklorni-grupi-presyzdadoha-obichaja-koleduvane-v-ruse-184139", "text": "Четири фолклорни групи пресъздадоха обичая „Коледуване“ в Русе. На централния площад „Свобода“ се събраха самодейци от читалищата в квартал „Средна кула“ и селата Тетово, Николово и Сандрово. Жените подредиха характерните за Бъдни вечер постни ястия, сложиха и обредната пита с пара, а най-възрастният мъж прикади трапезата. Накрая фолклорните групи пяха коледарски песни и благословиха русенци за здраве, благополучие и успехи. Пресъздаването на обичая „Коледуване“ е част от коледно-новогодишния фестивал, организиран от Община Русе.", "date": "2019.12.23", "title": "Фолклорни групи пресъздадоха обичая „Коледуване“ в Русе"}
{"url": "https://www.monitor.bg:443/bg/a/view/milano-po-koledno-ot-vsjakoga-184140", "text": "Сякаш за да отпразнува примата си на най-добър италиански град за жиот през 2019 г., Милано се премени за Коледа в незапомнена празнична украса. Над 180 улици с обща дължина от 35 км грейнаха в невиждана феерия от искрящи в безброй светлини арки и гирлянди. Дългите „ръце“ на шарени прожектори и светлинни инсталации пък „оживиха“ фасадите на средновековния замък „Сфорцеско“, на оперния театър „Ла Скала“, на кметството и на още много бъкани с история сгради. А звуци на алпийски рогове и апенински гади огласиха пъстрите и шумни коледни базари, заформени от дървени къщички по площадите и из градските паркове. Гвоздеят на празничната украса на Милано обаче е вдигнатата за пръв път пред Катедралата в центъра не естествена, а „високо технологична елха“. Става дума за лека метална конструкция с формата на конус, в която са вплетени хиляди малки „led“-лампички в състояние да променят цвета си при подадена команда. Когато няма и месец бе в ход инсталацията й, също като посадените преди две години пак пред катедралата бананови палми, елхата бе жестоко одумана, а после пък възхвалена. Защото веднъъж вдигната, тя грейна в непрекъснато променящи се светлинни премени, като черногледците останаха без думи и също й се зарадваха. Още повече, че „технологичната елха“ - така медиите кръстиха металното дърво, е оградена с трийсетина истински живи елички с различна дължина, които ще бъдат засадени след празниците в един от парковете на града. Любопитен е фактът, че основата на високата 37 м елха е с диаметър 14 м и може да побира до сто души, които да се кефят „отвътре“ на шеметния й светлинен спектакъл. С друга, но изключително елегантна красота, е елхата в галерията „Виктор Емануил II“, която свързва площада пред катедралата и „Ла Скала“. Дървото е естествено, високо е 12 метра и направо блести с неговите 2 000 коледни звезди от кристал „Сваровски“. Както винаги радост за окото и душата е празничната промяна на „Монте Наполеоне“ и на другите световно известни улици от т.нар. четириъгълника на модата.", "date": "2019.12.23", "title": "Милано - по-коледно от всякога "}
{"url": "https://www.monitor.bg:443/bg/a/view/jeni-se-mlatjat-na-ploshtad-v-gabrovo-184141", "text": "Жени заформиха зрелищен екшън в центъра на Габрово. В неделя към 11.30 ч. на обяд в полицията бил получен сигнал за сбиване в района на площад „Първи май” в града. Изпратеният на мястото дежурен автопатрул установил, че виновници за екшъна са две жени, на 34 и 42 г., които не само се скарали, но си и разменили по няколко крошета. С един от ударите по-младата от двете скандалджийки избила един от зъбите на своята опонентка. Срещу нея е повдигнато обвинение за причинена средна телесна повреда.", "date": "2019.12.23", "title": "Жени се млатят на площад в Габрово"}
{"url": "https://www.monitor.bg:443/bg/a/view/borisov-izprashtame-uspeshna-godina-s-goljam-ryst-na-ikonomikata-184144", "text": "„Изпращаме успешна година, с голям ръст на икономиката, стабилни финанси, с трайно повишение на доходите. От папата до Белия дом най-важните хора в света дадоха оценка за България, имаме етнически мир, а регионите са в растеж“. Това заяви министър-председателят Бойко Борисов при инспекцията на ремонтираните над 36 км от третокласния път III-866 Кричим – Михалково – Смолян. Инвестицията в трасето е по ОП „Региони в растеж“ и е за над 52 млн. лв., съобщиха от правителствената пресслужба. Третокласният път е основна пътна връзка за жителите на Михалково, Кричим и Девин с град Смолян и к. к. „Пампорово“. Участъкът осигурява и бърз достъп до път І-8 Пазарджик – Пловдив. По време на огледа на трасето заедно с премиера Борисов бе заместник-министърът на регионалното развитие и благоустройството Николай Нанков. „Това е изключително важен пробив за Смолян, за бизнеса, за целия регион, за туризма. Беше дупка до дупка, нито беше укрепен. Всичко вече е с нови мантинели – 30 километра, с бетонни стени направено. Ето и мрежи – за да може да предпазват напролет, като дойдат срутищата“, отбеляза премиерът Борисов. Той изтъкна, че стотици хиляди тонове скална маса е била изнесена и след това е била изградена мащабната подпорна стена. Премиерът Бойко Борисов посочи, че строително-ремонти дейности по участъка приключват за по-малко от 8 месеца. По думите му преди това е имало изключително тесни трасета, по които не е могло да се завива. А в момента и пешеходците се движат спокойно, заради разширения и направени тротоари. Министър-председателят Бойко Борисов добави, че догодина по това време ще има още един пробив за Гърция – към ГКПП Рудозем-Ксанти, което ще е от изключителна полза за бизнеса и туризма в региона. Премиерът Борисов каза още, че правителството е насочило вниманието си към Родопите, Северна България и Северозапада, за да се гарантира развитието им. „Трябва да браним работниците като зениците на очите си, защото те дават Брутния вътрешен продукт“, подчерта премиерът Борисов по време на инспекцията на един от най-живописните пътища у нас. Борисов си припомни как като е идвал преди пътят е удрял в планината и е бил докарана до коларски път, като отчете,че са били похарчени 240 млн. лв.  „Понеже Радев много обича да говори за корупция. Да дойде да види неговото правителство – 17 км за 240 милиона, за същия път – 38 км – 46 милиона. Ето я корупцията. Да отива да я гледа, тя е видима. Кои са управлявали тогава, кои са го строили, кой беше кръстил тунелът на името на дъщеря си? Корупцията е написана и тя е в неговата партия”, изтъкна Борисов. Участъкът, на който Борисов направи оглед, е разделен на два лота – 22 и 23. Лот 22 започва от кръстовището за стената на яз. „Цанков камък“ при Михалково и преминава покрай язовир „Въча“ . Този участък е с дължина 21,1 км. Той вече е с нова пътна настилка, подобрено отводняване, нова маркировка, пътни знаци и ограничителни системи. Ремонтиран е и мостът над река Чурековска в село Михалково. По проекта са изградени 10 подпорни стени с различна височина от 2 до 6 метра. По трасето са монтирани високоякостни мрежи за предотвратяване свличането на камъни и земни маси. В лот 23 е участъкът от изхода на Кричим до яз. „Въча“ . И в този участък са изградени подпорни и укрепителни стени с различна височина, укрепени са откосите с високоякостни мрежи. В този участък са ремонтирани 4 големи мостови съоръжения и тунела „Кричим”, с дължина 130 м. Тунел „Кричим“ е изграден през 1963 г., като от тогава досега не беше ремонтиран. Съоръжението е с нова хидроизолационна и дренажна система, нова пътна настилка, тротоари, енергоефективна осветителна система и др.", "date": "2019.12.23", "title": "Борисов: Изпращаме успешна година, с голям ръст на икономиката (Обновена)"}
{"url": "https://www.monitor.bg:443/bg/a/view/barsa-real-i-uve-davat-naj-golemite-zaplati-v-sporta-184143", "text": "Колосите в европейския футбол „Барселона“, „Реал“ (Мадрид) и „Ювентус“ плащат най-големите заплати в спорта, сочи глобалното проучване на уебсайта sportingintelligence.com. Каталунците са начело на списъка със средно по 12,8 милиона долара на играч, но сумата е значително по-малка от миналогодишната от 13,7 милиона, която отново водеше класацията. „Барса“ отново е начело най-вече заради заплатата на Лионел Меси, която възлиза на над 65 милиона долара. „Реал“ (Мадрид) пък запази второто си място с 11,6 милиона, а „Ювентус“ скочи от девето до трето място с 10,54 милиона. Останалите футболни отбори в топ 20 са „Пари Сен Жермен“ с 12-о място и „Манчестър Сити“ с 13-о. Проучването на sportingintelligence.com включва годишните заплати на футболистите без бонуси за подпис, представяне и други. Отбори от НБА допълват останалите седем позиции в топ 10 и заемат 15 места от челните 20. През 2017-а година „Оклахома Сити“, „Кливланд“ и „Голдън Стейт“ плащаха най-големите заплати в баскетбола, а през миналата три отбора преминаха границата от 10 милиона долара за заплати годишно. Сега „Портланд“ заема четвърто място в общото класиране с 10,4 милиона долара годишно, „Голдън Стейт“ е пети с 10,28 милиона, а „Оклахома Сити“ е шести с 9,83 милиона. Най-много места в класацията изкачи отборът от Националната футболна лига (НФЛ) „Бъфало Билс“. Франчайзът в американския футбол скочи от 152-о до 92-о място, а „Атланта Фалкънс“ се придвижи от 123-а до 64-а позиция. Изследването включва 350 отбора от 18 първенства, 12 страни, 8 спорта, 10,070 атлети и 22,6 милиарда в заплати. 1. Барселона (футбол) - 12,284,555 милиона долара 2. Реал Мадрид (футбол) - 11,154,692  3. Ювентус (футбол) - 10,106,647  4. Портланд Трайъл Блейзърс (баскетбол) - 10,039,828 5. Голдън Стейт Уориърс (баскетбол) - 9,921,892 6. Орландо Меджик (баскетбол) - 9,475,757 7. Оклахома Сити Тъндър (баскетбол) - 9,432,072 8. Денвър Нъгетс (баскетбол) - 9,311,943 9. Маями Хийт (баскетбол) - 9,298,579  10. Кливланд Кавалиърс (баскетбол) - 9,207,157 11. Хюстън Рокетс (баскетбол) - 9,160,612  12. Пари Сен Жермен (футбол) - 8,934,220  13. Манчестър Сити (футбол) - 8,734,375 14. ЛА Клипърс (баскетбол) - 8,668,805 15. Филаделфия 76ърс (баскетбол) - 8,621,800 16. Вашингтон Уизърдс (баскетбол) - 8,500,330  17. Детройт Пистънс (баскетбол) - 8,474,594 18. Шарлът Хорнетс (баскетбол) - 8,282,386 19. Минесота Тимбъруулвс (баскетбол) - 8,271,517 20. Милуоки Бъкс (баскетбол) - 8,168,508 21. Торонто Раптърс (баскетбол) - 8,150,291 22. Байерн Мюнхен (футбол) - 8,119,896  23. Бруклин Нетс (баскетбол) - 8,036,324 24. Далас Маверикс (баскетбол) - 7,916,790 25. Сан Антонио Спърс (баскетбол) - 7,882,150 26. Сакраменто Кингс (баскетбол) - 7,876,629 27. ЛА Лейкърс (баскетбол) - 7,857,738 28. Финикс Сънс (баскетбол) - 7,827,956  29. Бостън Селтикс (баскетбол) - 7,806,673 30. Юта Джаз (баскетбол) - 7,739,041  31. Ню Орлиънс Пеликанс (баскетбол) - 7,725,070  32. НЙ Янкийс (бейзбол) - 7,692,199 33. Манчестър Юнайтед (футбол) - 7,657,000 34. Атланта Хоукс (баскетбол) - 7,475,199  35. Индиана Пейсърс (баскетбол) - 7,464,208  36. Чикаго Булс (баскетбол) - 7,448,034  37. Мемфис Гризлийс (баскетбол) - 7,091,444 38. НЙ Никс (баскетбол) - 7,077,811 39. Атлетико Мадрид (футбол) - 7,039,205  40. Бостън Селтикс (баскетбол) - 6,955,569 41. Ливърпул (футбол) - 6,922,000  42. Чикаго Къбс (бейзбол) - 6,394,536 43. Хюстън Астрос (бейзбол) - 6,356,051  44. Арсенал (футбол) - 5,987,800  45. Челси (футбол) - 5,967,500 46. Филаделфия Филийс (бейзбол) - 5,853,160  47. Бомбай Индиънс (крикет) - 5,469,739 48. Роял Чалънджърс (крикет) - 5,434,399  49. Кингс ХI (крикет) - 5,338,891 50. Шенай (крикет) - 5,225,443", "date": "2019.12.23", "title": "„Барса“, „Реал“ и „Юве“ дават най-големите заплати в спорта"}
{"url": "https://www.monitor.bg:443/bg/a/view/petima-osydeni-na-smyrt-zaradi-smyrtta-na-hashogi-v-sauditska-arabija-184146", "text": "Съд в Саудитска Арабия издаде смъртни присъди на петима души за убийството на журналиста от в. \"Вашингтон пост\" Джамал Хашоги, умъртвен миналата година в саудитското консулство в Истанбул от екип саудитски агенти, съобщиха осведомителните агенции. Саудитската държавна телевизия Ал Ехбария съобщи, че още трима души са осъдени на различни срокове затвор (общо 24 години) за \"прикриване на престъплението\", обяви прокуратурата. Всички присъди могат да бъдат обжалвани. Саудитският престолонаследник си навлече международни критики заради убийството, защото няколко замесени в него агенти са били на негово пряко подчинение. Делата срещу подсъдимите се гледаха в почти пълна тайна. Саудитският главен прокурор каза, че Сауд ал Кахтани - бивш високопоставен кралски съветник, също е бил разследван, но не са му повдигнати обвинения и е бил освободен, предаде Ройтерс. Бившият втори човек в саудитското разузнаване - генерал Ахмед ал Асири, е бил оправдан, съобщи Франс прес. Хашоги беше убит, след като влезе в сградата на консулството на 2 октомври 2018 г. Той отишъл да вземе документи, необходими, за да може да се ожени за Хатидже Джендиз, която го чакала отвън.", "date": "2019.12.23", "title": "Петима осъдени на смърт заради смъртта на Хашоги в Саудитска Арабия "}
{"url": "https://www.monitor.bg:443/bg/a/view/pyrzalka-s-formata-na-falos-vyzmuti-jitelite-na-sibir-184128", "text": "Жителите на сибирския град Новосибирск изразиха недоумение от формата на зимната пързалка, установена в центъра на града. Леденото съоръжение, заедно с Новогодишната елха, образуват странна форма, наподобяваща фалос. Това се вижда от снимки на светещата конструкция, направени от птичи поглед. По-голямата част от местните жители смятат, че пързалката изглежда меко казано неприлично и едва една малка част от тях съзират в нейната форма „гърло на бутилка“. Необичайното ледено съоръжение провокира интернет ползвателите и стана повод за нов народен фолклор. Находчиви блогъри в някои псувни замениха нецензурните изрази с думата „пързалка“. Други пък съзряха дългата ръка на Фройд при изработването на конструкцията. Не е ясно дали авторите на съоръжението съзнателно са се стремели към тази форма или тя се е получила случайно.    ", "date": "2019.12.23", "title": "Пързалка с формата на фалос възмути жителите на Сибир "}
{"url": "https://www.monitor.bg:443/bg/a/view/mitropolit-kiprian-sluji-predkoledno-v-odrinski-hram-184149", "text": "Света рождественска божествена литургия отслужи в одринския храм „Свети великомъченик Георги\" старозагорският митрополит Киприан, който се срещна с децата, посещаващи местното неделно православно училище. Владиката подари на дошлите за службата миряни библии, а на хлапетата, напътствани от отец Александър Чакърък и сина му, Георги-книги, свързани с православието. Младият Георги Чакърък учи в пловдивската семинария със стипендия на старозагорската митрополия, очаква се след завършването си да се завърне обратно в Одрин и да продължи семейното дело за съхраняването на българщината и обгрижването на храмовете „Свети Георги“ и Свети свети Константин и Елена“.Неделното училище е  създадено преди 11 години към читалище „Просвета 1870“, клон на едноименното читалище в Свиленград.На службата присъстваха българският консул Васил Вълчев и свиленградският кмет арх. Анастас Карчев. В словото си към одринските богомолци митрополит Киприан подчерта ролята на българската държава и на наследниците на българите, населявали тракийския регион на Турция за запазването и на двете черкви със съдействието на турските власти. Поздрав отправи и адрианополският митрополит Амфилохий. Навръх Рождество Христово Киприан ще води службата в старозагорския митрополитски храм „Свети Николай, чудотворец“, а през следващите дни в шипченския храм-паметник и Бачковския манастир.", "date": "2019.12.23", "title": "Митрополит Киприан служи предколедно в одрински храм"}
{"url": "https://www.monitor.bg:443/bg/a/view/e-vinetkite-za-invalidi-gotovi-do-8-dni-ot-molbata-184153", "text": "Електронните винетки за хората с увреждания се издават до 8 дни от подаване на молбата, припомнят от Агенцията за социално подпомагане (АСП). От ведомството информират още, че социалните служби обработват документите в 7-дневен срок, като всекидневно се изпращат обработените заявки на Агенция „Пътна инфраструктура (АПИ). Пътното ведомство пък издава е-винетката Хората, които имат право на безплатна винетка, трябва да подадат заявление в дирекция „Социално подпомагане“ по настоящ адрес - лично, с писмо или по електронен път с електронен подпис. В първите четири месеца на 2020 г. изтича валидността на над 200 000 електронни винетки, отпуснати чрез Агенцията за социално подпомагане на хора с намалена работоспособност. Право на безплатна едногодишна е-винетка имат хора с над 50 на сто намалена работоспособност, както и семейства, които отглеждат деца с трайни увреждания. Повече от половината безплатни винетки изтичат през януари 2020 г. Общо 242 080 са е-винетките, предоставени през 2019 г. на хора с увреждания. Те са за над 23 млн. лв. и са за сметка на бюджета на АПИ. Проверка за срока на валидност на е-винетките, отпуснати чрез Агенцията за социално подпомагане, може да бъде направена на сайта на АПИ api.bg и на сайта bgtoll.bg. Директният линк за проверка е https://check.bgtoll.bg. Препоръчително е заявленията за подновяването на безплатните винетки да бъдат подавани, когато наближи крайната дата на валидността им. При прехвърляне на собствеността на пътното превозно средство, смяна на регистрационните табели или бракуване на автомобила, например, В този случай правоимащият трябва в срок до три работни дни да уведоми АПИ, за да може да получи нова безплатна винетка до изтичането на валидността на първата.", "date": "2019.12.23", "title": "Е-винетките за инвалиди готови до 8 дни от молбата"}
{"url": "https://www.monitor.bg:443/bg/a/view/ssang-yong-korando-se-pricelva-v-utvyrdenite-si-konkurenti-184112", "text": "Корейската марка SsangYong стана популярна в Европа и у нас преди всичко с високопроходимите си автомобили. Един от основните модели в гамата на марката е Korando. Първият всъдеход SsangYong Korando се появява през 1983 г. като е направен по лиценз на американския джип CJ-7. В продължение на 36 години моделът еволюира от завоевател на офроуда към компактен градски SUV с висока проходимост. За това време имаше само три поколения Korando, а на автосалона в Женева през март дебютира неговото четвърто издание. Новият SsangYong Korando е изграден върху изцяло нова платформа и е по-голям от предшественика си. Неговите габарити са дължина 4450 мм, широчина 1870 мм, височина 1620 мм и с междуосие 2675 мм. Новият компактен SUV е най-добрият автомобил на компанията SsangYong, правен досега и смело се прицелва в най-популярния в момента сегмент, където доминират Toyota RAV4, Nissan X-Trail, Ford Kuga, Hyundai Tucson, Volkswagen Tiguan, KIA Sportage, Mazda CX-5, Peugeot 3008, Renault Kadjar и други. Теглото на Korando е намалено до 1405 кг в базовата версия. Родната премиера на новото Korando се състоя през октомври на автосалона в София, а първите бройки от модела вече са налични при официалния дистрибутор за България „Ратола Корпорация”. На външен вид новият SsangYong Korando е сериозно променен и сега много напомня на по-малкия брат Tivoli. Той е с подчертано двуобемен профил с малък ъгъл на наклон на предното стъкло и масивни B и C-колони на покрива. Удължените фарове са свързани с хромирана лайстна и са светодиодни във всички нива на оборудване, с изключение на базовата. Широката радиаторна решетка е съчетана с тесен въздухозаборник в бронята. Всъдеходът има висока линия на прозорците, а предният капак и страничните стени са релефни. Задните калници са сериозно разширени, а големите светлини подчертават масивната стойка на модела. Над капака на багажника има спойлер, а светлините са свързани с красива извита хромирана лайстна. Базовата версия Advance на новия SsangYong Korando вече е оборудвана със 17-цолови джанти от леки сплави, а в най-високата Premium колелата са 19-инчови също с лети джанти и нископрофилни гуми с размер 235/50 R19. В салона на новия SsangYong Korando значително са подобрени материалите и сглобката. Има и повече хромирани и черни лакирани детайли. Таблото е масивно, а вентилационните дефлектори се простират по цялата му ширина. Воланът с четири спици е облицован с перфорирана кожа. Европейската версия на модела предлага 10,25-инчов цифров дисплей за измервателните уреди на таблото с възможност за промяна на конфигурацията. Централната конзола е леко обърната към водача, като в средата е поставен 9-инчовият дисплей със сензорен екран на мултимедийна система и навигацията. Бутоните на аудиосистемата и автоматичния климатик са подредени рационално и са удобни за употреба. Под тях са разположени бутоните за стартиране на двигателя и отоплението на седалките. Новият SsangYong Korando има голяма жабка, която може да побере папка с документи формат А4 или малък лаптоп и iPad. В салона има и 8 поставки за чаши. Кормилната колона променя както ъгъла на наклон, така и дълбочината, а седалката на водача се регулира в 8 направления, включително лумбална опора за допълнителен комфорт. Предните седалки са снабдени с подгряване и вентилация, а задните с подгряване. Предните седалки са меки и удобни, без да имат изразени странични опори, което позволява на тях да седнат хора с едро телосложение. Пасажерите могат да се наслаждават на амбиентно осветление с възможност за смяна на 34 цвята, а обгръщащата форма на корите на вратите предпазва дрехите чисти при качване и слизане от автомобила. На централния тунел има две поставки за чаши, ниша за малки предмети и широк подлакътник с отделение вътре. На втория ред седалки има повече място за краката и главите, а салонът е по-широк. По стандартите на компактните кросоувъри, новият SsangYong Korando е много просторен. Хората с ръст до 185 см ще се чувстват удобно отзад. Обемът на багажника е сериозно увеличен до 551 литра в нормално състояние и 1248 литра със сгънати задни седалки. Електрическата врата на багажника позволява неговото автоматично отваряне, когато ръцете ви са заети. От самото начало на продажбите, новият SsangYong Korando се предлага у нас с два модерни двигателя с директно впръскване на горивото и ниво на емисии Euro 6d. Новият 1,5-литров турбобензинов двигател GDI отдава максимална мощност от 163 к.с. при 5000-5500 об/мин, а максималният въртящ момент от 280 Нм е наличен в широкия интервал от 1500 до 4000 об/мин. Двигателят се комбинира стандартно с 6-степенна ръчна скоростна кутия, а като опция се предлага и 6-степенна автоматична трансмисия на японската фирма Aisin. И двете версии се предлагат както с предно предаване с две задвижващи колела, така и с двойно предаване и четири задвижващи колела 4х4. При 6-степенна ръчна скоростна кутия лостът има дълъг ход, но превключването е ясно и отчетливо, а педалът на съединителя е мек и зацепва на относително ниско ниво. Много по-комфортно е шофирането в града с 6-степенната автоматична скоростна кутия, която превключва гладко, въпреки че смяната на предавките не е най-бързата. Освен че е доста динамичен, бензиновият агрегат е и много икономичен, като средният разходът на гориво е 6,8 л/100 км. За хората, които пътуват повече и правят голям годишен пробег, новият SsangYong Korando се предлага и с 1,6-литров турбодизелов двигател е-XDi, който отдава максимална мощност от 136 к.с. при 4000 об/мин и въртящ момент от 324 Нм в интервала от при 1500 до 2500 об/мин при версията с автоматични скорости. Оборудван с 1,6-литровия турбодизелов двигател и 6-степенната автоматична скоростна кутия, новото Korando може да тегли ремарке с тегло от 2 тона, а с друг двигател и трансмисия максималният прикачен товар е 1,5 тона. Задвижването на всички колела се активира автоматично при необходимост, въпреки че при скорост до 40 км/ч може да бъде задействано механично, като изберете режим Lock от въртящия се селектор. Моделът със задвижване 4х4 демонстрира добро сцепление, въпреки че версията с предно предаване също няма проблеми с това особено на асфалтираните пътища. На пътя новият SsangYong Korando вози забележително комфортно, освен при версиите с 19-цолови джанти и гуми с нисък профил. Основна заслуга за това има окачването, което е направено по-еластично и поема отлично неравностите на настилката. В съчетание с по-ниския център на тежестта, страничните наклонявания в завоите са сведени до минимум. Воланът прави малко под три оборота от край до край, като дава възможност за много прецизно управление. Диаметърът на завой е само 10,7 метра, така че с Korando се маневрира лесно. Шумоизолацията на купето е много по-добра от предшественика и дори при високи скорости в купето няма шум. От SsangYong обещават през 2020 година да пуснат Korando с хибридно задвижване, както и изцяло електрически модел с автономен пробег от 400 км. Новият SsangYong Korando е оборудван стандартно с богат набор от системи и функции, които повечето конкуренти предлагат като опции. Сега базовото оборудване включва системата за достъп без ключ, електрически прозорци и огледала за обратно виждане, климатик, аудиосистема с 6 високоговорителя, сензори за дъжд и светлина, Bluetooth и круиз контрол. Задължително на борда има 7 въздушни възглавници, стабилизираща система, технология за автоматично спиране, система за спазване на лентата, разпознаване на пътните знаци и определяне на умората на водача. В най-високата версия Premium са добавени кожен интериор, двузонов климатроник, камера за обратно виждане, навигация, електрическа врата на багажника, отопляеми седалки. Сред опциите са електрически предни седалки с вентилация. Традиционно за SsangYong, новото Korando дойде у нас с конкурентна цена, започваща от 46 700 лева, а във второто ниво Comfort цената е 55 700 лева.", "date": "2019.12.23", "title": "Korando се прицелва в утвърдените си конкуренти"}
{"url": "https://www.monitor.bg:443/bg/a/view/mejduzvezdni-vojni-pokori-boksofisa-ostana-pod-ochakvanijata-184171", "text": "\"Междузвездни войни: Възходът на Скайуокър\" - деветият и последен епизод от култовата космическа сага, оглави боксофис класацията на Северна Америка с приходи от 175,5 милиона долара от дебютния си уикенд на екран. Сумата е под очакванията на анализаторите, които прогнозираха постъпления в размер на около 200 милиона долара в северноамериканския боксофис. От \"Дисни\" бяха по-резервирани. Прогнозната сума на компанията за тридневния период беше около 160 милиона долара, отбелязва CNN.  Анализаторите допускат, че върху резултата известно влияние са оказали неблагоприятните отзиви на критиката. Деветият епизод получи вторият най-нисък резултат в сайта Rotten Tomatoes - едва 58 процента позитивни рецензии. За сравнение - най-зле възприетият от критиката първи епизод от поредицата, \"Невидима заплаха\", е с 53 процента позитивни отзиви.  Предишните два филма от последната трилогия, \"Междузвездни войни: Силата се пробужда\" и \"Междузвездни войни: Последните джедаи\", реализираха съответно 248 милиона долара и 220 милиона долара през дебютните си уикенди по кината в САЩ и Канада. Позитивните отзиви на критиката за тях бяха съответно 93 процента и 91 процента.  Глобалните постъпления за \"Междузвездни войни: Възходът на Скайуокър\" възлизат на 374 милиона долара, съобщава Ройтерс.  Въпреки всичко филмът бележи края на една изключително успешна година за \"Дисни\". Компанията постави рекорд по приходи още през юли. Шест нейни филма преминаха границата от един милиард долара в международния боксофис, като \"Възходът на Скайуокър\" има потенциал да стане седмият с подобно постижение.  Второ място в боксофис класацията на Северна Америка заема приключенският филм \"Джуманджи: Следващо ниво\" с 26,1 милиона долара, следван от анимацията \"Замръзналото кралство 2\" с 12,3 милиона долара.  Челната петица в се допълва от музикалния филм \"Котките\", чиито скромни постъпления в размер на 6,5 милиона долара анализаторите определят като провал, и \"Вади ножовете\" с 6,1 милиона долара от продажбата на билети в киносалоните на САЩ и Канада през уикенда.", "date": "2019.12.23", "title": "\"Междузвездни войни\" покори боксофиса, остана под очакванията"}
{"url": "https://www.monitor.bg:443/bg/a/view/zadyrjaha-350-kg-kontrabandni-perilni-preparati-184132", "text": "Недекларирани перилни препарати иззеха икономическите полицаи, съобщават от областната дирекция на МВР.  На 20 декември в 15:15 часа те са върнали от трета бариера на ГКПП „Капитан Андреево“ автобус \"Ман\" за повторна митническа проверка. Открити са 350 кг недекларирани перилни препарати в различни разфасовки. 33-годишният водач от кърджалийското село Бойно ги е предал с протокол на разследващите. В хода на проверката от личния багаж на 57-годишна пътничка от Хасково са намерени 260 безакцизни цигари.", "date": "2019.12.23", "title": "Задържаха 350 кг контрабандни перилни препарати"}
{"url": "https://www.monitor.bg:443/bg/a/view/desislava-radeva-s-emocionalen-post-v-navecherieto-na-praznicite-184130", "text": "Съпругата на президента Румен Радев – Десислава Радева, публикува затрогващ пост в социалната мрежа Фейсбук минути преди полунощ. Както винаги публикацията на президентската съпруга е придружена с песен. Този път видеото, което тя е добавила е на Godsmack, а песента е „Under your scars“. „Случвало ли ви се е да искате да помогнете и да не знаете как точно? Ужасно е! Правиш го за човека, ала дълбоко в теб зрее страх да не го обидиш, засегнеш достойнството му, да не го сметне за подаяние... Да намериш формулата, в която той не се вижда като пореден елемент, а като решаващ фактор... Трудно е да намериш верния път за помощ...“, споделя Радева в социалната мрежа.", "date": "2019.12.23", "title": "Десислава Радева с емоционален пост в навечерието на празниците"}
{"url": "https://www.monitor.bg:443/bg/a/view/toto-pechelbi-tiraj-102-184131", "text": " Числа - 11, 14, 16, 23, 34, 35. Печалби: 6 - няма, 5 - 7 по 5 197,10 лв., 4 - 525 по 69,30 лв., 3 - 11281 по 4,50 лв. ДЖАКПОТ: 4 402 366,46 лв.  Числа - 5, 12, 15, 17, 31, 37. Печалби: 6 - няма, 5 - 7 по 1 832,90 лв., 4 - 354 по 36,20 лв., 3 - 5842 по 3,10 лв. ДЖАКПОТ: 787 757,20 лв.  I теглене - 1, 13, 27, 31, 33. Печалби: 5 - няма, 4 - 255 по 168,60 лв., 3 - 7993 по 7,10 лв. ДЖАКПОТ: няма II теглене - 18, 21, 30, 34, 35. Печалби: 5 - няма, 4 - 180 по 238,80 лв., 3 - 6928 по 8,20 лв. ДЖАКПОТ: няма  Позиция - 1, 2, 8; цифра - 3, 8, 5. Печалби: 3 - 6 по 6 238,40 лв., 2 - 1629 по 23,00 лв. ДЖАКПОТ: спечелен  4, 23, 25, 26, 29; Зодия - 2. Печалби: 5+1 - няма, 5 - няма, 4+1 - 1 по 5000,00 лв., 4 - 8 по 500,00 лв., 3+1 - 34 по 100,00 лв., 3 - 270 по 10,00 лв., 2+1 - 338 по 5.00 лв., 1+1 - 1516 по 1.50 лв., 2 - 3772 по 0,80 лв., 1 - 1930 по 1,00 лв. ДЖАКПОТ: 3 000 000,00 лв.  Година: 30, месец 7, дата 6, ден 3. Печалби: I група - няма, II група - няма, III група - няма, IV група - няма, V група - 1 по 273,50 лв., VI група - 11 по 19,90 лв., VII група - 3 по 91,20 лв., VIII група - 19 по 11,50 лв., IX група - 48 по 6,80 лв., X група - 100 по 3,80 лв., XI група - 70 по 6,30 лв., XII група - 253 по 2,20 лв., XIII група - 530 по 2,20 лв., XIV група - 1397 по 1,30 лв., XV група - 3149 по 0,97 лв. ДЖАКПОТ: 37 996,84 лв. Печалби: Форд Фиеста, Игра: 6/49 Фиш: 024100053, Район: София", "date": "2019.12.23", "title": "Тото печелби, тираж №102"}
{"url": "https://www.monitor.bg:443/bg/a/view/georgi-glushkov-za-bg-basketbola-izprashtame-edna-specialna-godina-184133", "text": "\"Изпращаме една специална година. Специална по две причини. Първата е, че през 2019 г. се навършиха 100 години организиран баскетбол в България. Вече 100 години в България има състезания по баскетбол, всякакъв вид. Втората причина е по-специална, защото смятам, че през 2019 г. показахме лек напредък, който ни прави ентусиасти за 2020 г. Това са двете важни неща, които мога да кажа в този момент\", заяви президентът на българската федерация по баскетбол Георги Глушков в интервю за официалния сайт на централата. \"През 2019 г. преживяхме събития, които ни вдъхновиха. 20-годишните момичета, които успяха да се наложат убедително, да спечелят участие в А дивизия, което не бяхме постигали доста време. Ние сме убедени, че това е пътят, трябва да дадем възможност. Аз лично смятам, че нашите момичета имаха възможност да играят на добро ниво и затова получиха развитие. Момичетата получиха награда, която не е от мен, аз съм субективен. Те получиха оценка от хора от българския спорт\", каза още Глушков, а по повод ситуацията в женското ни първенство, той коментира: \"Женското ни първенство е такова. Покрай двата отбора – Монтана 2003 и Берое Стара Загора, растат и по-млади състезателки. Като цяло и в шампионата се вижда, че имаме напредък в начина, по който играем, но също така ни се показват и слабости, които трябва да успеем да асимилираме мисловно и да влезем в крак как и какво обучаваме. Това е разковничето за всичко.\" Колкото до вътрешното ни първенство при мъжете, Георги Глушков сподели: \"Засега е мирно българското първенство (НБЛ), има 4-5 отбора, които играят, има оспорвани срещи. Надявам се през втората част на първенството да стане още по-оспорвано, защото има и турнир за Купата на България. Всеки иска да има добро класиране, а турнирът за Купата на България е нова възможност, друга система. В същото време се надявам нашите етични стандарти да се подобряват заедно със спортно-техническите, защото и това е важно.\"", "date": "2019.12.23", "title": "Георги Глушков за бг-баскетбола: Изпращаме една специална година"}
{"url": "https://www.monitor.bg:443/bg/a/view/po-visoko-predlagane-svalja-s-5-cenite-na-jilishtata-prez-2020-ta-184110", "text": "По-високо предлагане на жилища заради растящото жилищно строителство, може да доведе догодина до лек спад на цените в рамките на 3% до 5%, прогнозират столични брокери. Един от тях - Наско Атанасов, определя „В началото имаше скок на цените, особено до юни-юли. След това нещата започнаха да се поуспокояват. Търсенето вече не е толкова голямо, а и има доста предлагане. Много нови жилища излизат на пазара, които до голяма степен отговарят на критериите на купувачите. Те имат по-голям избор и могат по-дълго да търсят какво да си харесат. В един момент инвеститорите с кредити и започналите друга сграда ще започнат да намаляват цените, за да получат свежи пари. Не става дума за драстичен спад, а леко коригиране на цените в посока надолу с 3-5%”, казва той. По думите му, в някои квартали като „Младост”, „Дървеница” и „Мусагеница” това постепенно започва да се усеща. Според Константин Пандов, собственик на друга столична агенция, изминаващата година е била характерна с повишаване на цените в по-престижните райони на столицата и липса на оферти там. „Например в „Стрелбище“ за последните 6 месеца се предлага само една панелна гарсониера, но на суперпреувеличена цена от 2000 евро на квадрат. Подобни аномалии са възможни, защото няма много оферти на пазара и и имотите им стават непродаваеми”, обяснява той. Пандов прогнозира за 2020-та запазване на стабилността на пазара. „Дори минимално повишаване на лихвите по ипотеките няма да повлияе много на конюнктурата”, смята той. За Полина Стойкова, изпълнителен директор на една от големите посреднически агенции у нас, 2019-та се е характеризирала с много по-умерени и леки нараствания на цените, повече сделки и отлична достъпност на жилищата. „Последното тримесечие ще бъде особено силно и очакваме сделки да се сключват буквално до последните часове на 2019 г.”, прогнозира тя. По думите й, забелязва се тенденция на засилване на интереса и към къщи в близките села около големите градове, както и към ваканционни апартаменти в ски и морските курорти. „Пазарът продължава като в много от местата са 80-90% от купувачите. „Единствено в Банско, Слънчев бряг и около Варна и Велико Търново имаме по-голямо присъствие на чуждестранни купувачи”, отчита Стойкова. За догодина тя прогнозира продължаващ подем на имотния пазар с минимални изменения на цените. „Ще продължи да има голямо разнообразие и отлично предлагане на всякакви видове имоти при на практика непроменени цени”, смята брокерът.", "date": "2019.12.23", "title": "По-високо предлагане сваля с 5% цените на жилищата през 2020-та"}
{"url": "https://www.monitor.bg:443/bg/a/view/bezplatno-parkirane-v-stolicata-za-kolednite-pochivni-dni-184134", "text": "На 24, 25 и 26 декември, по случай коледните почивни дни, столичани ще се радват на безплатни паркоместа. \"Синята\" и \"зелената\" зона в София няма да се заплащат през трите дена. Жителите на столицата ще могат да паркират автомобилите си на обозначените места без да изпращат sms.", "date": "2019.12.23", "title": "Безплатно паркиране в столицата за коледните почивни дни"}
{"url": "https://www.monitor.bg:443/bg/a/view/19-godishen-pomlja-5-parkirani-koli-pri-gonka-s-chengeta-184137", "text": "19-годишен пловдивчанин помля с „бмв” със софийски номер пет паркирани коли в града на тепетата, за да избяга от преследващи го полицаи. При мелето за късмет няма жертви и пострадали хора, съобщиха от ОДМВР в Пловдив. Гонката станала малко след 3 часа през нощта в понеделник в жилищен район „Тракия”. Автопатрул на Пето районно следял за нарушители на Закона за движение по пътищата на съседен булевард. Именно оттам с висока скорост профучало бмв-то, карано от 19-годишния. Полицаиет подали светлинен сигнал, но младият шофьор ги подминал с мръсна газ и завил по ул. „Георги Данчов” в района на блок № 30 и Акваленда. Там улицата прави плавен ляв завой, който обаче явно се е сторил много труден за младежа, шофиращ софийската кола. Малко преди завоя бмв-то се врязало в задниците на пет паркирани автомобила край един от блоковете. „Страшен удар ще да е било и слава Богу, че е станало през нощта, та няма жертви”, се кръстеха хората от блока, до който са били паркирани пострадалите автомобили. „Тази е моята. Оцеляла е като по чудо, а другата, на която е помлял цялата задна част и най-вероятно нищо няма да стане от нея, е на съседа”, обясни възрастен мъж от блок 30. Като по чудо неговият автомобил оцелял при верижното меле без драскотина. След като 19-годишният ударил петте коли, хукнал да бяга по ул. „Георги Данчов” в посока към 50-ти блок, но отново заради високата скорост, 100 метра по-надолу по улицата, не успял да овладее колата си и се треснал в бордюра на близкото кръстовище. При удара се откъснала дясната му предна гума, видя екип на „Монитор”. Петте пострадали коли са: „Опел Зафира”, „Ситроен”, други две „БМВ”-та и един „Нисан”. След удара в бордюра от виновната кола се измъкнали петима младежи, които побягнали в различни посоки. Полицаите от автопатрула на Пето районно, които продължавали да преследват бмв-то, успели да закопчеят един от пътниците – отново младеж на 19 години. Няколко часа след катастрофата бил арестуван и шофьорът на злополучното бмв. Той се оказал родом от Пловдив, на 19 години, криминално проявен за кражба през 2016г. Тогава бил на 16г. След като този понеделник бил арестуван, отказал да съдейства на полицаите. Предстои да му бъдат взети проби за алкохол и дрога, съобщиха от полицията в града. Заловеният през нощта младеж на 19г., който бил пътник в колата, разказал на полицаите, че в бмв-то пътували трима младежи, заедно с шофьора. Те не се били познавали преди произшествието. Запознали се в нощния бар, в който били и си тръгнали заедно. По случая се издирва и третият пътник, уточниха от ОДМВР в Пловдив.  ", "date": "2019.12.23", "title": "19-годишен помля 5 паркирани коли при гонка с ченгета (ОБНОВЕНА)"}
{"url": "https://www.monitor.bg:443/bg/a/view/viki-tomova-zapazi-mjastoto-si-v-top-150-184135", "text": "Първата ракета на България Виктория Томова запази 148-о място в световната ранглиста на WTA. В топ 10 при жените няма промени, като австралийката Ашли Барти завършва годината като номер 1. Тя продължава да води със 7851 точки, пред Каролина Плишкова (Чехия) с 5940 точки и Наоми Осака (Япония) с 5496 точки. Освен Томова, още две българки са в топ 200. Изабелла Шиникова е 171-а, а Елица Костова заема 199-о място в света. ", "date": "2019.12.23", "title": "Вики Томова запази мястото си в топ 150 при тенисистките"}
{"url": "https://www.monitor.bg:443/bg/a/view/nadal-ostava-nomer-1-v-sveta-kuzmanov-s-lek-progres-184136", "text": "Димитър Кузманов се изкачи на 424-о място в световната ранглиста след доброто си завръщането си в професионалния тенис тур.  Българинът лекуваше дълго време контузия, но в последните два месеца спечели два трофея и влезе във форма за предстоящата отборна надпревара ATP Cup в Австралия. Турнирът е от 3 до 12 януари 2020 г., а капитан ще е първата ракета на страната ни и спортист номер 3 за 2019 г. Григор Димитров. Той заема 20-о място в световната ранглиста с 1747 точки, докато Димитър Кузманов има 80. Третата ракета Александър Лазаров загуби 18 места и в момента е 513-и с 55 точки, а Александър Донски е 569-и с 43. България започва турнира срещу Великобритания, за която най-високо поставени са Даниел Еванс (42-о място, 1124 точки), Камерън Нори (53-о място, 975 точки) и Кайл Едмънд (69-о място, 800 точки). Ветеранът Анди Мъри е 125-и с 442 точки. На челните три места в ранглистата остават Рафаел Надал (Испания) с 9985 точки, Новак Джокович (Сърбия) с 9145 и Роджър Федерер (Швейцария) с 6590 точки.", "date": "2019.12.23", "title": "Надал остава номер 1 в света, Кузманов с лек прогрес"}
{"url": "https://www.monitor.bg:443/bg/a/view/starica-se-metna-pod-vlak-ocelja-po-chudo-184148", "text": "77-годишна жена се бори за живота си в сливенската МБАЛ „Д-р Иван Селимински“ след като е била открита в безпомощно състояние на около метър от релсите в района на ж.п. гара Твърдица. Изпадналата в безсъзнание баба Радка Михалева била намерена рано заранта на 20 декември от минаващи край линията местни жители, които подали сигнал на телефон 112. При първоначалния преглед били установени множество натъртвания по цялото тяло, имало и рана на главата. Жената е била настанена с опасност за живота в здравното заведение, лекарите все още не са оптимисти за оцеляването й. Запознати със съдбата на старицата разказват, че самотницата от години имала проблеми с психиката, на няколко пъти е правило опити да сложи край на живота си, но оцелявала. Предполага се, че нараняванията й са силната въздушна струя, предизвикана от товарна композиция през нощта, истинско чудо било че локомотивът не е минал през тялото й.  ", "date": "2019.12.23", "title": "Старица се метна под влак, оцеля по чудо"}
{"url": "https://www.monitor.bg:443/bg/a/view/mvr-s-pravila-za-bezopasno-povedenie-pri-silen-vjatyr-184119", "text": "Министерството на вътрешните работи представи правила за безопасно поведение при силен вятър, съобщават от пресцентъра на ведомството. Обстановката на територията на страната, свързана със силния вятър, остава динамична. През последното денонощие пожарната служба е реагирала на над 70 сигнала за паднали дървета и клони, укрепване и отстраняване на опасни предмети, както и обезопасяване на прекъснати кабели. Според прогнозата на Националния институт за метеорология и хидрология днес и утре в различни части на страната също е обявен жълт код за силен вятър. Експертите от ГД \"Пожарна безопасност и защита на населението\" напомнят, че силните ветрове могат да бъдат опасни и да нанесат сериозни материални щети. - Ако сте у дома при възникването на необичайно силен вятър, е добре да изключите тока и газта. Вратите и прозорците трябва да бъдат добре затворени, а от первазите да бъдат премахнати всички неукрепени предмети (саксии, украса и др.); - Не бива да оставате на открито за дълго време заради опасност от падащи предмети от заобикалящите ви сгради; - Силните ветрове засягат най-често покривните конструкции и горните етажи - преценете и, ако е необходимо, използвайте за убежище приземните етажи и мазето на сградата; - Ако сте далеч от дома, подслон може да намерите в обществени сграда и в подлези; - Когато сте на път, добре е да спрете автомобила си на открито място, далеч от електропроводи, дървета и от надвиснали скални маси; - Ако сте извън превозно средство, потърсете ниските места в района, където да изчакате преминаването на опасността.", "date": "2019.12.23", "title": "МВР с правила за безопасно поведение при силен вятър"}
{"url": "https://www.monitor.bg:443/bg/a/view/hilari-dyf-se-omyji-184074", "text": "Актрисата Хилари Дъф се омъжи за годеника си Матю Кома в дома си в Лос Анджелис. Това съобщи \"Мейл он сънди\". Двамата са близки от три години, а преди седем месеца се сгодиха. През октомври 2018 г. им се роди дъщеричка. Хилари и Матю работиха заедно по албума й \"Brath In. Breath Out\" през 2015 г. Той е негов съавтор и съпродуцент.  Това е втори брак за 32-годишната звездата от сериала \"Лизи Макгуайър\". Тя се разведе с Майк Комри през 2017 г., две години след като се разделиха. Хилари Дъф има и син Лука от Майк Комри.", "date": "2019.12.23", "title": "Хилари Дъф се омъжи"}
{"url": "https://www.monitor.bg:443/bg/a/view/otkradnaha-ohranitelni-kameri-ot-blok-v-stolichnija-kvartal-lulin-184120", "text": "Крадци отмъкнаха охранителни камери от жилищен блок в столичния квартал \"Люлин\", съобщи Нова телевизия. Камерите в целия вход са 11. Откраднати са 4 от тях. Домоуправителят на входа обяснява, че и преди време е имало кражби, но благодарение на камерите са били предотвратявани. \"Открадната е камера от входа на сградата, както и от втория етаж, на който живее млад бизнесмен, който има транспортна фирма и заложна къща\", посочи Николай Иванов - домоуправител на входа. Според него това е умишлена подготовка с цел грабеж по празниците.", "date": "2019.12.23", "title": "Откраднаха охранителни камери от блок в столичния квартал \"Люлин\""}
{"url": "https://www.monitor.bg:443/bg/a/view/ombudsmanyt-poiska-6-promeni-v-zakona-za-etajnata-sobstvenost-184121", "text": "Омбудсманът Диана Ковачева е изпратила писмо до министъра на регионалното развитие Петя Аврамова с шест препоръка за промени в Закона за управление на етажната собственост (ЗУЕС), съобщава институцията на обществения защитник. Според нея все още има редица проблеми в отношенията между собствениците в сгради в режим на етажна собственост, както и между собствениците и органите на централната и местната власт. Сред препоръките за законови промени е даване на повече права на местните власти да упражняват контрол по прилагането на закона. \"В своята работа непрекъснато се сблъсквам с проблеми на гражданите, при които основният принцип на закона - \"саморегулацията\" е неизпълним\", пише в мотивите си Ковачева. В много случаи собствениците не могат да стигнат до еднозначно решение и да управляват правилно етажната собственост. Това води до засилено напрежение сред живеещите в сгради в режим на етажна собственост, посочва тя. Друго предложение е да се прецизира уредбата на вноските за управление и поддръжка на сградата по отношение на собственици, които не обитават жилищата си. Според действащия закон те могат да не плащат, което води до несправедливо разпределение на разходите. Писмото на омбудсмана е свързано и с инициативата на МРРБ за изготвяне на проект за изменение на ЗУЕС. Срокът за предоставяне на идеи за промяна беше до 15 април т.г., но и до момента няма публикуван проект за обществено обсъждане, се посочва в прессъобщението.", "date": "2019.12.23", "title": "Омбудсманът поиска 6 промени в Закона за етажната собственост"}
{"url": "https://www.monitor.bg:443/bg/a/view/firmi-investirat-do-50-bona-za-koshnici-s-podaryci-184097", "text": "Българските фирми инвестират между 200 и 50 000 лв. за коледни кошници с подаръци за служителите и свои клиенти и бизнес партньори. Това каза онлайн търговец от бранша за „Монитор“. По думите му сумите са много различни и е трудно да се определи средна сума. „Всичко зависи от капацитета, оборота и големината на фирмите - по-малките инвестират по 200 лв., други харчат за целта и по 50 000 лв.“, сподели той. Друг голям фактор е до кого има допир конкретната фирма - други за собствените си служители. По-често се търсят кошници от 100 лв. „Кошниците са само за тези, които винаги го правят – няма нещо по-различно от минали години“, коментираха от Българската търговско-промишлена палата (БТПП) за „Монитор“. Коледните изненади струват между 50-400 лв. По-евтините кошници са малки като размер и побират едва няколко плода, като ябълки, круши, портокали и грейпфрут. Те обаче не са толкова търсени, тъй като не предлагат голямо разнообразие. Срещу 70-80 лв. пък получаваме уиски или друг тип алкохол, заедно с печени ядки, шоколадови бонбони и добре украсена кошница. Те включват няколко кутии шоколадови бонбони, вино, празнична опаковка, а на места и коледна украса, като клончета, шишарки и коледни топки. Сред офертите може да се намерят и подаръчни кошници от по 900 лв. Срещу сумата получаваме бонбониера, уиски, коняк, шампанско, трюфели, няколко вида шоколадови бонбони, лешников крем, гигантска шоколадова топка и коледна украса. Така само с няколко клика спестяваме обикалянето и мъкненето на всички продукти, включително на огромна кошница. Предложения за семейства също има, като в тях са включени чай, соленки с ръчно изпечено масло и бадем, зрънца кафе, бисквити и красива метална кутия. Някои онлайн търговци предлагат намаления за покупки в последния момент. Те са от първоначално обявената цена. С тях обаче реално си плащаме част от доставката, която излиза 6 лв. Правото на връщане до 14-дневен срок се запазва и при този тип подаръци.", "date": "2019.12.23", "title": "Фирми инвестират до 50 бона за кошници с подаръци"}
{"url": "https://www.monitor.bg:443/bg/a/view/sreshtu-opasno-krystovishte-protestiraha-v-septemvri-184124", "text": "Жители на Септември и околните села Семчиново и Симеоновец се събраха на мирен протест срещу опасно кръстовище, което се намира на пътя за Велинград и Белово. На въпросното място често стават катастрофи, като последната е от миналата седмица. Днес недоволните настояха отговорните институции да предприемат конкретни мерки, за да бъдат избегнати пътните инциденти. Факт е, че на кръстовището има и пункт на КАТ-Пътна полиция, но дори и това не спира „джигитите“ да карат като луди и да застрашават живота на съвсем невинни хора, пътуващи по двете направления. На мирния протест бе забелязан и кметът на община Септември Марин Рачев, който подкрепи хората от района в исканията им. Протестиращите настояват за изграждане на кръгово движение и светофар, който да се включва при пускане на бариерата на ЖП прелеза.  Идеята е през другото време светофарът да мига в жълто, така че, хем да оказва, че важат знаците, хем да насочва допълнително вниманието на шофьорите.  ", "date": "2019.12.23", "title": "Протести срещу опасно кръстовище в Септември"}
{"url": "https://www.monitor.bg:443/bg/a/view/zapalena-cigara-vzrivila-kyshtata-v-bojana-184122", "text": "Запалена цигара е причина за взривяването на газова бутилка в къща в столичния квартал \"Бояна\". Мъж на 80 години е с тежки изгаряния и опасност за живота в \"Пирогов\". Той се опитал да смени газовата бутилка докато пуши, съобщи Красимир Димитров, директор на дирекция \"Аварийна помощ и превенция\" към Столичната община. Нанесени са сериозни материални щети - избити са дограмите на втория етаж, където е стана взривът. Пострадал е и покривът. По думите на Димитров, постройката е опасна в момента. 80-годишният пострадал мъж не е бил сам в къщата. Той е с изгаряния по ръцете и главата. В къщата са живеели пострадалият и брат му и младо семейство под наем. При взрива няма други пострадали. \"Предполагам само, че клапанът не е бил правилно сложен. А брат ми, който е отгоре, решил да запали цигара. Голям гърмеж чух. Напукаха се таваните. Всичко е разбито: врати, дограма. Всичко е изхвърчало\", казва Димчо Генев- съсобственик на къщата и брат на пострадалия.", "date": "2019.12.23", "title": "Запалена цигара взривила къщата в „Бояна“"}
{"url": "https://www.monitor.bg:443/bg/a/view/koi-sa-naj-visokoplatenite-pisateli-184099", "text": "Списание Forbes публикува класация на най-високоплатените писатели в света за годината. На първото стъпало през 2019-а е британската авторка Джоан Роулинг. Нейните приходи експертите оценяват на 92 милиона долара, по-голяма част от които идват от отчисления за използване на марката „Хари Потър“. На второ място е американският писател Джеймс Патерсън, припечелил 70 милиона. Така той се утвърждава като най-богатия литературен труженик в САЩ с общо състояние, възлизащо на 800 милиона долара. Книгата му „Къде е президентът“, написана в съавторство с бившия обитател на Белия дом Бил Клинтън, стана най-продаваният фантастичен роман за 2018 г. На трето място с 36 милиона долара се оказва бившата първа дама на САЩ Мишел Обама, която за първи път попада в рейтинга. Нейните мемоари вече са продадени в тираж, превишаващ 10 милиона копия. Зад нея се класират Джеф Кини – авторът на „Дневникът на един Дръндьо“, с 20 милиона и Стивън Кинг със 17милиона. Кини е продал 3,6-милионен тираж за 12 месеца, а Кинг е отстъпил с две места в сравнение с миналата година, когато беше трети, тъй като печалбите му са спаднали с цели 10 милиона долара. В челото на тазгодишната класация не присъстват „дежурните“ там Дан Браун и Джон Гришам.", "date": "2019.12.23", "title": "Кои са най-високоплатените писатели? "}
{"url": "https://www.monitor.bg:443/bg/a/view/na-23-dekemvri-cyrkvata-pochita-sveti-naum-184113", "text": "На 23 декември Българската православна църква почита Свети Наум, книжовник, един от петимата най-близки и предани ученици и сподвижници на славянските първоучители Кирил и Методий. Той израства в Мизия. Участва в Моравската мисия на Кирил и Методий. По време на пребиваването си в Рим (края на 867 или началото на 868 г.) е ръкоположен от папа Адриан II за свещеник. След смъртта на Кирил (февруари 869 г.) Наум заминава за Панония и Великоморавия заедно с Методий и другите ученици, където участва в драматичната борба с немското духовенство. След смъртта на Методий се завръща в България заедно с Климент и Ангеларий. Радушният прием на княз Борис I и всестранната подкрепа на българския владетелски двор в Плиска му осигуряват благоприятни условия за работа. Той става един от най-вдъхновените организатори на Преславската книжовна школа (886-893). През 893 г., когато Климент Охридски става епископ на Дрембица, Наум напуска Преслав и заема неговото учителското място в областта Кутмичевица в град Девол (дн. несъществуващ град в Южна Албания) (893-900 г.). Около 900 г. се оттегля в манастир край Охрид, където продължава просветителската си дейност. През 905 г. изгражда свой манастир, известен днес като „Св. Наум“. На смъртния си одър приема монашеската схима. Умира на 23 декември 910 г. Погребан е при северната страна на храма, където мощите му и досега почиват неоткрити. Скоро след това е канонизиран.", "date": "2019.12.23", "title": "На 23 декември църквата почита Свети Наум"}
{"url": "https://www.monitor.bg:443/bg/a/view/zasilen-trafik-kym-zimnite-kurorti-i-po-avtomagistralite-se-ochakva-dnes-184123", "text": "Очаква се засилен и натоварен трафик към туристическите и курортни комплекси, предимно към Боровец, Пампорово и Банско, съобщи за БНР главен инспектор Георги Петришки от Пътна полиция. Към обяд се очаква интензивно движение по АМ „Тракия“ и АМ „Струма“, предимно в посока Кулата, на околовръстния път на София и входно-изходните артерии на големите градове. Затруднения се очакват на АМ „Хемус“ заради продължаващите ремонтни дейности. В сила е въведеното от Агенция \"Пътна инфраструктура\" ограничение за движение на тежкотоварните автомобили с тегло над 12 тона по автомагистралите и основните натоварени пътни направления. То ще бъде валидно днес от 16 до 20 часа и в последния ден от Коледа – от 14 до 20 часа. Леки пикове в движението от Пътна полиция очакват на 1 и 5 януари заради края на ученическата ваканция. Над 3 хиляди полицаи ще бъдат на терен по празниците. Контролът е засилен, увери Георги Петришки. „Но се надявам на здрав разум и ум от страна на водачите, което за една част, за съжаление, е пълен дефицит. Ще бъде извършван абсолютно пълен контрол по всички направления.“", "date": "2019.12.23", "title": "Засилен трафик към зимните курорти и по автомагистралите се очаква днес"}
{"url": "https://www.monitor.bg:443/bg/a/view/blizo-5-000-lv-sybra-bazar-za-bolen-mladej-v-syda-v-pazardjik-184126", "text": "Сума от 4927 лв. събра благотворителен коледен базар в съдебната палата в Пазарджик, като средствата са предоставени за лечението на 19-годишния Георги Арнаудов. Младежът страда от сарком на Юинг и се нуждае от скъпо струващо лечение. В благородната инициатива активно се включиха съдии и служители на  Окръжен и Районен съд – Пазарджик с предоставянето на картини, икони, сувенири, бижута, икебани. Учениците от СУ „Георги Бенковски“, НУ „Отец Паисий“ и всички училища в областния град вложиха много емоция в изработването на коледни сувенири, картички и сурвачки. Граждани също се включиха в създаването на коледни украси. Коледната инициатива на съдебната институция показа, че една съдебна зала може да бъде напълнена с добрина, топлина, съпричастност  и положителна енергия. Общо 4927,22 лв. бяха събрани по време на двудневния базар в подкрепа на младото момче. Председателят на Окръжен съд – Пазарджик  Елеонора Серафимова сърдечно благодари на всички добри хора и добри деца, които се отзоваха и активно се включиха към достойната кауза като дариха частица от себе си. Дарения за терапията се събират в дарителски кутии, в банкова сметка и чрез PayPal. Дарителска сметка в лева: РАЙФАЙЗЕНБАНК IBAN: BG72RZBB91551011086230 BIC: RZBBBGSF Титуляр: Георги Йорданов Арнаудов Гр. Пазарджик PayPal: paypal.me/georgiarnudov https://www.paypal.com/paypalme2/georgiarnudov", "date": "2019.12.23", "title": "Близо 5000 лв. събра базар в съда в Пазарджик за болен младеж"}
{"url": "https://www.monitor.bg:443/bg/a/view/zamrazenite-pileta-naj-skypi-v-dobrich-184095", "text": "Замразените пилета са най-скъпи в Добрич и достигнаха 4,95 лв./кг. Най-ниските цени бяха отчетени в Сливен, Стара Загора и Ямбол. Това сочат данни от седмичния бюлетин на Държавната комисия по стоковите борси и тържища (ДКСБТ) за последната работна седмица. Във въпросните 3 града, алтернативата на пуйката можеше да бъде купена на борса срещу само 3 лв./кг. Като средната стойност на продукта за България от ДКСБТ посочват малко над 4 лв. При другия най-често купуван продукт преди празници - каймата се забеляза драстична разлика между най-ниските и най-високите цени. На борсите килограм кайма бе най-евтина във Варна - по 3.90 лв./кг. В София цената е с 3 лв. отгоре и според данните в столицата смляното месо е най-скъпо. Една от най-големите изненади в бюлетина на борсовата комисия е цената на захарта. Продуктът за сладкиши бе с най-ниска цена от едва 1.10 лв./кг. в Пловдив, в столицата я търгуваха на едро за 0.15 лв. повече. През периода 16-20 декември средното ниво на борсовите цени на продукта бе 1,26 лв./кг. Най-скъпо - по 1,65 лв./кг захарта се търгуваше в Бургас. Задължителният продукт за питката на Бъдни вечер с паричка - брашното бе най-евтино във Враца по 0.58 лв./кг. Най-скъпо отново бе в Бургас и София. В столицата цената бе 2 пъти по-висока и достига 1,26 лв., а във втория по големина черноморски град е с 4 стотинки над софийската. По борсите в страната брашното тип „500“ се търгуваше средно по 0.97 лв. за килограм.", "date": "2019.12.23", "title": "Замразените пилета най-скъпи в Добрич"}
{"url": "https://www.monitor.bg:443/bg/a/view/v-haga-arestuvaha-bylgarin-pregazil-motorist-184115", "text": "27-годишен българин подгони и прегази моторист в Хага. Инцидентът е станал в събота вечерта при спор на пътя, съобщава Bg-voice.com. 35-годишният мъж бил засечен и леко блъснат от \"Мерцедес\"-а на българина и решил да му потърси сметка. Вместо разбиране обаче, се стигнало до лют скандал. Тогава холандецът си свалил каската и счупил страничното стъкло на немското возило. Младият българин не издържал и изскочил от колата с идеята да набие агресора. Холандецът обаче се качил на скутера си и потеглил. Това не отказало българина, който го подгонил с колата си. Минал на червен светофар и го блъснал с все сила. Според очевидци, мотористът излетял няколко метра след удара и паднал на асфалта. В резултат на това получил множесто травми - счупени китки, счупени прешлени и множество натъртвания по цялото тяло. \"Никой не реагира. Най-странното е, че до шофьора имаше бременно момиче, но той не се притесни от това и прегази човека\", разказва Натали, озовала се на мястото на произшествието. От полицията в Хага казаха, че българинът е арестуван.", "date": "2019.12.23", "title": "В Хага арестуваха българин, прегазил моторист"}
{"url": "https://www.monitor.bg:443/bg/a/view/jylt-kod-v-10-oblasti-zaradi-silen-vjatyr-dnes-184114", "text": "За 10 области е в сила жълт код за силен вятър днес, оранжев код за силно вълнение на морето ще важи за Варна и Добрич. Това сочи справка на сайта на Националния институт по метеорология и хидрология (НИМХ). Жълт е кодът за вятър за областите: Велико Търново, Видин, Враца, Монтана, Пазарджик, Плевен, Пловдив, Русе, Сливен, Стара Загора. Видин, Монтана, Враца, Плевен, Велико Търново, Русе, Сливен, Стара Загора, Пловдив и Пазарджик. Жълтият код означава, че времето е потенциално опасно. Синоптиците съветват хората да бъдат внимателни за летящи във въздуха предмети и предупреждават, че по тази причина са възможни локални нарушения на обичайните дейности на открито. Жълт е кодът за силно вълнение и вятър на крайбрежието в област Бургас. Оранжев код за Варна и Добрич е в сила за вълнение на морето и силен вятър. Оранжевият код означава, че времето е опасно. Синоптиците предупреждават за силни ветрове, прилив и големи вълни. От НИМХ обръщат внимание, че това може да доведе до локални наводнения в крайбрежните зони, значителни повреди в крайбрежната инфраструктура (дюни, диги и пристанища). На хората се препоръчва да избягват пътувания и да остават в застрашените крайбрежни райони.", "date": "2019.12.23", "title": "Жълт код в 10 области заради силен вятър днес"}
{"url": "https://www.monitor.bg:443/bg/a/view/lampard-specheli-treniorskija-duel-s-mourinio-184118", "text": "„Челси“ победи „Тотнъм“ като гост с 2:0 в дербито на 18-ия кръг във Висшата лига. Двубоят предложи интересен треньорски сблъсък между учителя и ученика - Жозе Моуриньо и Франк Лампард, които дълги години бяха заедно при \"сините\". Сега безапелационно победи ученикът, но срещата беше белязана от расистки обиди срещу Антонио Рюдигер от гостите, който с артистична изява изкара червен картон на Хюн-Мин Сон от домакините. Поражението е първо за отбора на Жозе Моуриньо вкъщи от август насам и подсказва, че португалският мениджър има много работа за вършене през 2020 година. Двата гола за победителите отбеляза Вилиан, единият от дузпа. С победата си „Челси“ остава на четвърта позиция с 32 точки, а „Тотнъм“ е седми с 26", "date": "2019.12.23", "title": "Лампард спечели треньорския дуел с Моуриньо"}
{"url": "https://www.monitor.bg:443/bg/a/view/mlada-jena-zagina-pri-katastrofa-na-bul-bylgarija-184117", "text": "20-годишна пътничка е загинала при тежка катастрофа, след като шофьор на БМВ е загубил управление на столичния бул. \"България\" снощи, съобщи bTV, като се позова на информация от СДВР. В инцидента, който е станал в лентата по посока центъра, не е участвал друг автомобил. Водачът на БМВ-то се завъртял и ударил силно задницата, а младата жена пътувала на задната седалка. Сигналът за пътното произшествие е постъпил в полицията малко след 21:30 часа. Пострадал е и един мъж, който е откаран в \"Пирогов\". Оказа се, че шофьорът е имал книжка едва от няколко месеца, няма информация за състоянието му, нито дали е употребил алкохол или наркотици. Започнало е досъдебно производство, което да изясни причините за катастрофата. Заради нея движението от Пътен възел \"Бояна\" към центъра беше временно спряно.", "date": "2019.12.23", "title": "Млада жена загина при катастрофа на бул. „България“"}
{"url": "https://www.monitor.bg:443/bg/a/view/verijna-katastrofa-v-shtata-virdjinija-prati-35-dushi-v-bolnica-184116", "text": "Гъста мъгла и поледица на междущатска магистрала в американския щат Вирджиния вчера причиниха огромна верижна катастрофа на най-малко 63 автомобила, в началото на голямото пътуване за празниците, съобщи ДПА. Гъста мъгла и поледица на междущатска магистрала в американския щат Вирджиния в неделя причиниха огромна верижна катастрофа на най-малко 63 автомобила в началото на голямото пътуване за празниците, съобщи агенция Асошиейтед прес. Няма загинали, но няколко от ранените са в критично състояние, по данни на местната полиция. Над 50 души са откарани в близките болници. Местна телевизия съобщи, че двама от пострадалите са с опасност за живота Верижната катастрофа станала близо до град Уилямсбърг, източно от щатската столица Ричмънд. Кадри от мястото на катастрофата показаха десетки автомобили, нанизани един в друг на магистралата. Спасителните екипи били принудени да карат много внимателно, движейки се между катастрофиралите коли, за да могат да стигнат до пострадалите и да окажат помощ на ранените, отбелязва Би Би Си в кореспонденция от щата Вирджиния. В продължение на няколко часа магистралата бе затворена, като през това време катастрофиралите коли са били изтеглени от местопроизшествието. Шофьорът на камион Айвън Леви заяви пред Асошиейтед прес, че е видял много гъста мъгла пред себе си, поради което започнал да намалява скоростта и включил аварийните светлини. „След малко видях как коли започнаха да се блъскат и скупчват една върху друга добавя шофьорът Леви. Неговата съпруга пътувала в друга кола и също била замесена в катастрофите, но не е пострадала сериозно, уточнява агенция Асошиейтед прес. Верижната катастрофа станала около 8 часа сутринта местно време в неделя, отбелязва Би Би Си.", "date": "2019.12.23", "title": "Верижна катастрофа в щата Вирджиния прати над 50 в болница"}
