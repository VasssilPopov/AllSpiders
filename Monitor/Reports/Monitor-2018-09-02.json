{"url": "https://www.monitor.bg:443/bg/a/view/trygva-deloto-sreshtu-tanciorkata-gabriela-pomela-11-koli-pijana-i-drogirana-143252", "text": "С разпоредително заседание в понеделник стартира делото срещу 21-годишната танцьорка в нощен клуб и студентка Габриела Медарова от Пловдив. Тя придоби национална известност още този април, когато пияна и дрогирана помля с джипа на приятеля си 11 паркирани коли край блока си. Само месец по-късно Габи удари с юмрук в лицето непозната връстничка в тоалетните на дискотека в града на тепетата. За удара в носа на непознатата Габриела обясни, че й е станало лошо, тъй като била на силни антидепресанти. Това станало на 11 май вечерта. В тоалетната я придружил приятелят й, а на излизане от WC-то пак й станало зле, подпряла се и без да иска с вратата, ударила в лицето другото момиче. То обаче пострадало доста сериозно – имало оток на носа и кръвотечение, а Габриела била закопчана повторно. За предишния случай от 15 април Габриела се оправда, че нямала пари за такси. Тя работела, като танцьорка, в нощния клуб, а във фаталната вечер на 14 срещу 15 април, била глобена от управителя на заведението. Ядосала се, гаврътнала една водка и се качила на джипа да се прибира. На улицата към жилищния комплекс, където живеела с гаджето си, загубила управление върху мощното возило и се врязала последователно в 11-те паркирани коли. Сред тях била и нейната собствена, която по документи се водела на баба й. Когато направила белята, щетите от която според прокуратурата се изчисляват на 39 755,19 лева, се прибрала вкъщи и от стрес изпушила цигара с марихуана. След първото престъпление от април Габриела бе вкарана в ареста, където престоя седмица, а после бе пусната на свобода срещу парична гаранция от 5 000 лева. Второто престъпление го направила по време на тази гаранция през месец май и отново бе отведена в ареста. Срещу нея прокуратурата е повдигнала общо 4 обвинения – за шофирането под въздействие на алкохол и на наркотици, за помлените 11 коли и за юмрука в лицето на другото момиче.  ", "date": "2018.09.02", "title": "Тръгва делото срещу танцьорката Габриела, помела 11 коли пияна и дрогирана"}
{"url": "https://www.monitor.bg:443/bg/a/view/shefyt-na-dai-vryzka-mejdu-agencijata-i-mvr-shte-napravi-nevyzmojni-izmamite-na-izpitite-143290", "text": "Връзка между системата на ИА \"Автомобилна администрация\" и масивите на МВР ще направи невъзможно явяване на друг човек на изпита вместо истинския кандидат, заяви в интервю за в. Монитор новият шеф на бившата ДАИ Бойко Рановски.  При явяване на изпит ще се прави проверка на личната карта в системата на МВР, за да се потвърди дали документът е валиден. В рамките на секунди проверяващите в белите стаи ще знаят дали срещу тях стои истинския кандидат. В момента сме въвели програма за лицево разпознаване, но тя работи със снимката от личната карта, която е с лошо качество, коментира още Рановски. ", "date": "2018.09.02", "title": "Шефът на ДАИ: Връзка между агенцията и МВР ще направи невъзможни измамите на изпитите"}
{"url": "https://www.monitor.bg:443/bg/a/view/edna-vtora-ot-firmite-izpuskat-porychki-zaradi-letnite-otpuski-143293", "text": "Една втора от фирмите пропускат поръчки по време на летния сезон, тъй като по-голяма част от служителите им са в отпуск и не могат да насмогнат на работата. Това показва проучване на Българската търговско-промишлена палата (БТПП), направено за „Монитор“. Допитването до бизнеса е на тема „отпуски и работен режим през летния период“, като се оказва, че половината анкетирани изпитват трудности в месеците от юни и юли заради наплива от отпускари. 26 на сто от мениджърите се оплакват, че заради болнични и липса на кадри компаниите им пропускат да реализират по-добри резултати. Други 25 на сто от фирмите също отчитат, че почивките се отразяват не много добре на бизнеса им, но рядко са пропускали поръчки. Въпреки че графиците за отпуските вече не са задължителни Това означава, че фирмите имат добра вътрешна организация, но и натоварват останалата част от екипа, която замества. Графиците за отпуските очевидно играят важна роля в по-големи предприятия с повече персонал и по-големи обеми продукти или услуги, отчитат от БТПП. Близо 20 на сто от анкетираните работодатели пък са въвели ограничения в ползването на летните отпуски – примерно брой дни, до който може да е почивката. Това може да прочетете в темата на утрешния брой на в. Монитор.", "date": "2018.09.02", "title": "Една втора от фирмите изпускат поръчки заради летните отпуски"}
{"url": "https://www.monitor.bg:443/bg/a/view/globiha-2-romski-svatbi-s-po-500-leva-v-stolipinovo-143271", "text": "Само две двойки младоженци са били глобени този август в „Столипиново” с по 500 лева заради шумни сватби на открито, съобщи шефът на Общинския инспекторат в Пловдив Ангел Славов. Хората от общинското ФБР са направили проверка след оплакване от живеещи в близост до махалата, че не могат да спят от денонощни веселби. От инспектората се свързали с полицаите от 6-то районно, за да придружат хората им в сърцето на „Столипиново”. Проверките се правели късно вечер – след 20 часа, и затова не било безопасно служителите на Общинския инспекторат да влизат сами в махалата. На място в квартала те установили, че оплакванията за силен шум и надута музика са верни и написали акт на сватбарите. „Като цяло нямаме много сигнали за шумни ромски сватби или някакви други празненства в махалите в Пловдив. Имам готовност постоянно да правим проверки”, каза шефът на инспектората Ангел Славов. Той уточни, че сигнали за шумна ромска музика и веселби от Шекер махалата в инспектората не били получавали. В същото време социалните мрежи са пълни с подобни оплаквания на пловдивчани, които живеят близо до тази ромска махала. „Ако бъде получен сигнал и оттам, ще се свържем с полицаите от 3-то районно, защото ние без полиция не влизаме в ромските махали и ще проверим. Молим за съдействие някой патрул да ни придружи. А при планувани предварително акции датата се определя така, че да е удобна и за двете институции”, уточни Славов. Глобите за ромските сватби започват от 500 до 2000 лева. Санкцията се определя в административно-наказателния отдел на община Пловдив. Минимумът зависи от нарушението. При случай от миналата година, когато сватбарите роми влезли в конфликт както с проверяващите, така и с придружаващите ги полицаи, били глобени с 800 лева. Не е ясно дали глобените де факто плащат глобите си в община Пловдив, или санкциите остават само на хартия. Една от причините за липсата на сигнали за шумни ромски сватби е вероятно, защото хиляди от „Столипиново” са се изнесли да живеят в Германия и се връщат в гетото да видят роднините си само през лятото. Затова и подадените молби за отпускане на помощи за отопление за тази зима са намалели двойно. Най-много молби от хора с ниски доходи за отопление допреди година – две социалните са получавали от „Столипиново”.", "date": "2018.09.02", "title": "Глобиха 2 ромски сватби с по 500 лева в „Столипиново”"}
{"url": "https://www.monitor.bg:443/bg/a/view/pusnaha-sreshtu-parichni-garancii-ot-po-20-000-leva-vylcho-arabadjiev-i-dvete-schetovoditelki-143301", "text": "Специализираният съд пусна срещу парични гаранции от по 20 000 лева Вълчо Арабаджиев и двете счетоводителки Ромелия Кириложва и Илена Караянева, които бяха задържани след акция на прокуратурата в хотелите \"Маринела\" и \"Марица\". Арабаджиев-младши е обвинен за пране на пари, а двете счетоводителки - за участие в организирана престъпна група за данъчни престъпления. Според прокуратурата в групата били още хотелиерите Ветко и Маринела Арабаджиеви, както и Станислав Серафимов.", "date": "2018.09.02", "title": "Пуснаха срещу парични гаранции от по 20 000 лева Вълчо Арабаджиев и счетоводителките"}
{"url": "https://www.monitor.bg:443/bg/a/view/studen-front-ni-udrja-na-5-i-143299", "text": "След като септември дойде с много слънце и топло време, към 4-ти ще настъпи промяна в атмосферната циркулация. Така през втората половина от първото десетдневие времето ще е динамично, променливо, с чести валежи. Това коментира пред „Монитор“ синоптикът Красимир Стоев от НИМХ.   На 5 септември през страната ще премине студен атмосферен фронт. Валежи ще има към 8-10 септември „Не може да кажем все още дали тези валежи ще са интензивни, но като цяло първото десетдневие ще е с по-високи за месеца температури, въпреки че след 5-и ще се понижат малко“, коментира Стоев. До 3 септември ще се радваме на слънчево и сравнително топло време. На места дори преди обяд ще е горещо Максималните температури ке са между 29-34 градуса. Следобед ще се развива купеста купесто-дъждовна облачност. Главно в западната половина от страната краткотрайно ще превали. В някои райони пък е възможно да прегърми. Ще духа слаб до умерен вятър. Според Красимир Стоев средномесечните температури ще са около нормата. Най-ниските ще са между 3-8 градуса, а най-високите - 28-33 градуса. Месечната сума на валежите пък ще е около и над нормата. През второто десетдневие на месеца времето отново ще е променливо и динамично. На 12-и, 15-и и 18 септември синоптиците очакват валежи. Към края на второто десетдневие ще има и по-ниски сутрешни температури, като ще паднат и първите слани по високите полета на Западна България. В третото десетдневие пък температурите ще са по-ниски от климатичните норми, повече валежи. Към 22, 23 септември ще има атмосферни смущения. Според Красимир Стоев прогнозата не сочи нещо необичайно за месеца.", "date": "2018.09.02", "title": "  Студен фронт ни удря на 5-и"}
{"url": "https://www.monitor.bg:443/bg/a/view/slavena-vytova-izpitva-sportni-zvezdi-po-bnt-143284", "text": "Мис България 2006 Славена Вътова ще тества знанията на популярни личности и фенове за някои от най-големите постижения на българския спорт в новото развлекателно предаване на БНТ. Куизшоуто, което ще носи името „Спортисимо“, ще стартира в ефира на националната ни телевизия от 17 септември, а във всеки епизод един срещу друг ще се изправят два отбора от по трима играчи. Първите, които ще наддават за заветната победа, са Тити Папазов и Вили Вуцов. Именно те ще влязат в ролята на капитани в дебютния епизод на предаването. Рамо до рамо с Папазов ще се състезават още Георги Иванов-Гонзо и Ваня Джаферович. В отбора на Вуцов пък ще се подвизават Христо Йовов и актьорът Станимир Гъмов. Освен звезди, на арената в „Спортисимо“ ще могат да се изявяват и редови зрители, като записванията за участие ще се осъществяват онлайн, през сайта на БНТ. Състезателите ще отговарят на въпроси, свързани с върхови моменти от нашата спорта история. Амбицията на продуцентите е да върнат на зрителите емоциите от „американското лято“ и триумфа на „златните момичета“ и да припомнят на младата аудитория ненадминатите български щангисти, олимпийския гняв на Йордан Йовчев и легендарните 209 см на Стефка Костадинова. Друга част от въпросите в шоуто ще бъдат свързани с правилата и традициите на различни спортове, участниците ще разискват и теми, сред които появата на нови дисциплини, например. анонсират от „Сан Стефано“ 29. „Спортисимо“ ще се излъчва всеки делничен ден. Отборът, спечелил най-голям брой точки през седмицата, ще бъде посочван в петъчния епизод на предаването.", "date": "2018.09.02", "title": "Славена Вътова изпитва спортни звезди по БНТ"}
{"url": "https://www.monitor.bg:443/bg/a/view/v-gyrcija-problem-na-vodafone-zasegna-klienti-na-a1-143298", "text": "През уикенда клиентите на A1 имаха проблеми да използват гласовите услуги и мобилния интернет на оператора в Гърция поради технически причини с мрежата на Vodafone. \"Затрудненията не са свързани с мрежата на А1, но поради факта, че Vodafone е основен роуминг партньор на мобилния оператор, проблемите засегнаха голяма част от клиентите ни в роуминг\", коментираха от компанията. Работата по възстановяване на услугите е започнала веднага и вече всички клиенти на А1, които се намират съседката ни могат да ползват роуминг нормално, уточниха още А1. Техническите затруднения засегнаха най-много българи в Гърция, която е популярна дестинация за прекарване на летните отпуски. Мрежата на Vodafone вече работи нормално и клиентите на А1 могат да се свържат към нея, като е препоръчително да рестартират своето устройство. В случай, че се намират в друга държава, трябва да изберат мрежа, различна от тази на Vodafone, за да ползват роуминг услуги.", "date": "2018.09.02", "title": "В Гърция проблем на Vodafone засегна клиенти на A1 "}
{"url": "https://www.monitor.bg:443/bg/a/view/11-godishen-kara-busa-na-bashta-si-143285", "text": "11-годишно момче кара буса на баща си, като родителят не само, че знае за това, но и насърчава сина си и гордо го снима с телефона си. Видеото с шофьорските подвизи на непълнолетния О.К. от Горна Оряховица предизвика силно възмущение в социалните мрежи. На него се вижда как момчето гордо върти волана, а бащата му подвиква: „Дай газ!” като това се случва на пътя между селата Писарево и Върбица. Накрая бащата се свързва по телефона със съпругата си и гордо и заявява: „Ето и най-новият ни шофьор.” Част от потребителите на социалните мрежи не одобряват поведението на бащата и сина и смятат, че така се създават предпоставки за непълнолетни нарушители. Те се наяват полицията и прокуратурата да се самосезират от видеоклипа и да привикат на разпит бащата и сина. Други пък застават на страната на семейството с думите: „Каво толкова е станало. Възрастта не определя шофьорските умения. Това дете кара по-внимателно и по-добре от най-малко половината шофьори с книжки.”", "date": "2018.09.02", "title": "11-годишен шофьор, провокиран от баща си, разбуни социалните мрежи"}
{"url": "https://www.monitor.bg:443/bg/a/view/ungarskijat-film-pytuvashtite-artisti-triumfira-na-lubovta-e-ludost-143280", "text": "Филмът „Пътуващите артисти“ на унгарския режисьор Пал Шандор триумфира с голямата награда „Златна афродита“ на Международния кинофестивал „Любовта е лудост“, който се проведе за 26-и път във Варна. Лентата впечатли журито, начело на което застана холандката Клаудия Ландсбергер, с уникалната си история за странстванията на една пътуваща театрална трупа и всички страсти, които се зараждат между хората. Призът за най-добър актьор на „Любовта е лудост“ отиде при Александър Перкинс („Честит рожден ден, Тоби Симпсън!“, реж. Патрик Мейкин), а сред дамите триумфира Адел Екзаркопулос. Тя се разписа с участие в „Състезателката и затворникът“ на Майкъл Роскам, който си тръгна с режисьорската награда. „Безкрайната градина“ на Галин Стоев взе отличието на Съюза на българските филмови дейци. Младежкото жури пък награди лентата „Разделени светове“ на гръцкия режисьор Христофорос Папакалиатис. Специалният фестивален приз за принос към родното кино пък получи Ицхак Финци.", "date": "2018.09.02", "title": "Унгарският филм „Пътуващите артисти“ триумфира на „Любовта е лудост“"}
{"url": "https://www.monitor.bg:443/bg/a/view/hamiltyn-razgnevi-italija-s-pobedata-si-monca-143286", "text": "Британският пилот на „Мерцедес“ Люис Хамилтън спечели Гран при на Италия за ужас на стотиците насъбрали се феновете на Скудерията на „Монца“. Тифозите предчувстваха триумфа, след като двете ферарита на Кими Райконен и Себастиан Фетен потеглиха от първа редица на стартовата решетка. Хамилтън обаче направи много добро състезание, в което трябваше да се пребори само с Райконен, тъй като Фетел загуби шанс за победата още в първата обиколка. За британеца това е пета победа на „Монца“ в кариерата му, с което се изравни с легендата Михаел Шумахер. Люис обаче бе посрещнат с освирквания от зрителите, повечето от които фенове на „Ферари“. „Видях и няколко британски флага сред зрителите и това ме мотивира. Обичам да използвам негативните реакции на хората като ги превръщам в положителни за мен“, не скри емоциите си Хамилтън. Именно той влезе в съприкосновение с Фетел още на втория шикан след старта, което завъртя болида на германеца и го изпрати последен в колоната. Британецът пое за кратко водачеството в 4-ата обиколка, но Райконен веднага си го върна. „Мерцедес“ задържа Хамилтън цели 8 обиколки повече от Райконен на пистата със старите гуми, а във възлов момент от битката нареди на втория си пилот Валтери Ботас да подкрепи Хамилтън. Британецът нанесе своя удар в 45-ата обиколка, когато се възползва от износените гуми на Кими и го атакува брилянтно в завоите. До края битката бе за третата позиция, за която спориха Макс Верстапен („Ред Бул“) и Ботас. Холандецът закачи и избута болида на финландеца при един от завоите и бе наказан с 5 секунди, което реши спора в полза на „Мерцедес“. Верстапен дори остана пети, пропускайки пред себе си и Фетел. Шести е Ромен Гросжан („Хаас“), а точки още взеха Окон и Перес („Форс Индия“), Карлос Сайнц („Рено“) и Ланс Щрол („Уилямс“). Хамилтън увеличи преднината си на върха в класирането и е начело с актив от 256, на цели 30 точки пред втория Фетел и на 92 пред третия Райконен.", "date": "2018.09.02", "title": " Хамилтън разгневи Италия с победата си „Монца“"}
{"url": "https://www.monitor.bg:443/bg/a/view/500-bylgari-i-makedonci-atakuvat-rekordite-na-gines-s-obshta-pesen-143287", "text": "Над 500 българи и македонци атакуват Рекордите на Гинес с изпълнение на обща песен. Хора на различни възрасти от Кюстендил и съседна Македония се включиха в поставянето на рекорд, като изпълниха песните „Брала мома къпини” и „Болен ми лежи Миле Попйорданов”. „По предварителни данни най-голям беше броят на изпълнителите на първата песен. Представители на Рекордите на Гинес в Кюстендил нямаше, но ние ще предоставим всички документи и видеа от проявата. Ако не успеем тази година няма да се откажем и ще кандидатстваме през следваща“, беше категоричен председателят на читалище „Братство“ – Кюстендил, Иван Андонов. Идеята му за поставянето на рекорд идва, след като през тази година имало рекорден брой записали се участници в XII Международен фестивал на шлагерната и стара градска песен „Пей сърце” – Кюстендил. „Инициативата се прави за първи път в България и очакваме, че именно ние ще поставим рекорд. Целта на фестивала, който стана традиционен за нашия град, е да съхраним и популяризираме шлагерната и старата градска песен. Не напразно днес го правим за 12-та поредна година“,  обяви още Иван Андонов.", "date": "2018.09.02", "title": "500 българи и македонци атакуват Рекордите на Гинес с обща песен"}
{"url": "https://www.monitor.bg:443/bg/a/view/frognuz-i-leshojadstvoto-143281", "text": "Лешоядът е представител на подсемейство птици, характерни с това, че се хранят с трупове и мърша, гласи сухата информация в тълковните речници. Освен с факта, че споделят една трапеза със смъртта, този вид птици са характерни и с друг факт – че кръжат около жертвите си, докато те не издъхнат. За разлика от лешоядите в българската природа, които не се срещат чак толкова често, с възхода на социалните мрежи лешоядите в българската медийна среда започнаха прогресивно да се множат. А ако трябва да бъдат категоризирани, „Фрогнюз“ на Огнян Стефанов ще си има собствен раздел. Досущ като себеподобните му в природата, агент Академик на ДС и екипът му кръжат около трагедията с автобуса-ковчег , почернил Световрачене и страната, като ято лешояди. При това не с цел да се извадят наяве истинските причини за трагедията, каквато е работата на истинските журналисти, а да я използват за целите си и тези на спонсорите си. В случая с „Фрогнюз“ спонсорът е пределно ясен – банкерът-беглец Цветан Василев, а в опит да обслужат целите му Стефанов и сие бълват псевдостатии, чиято основна цел е да се използва трагедията, за да бъде намесено името на издателя ни. Няма значение, че връзка няма. Важното е да се изпълни нормативът за фалшиви новини, за да може, когато някой напише Пеевски в интернет, да бъде залян от измислените и опровергавани десетки пъти опорки, разпространявани от манифактурата за клевети на олигархията. Така, преди дни, докато цялата страна бе потресена от кошмара на пътя край Своге, „Фрогнюз“ претопли стария фейк за измислена връзка между Пеевски с програмната схема на националната телевизия, твърдейки, че програмният директор на БНТ Емил Кошлуков, бил назначен от него. Това е пълен абсурд, тъй като журналистът бе сред кандидатите за директор, а когато конкурсът бе спечелен от настоящия шеф на БНТ Константин Каменаров, той лично го покани да влезе в екипа му. Самият Каменаров дори коментира тогава, че няма нужда някой да го \"подсеща\" за Кошлуков, тъй като по думите му е човек с безспорни качества. Два дни по-късно „Фрогнюз“ пусна следваща димка – опита се да припише на Пеевски и радиостанция, която в деня на траур пускала кючеци. Публично известно и лесно проверимо е, че издателят ни притежава само печатни медии. Прийом на медийната фабрика за манипулации на българската олигархия обаче е да се повтаря до безкрай, че ако има виновен в тая държава за нещо – това е Пеевски. Като продължение на вече ясния репертоар от новини менте с етикет \"Пеевски\" сайтът на Агент Академик намеси името му и в ремонта на правителството и оставките на министри след Своге. Пеевски обаче е депутат от ДПС, която е в опозиция на властта. Друг публично известен факт. Но това за пропагандата и обслужващите я лешояди са важни не фактите, а повторението на лъжите. Независимо, че го правят на гърба на почернените семейства на 17-те жертви и използват чуждата мъка.", "date": "2018.09.02", "title": "„Фрогнюз“ и лешоядството"}
{"url": "https://www.monitor.bg:443/bg/a/view/benfika-specheli-futbolen-turnir-v-blagoevgrad-143279", "text": "   Децата на „Бенфика“, набор 2002-2003г. спечелиха футболния турнир в Благоевград       Детския отбор на ФК „Бенфика” спечели Шестото издание на Международния детски футболен турнир „Купiтe на Община Благоевград“. Те победиха на финала ФК „Динамо“ – Загреб. В тазгодишното издание на турнира  участие взеха отборите на  ФК „Бенфика“, ФК „Динамо Загреб“,  ФК „Войводина“, ФК „Апоел“, Кипър, ФК „Цървена звезда“, ОФК „Пирин“, ПФК „ЦСКА“, ПФК „Славия“.  През изминалите дни не липсваха наказателни картони, дузпи, нарушения и много голове.  С много радост и песента “We are the champions “ на фона на красива заря, бе закрит VI Международен  турнир, който беше създаден  в памет на легендарния вратар на “Пирин” и националния отбор на България – Христо Христов – Бараката.", "date": "2018.09.02", "title": "„Бенфика“ спечели футболен турнир в Благоевград"}
{"url": "https://www.monitor.bg:443/bg/a/view/borisov-na-sreshta-dnes-s-patriotite-za-rokadite-v-ms-143300", "text": "Совалки между ГЕРБ и коалиционните им партньори от „Обединени патриоти“ за рокадите в кабинета тръгват от утре. За целта още следобед, веднага след като се прибере от визитата си в Черна гора, премиерът Бойко Борисов ще се срещне с лидерите на ВМРО и НФСБ и вицепремиери Красимир Каракачанов и Валери Симеонов, както и с председателя на „Атака“ за да обсъдят оставките, подадени от министрите на вътрешните работи, транспорта и регионалното развитие Валентин Радев, Ивайло Московски и Николай Нанков заради трагедията край Своге.  Очаква се да бъде обсъдена работата и на други министри, след като в събота премиерът обяви, че „има и други, към чиято работа има претенции“. Имена така и не каза, което пък веднага даде нов тласък за спекулации (виж карето). През уикенда във Варна, където бе на обиколка, Борисов даде да се разбере, че вече има няколко предложения за наследници на Радев, Московски и Нанков, като макар и тримата да са от квотата на ГЕРБ ще съгласува наследниците им с патриотите. Още в петък се завъртяха имена за овакантените постове, като най-много са те за поста на титуляр в транспортното министерство. Сред спряганите имена за ведомството са това на зам.-шефа на транспортната комисия Светослав Иванов и дори на министъра на туризма Николина Ангелкова. За МРРБ информацията е, че по-скоро ще се заложи на външен експерт, а не на една от настоящите две дами, зам.-министри - Малина Крумова и Деница Николова. За МВР пък сред коментираните възможности бил както настоящият заместник на Радев Красимир Ципов, така и човек на ръководен пост в самата система. Все още не е решено кого точно Борисов ще внесе оставките в НС, за да бъдат гласувани от депутатите, съобщиха за „Монитор“, източници от кабинета. Народните представители се завръщат на работа на 4 и 5 септември. Точно тогава обаче премиерът заминава на официално посещение в Израел, където трябва да открие паметник за спасяването на българските евреи. Отсъствието на Борисов от пленарна залата при гласуването на рокади в правителството не би било прецедент. При оставката на здравния министър Николай Петров и замяната му с Кирил Ананиев Борисов изпрати в НС вицепремиерът Томислав Дончев. Но в настоящия случай подобен вариант се счита с изключително ниска степен на възможност. Има и трети вариант, който към този момент обаче е още по-малко възможен и това е свикване на извънредно заседание на НС в петък, въпреки че депутатите тогава почиват. Вчера Борисов замина за Черна гора, където днес сутринта ще се срещне с премиера Душко Маркович, с президента Мило Джуканович и с председателя на Скупщината Иван Брайович. Заедно с тях ще обсъди напредъка относно евроинтеграцията на страните от Западните Балкани, както и регионалното сътрудничество между държавите. Министър-председателят ще бъде награден и с орден „Черна гора“ с лента от президента на западнобалканската държава. В неделя пък Маркович даде официална вечеря в чест на Борисов. Трагедията край Своге не е единствената причина за оставката на вътрешния министър Валентин Радев, стана ясно от изявление на Борисов през уикенда. От думите на премиера лъсна, че Радев е имал черна точка пред него и заради крития в продължение на над седмица инцидент, при който бащата на президента Румен Радев Георги Радев, блъсна на кръгово в Харманли триколка, карана от инвалид. \"Министър Радев като не може да си контролира хората – оставка, а в същото време ги вика друг на оперативка“, коментира премиерът и допълни: Накрая полицията изкара невинния виновен, ама той пък нямал претенции”. Борисов обясни, че е гледал записите от видеонаблюдението в Харманли миналата събота. “Гледах действията на полицаите, другите участници не ме интересуват. Около 45 минути мърлява работа”, отсече премиерът.", "date": "2018.09.02", "title": "Борисов на среща утре с патриотите за рокадите в МС (ОБЗОР)"}
{"url": "https://www.monitor.bg:443/bg/a/view/servitiori-iznasjali-pari-na-arabadjievi-v-chuvali-143289", "text": "Сервитьори и други от персонала в заведенията и хотелите на Ветко и Маринела Арабаджиеви изнасяли пари в чували и пликове, след като стартирала акцията срещу босовете им. Това научи „Монитор“ от източници от разследването. Въпреки това обаче по време на мащабната акция, започнала в петък, били намерени над 10 млн. лева в брой, както и луксозен парк от автомобили, струващи не по-малко. „В петък сутринта открихме едва 150 хил. лева, прибрани в кутия за обувки. Определихме сумата като „дребна“, защото очаквахме, че ще намерим много повече. Така се и оказа. Открихме над 10 млн. лева, прибрани в куфари, гардероби, трезори и сейфове. Имаме данни обаче, че парите, чиито произход не е ясен, са много повече. Най-малкото получихме информация, че при влизането на прокурорите и разследващите в хотел „Маринела“ в петък, е започнала мащабна акция по изнасяне чували и пликове. В тях може да е имало и документи, и пари. Това е ставало от различни офиси на фирми, които се свързват с Арабаджиеви“, обясниха разследващи пред „Монитор“ и поясниха, че ако тези твърдения се докажат, то ще има още арестувани. Думите им за търсене на още пари с неизяснен произход се потвърждават и от изказването на зам.-главния прокурор Иван Гешев.  „Сумите са потресаващи. Трябва да отбележим, че според нас това не е цялата налична сума“, каза той в събота. Смята се, че веднага след публичното обявяне на акцията срещу семейството целият персонал в туристическата им империя е бил впрегнат да изнася на неясно за момента място големи суми в брой. Въпреки това обаче те не са успели да скрият всичко. „Представете си, щом са „пропуснали“ 10 млн. лева, колко са успели да укрият. Това тепърва ще го проверяваме“, обясниха още запознати с безпрецедентната акция пред „Монитор“. Резултатите от нея са, че шестима души са с обвиния – петима за участие в организирана престъпна група и един – Вълчо Арабаджиев, за вторични престъпления. Ветко и съпругата му Маринела пък са обявени за издирване. Предполага се, че те се намират във Франция.  От компанията на Арабаджиеви обясниха в съобщение до медиите, че били оказали съдействие, което обаче беше отречено от прокуратурата. „Оказано е пълно бездействие и съпротива на всички действия, които са провеждани от Специализираната прокуратура. Това са действия от рода на „загубила съм си ключовете“, „не знам кой е настанен тук в хотела“, „не знам кой ползва тези стаи“, „не знам къде са колите“, „не знам къде е офисът“, изреди той. На въпрос дали са предупредени семейство Арабаджиеви за предстоящата акция и затова е организирано тяхното пътуване във Франция, той обясни, че те са излезли от страната в началото на август, а действията на прокуратурата са планирани 5 дни преди д започне операцията. Без никакви обяснения и в нарушение на закона бе засекретена мярката за неотклонение в спецсъда на трима след акцията в офиси в два хотела на Ветко и Маринела Арабаджиеви. Съдия Вилислава Ангелова не допусна външни лица в съдебната зала, за да чуят определението й защо и по чие настояване се засекретява делото. Така не бе възможно да се види поне разрешеното от закона начало на съдебното заседание. По непотвърдена информация мерките за неотклонение, които се разглеждаха вчера, са на малкия син на Арабаджиеви – Вълчо и две жени – Ромелия Кирилова и Елена Караянева.  Малко преди заседанието изпълняващият функциите шеф на спецпрокуратурата Даниела Начева каза пред „Монитор“, че прокуратурата е внесла искането в съда за мярката заедно с допълнителни материали и трябва време на съда и защитата да се запознаят с тях, с което се обяснява късния час за започване на делото.  След спецакцията в петък прокуратурата съобщи, че е образувано досъдебно производство за организирана престъпна група, която е избягвала плащането на данъци в големи размери чрез преправяне на документи.", "date": "2018.09.02", "title": "Сервитьори изнасяли пари на Арабаджиеви в чували "}
{"url": "https://www.monitor.bg:443/bg/a/view/us-slujbi-opitvali-da-verbuvat-ruski-oligarsi-143269", "text": "ФБР и Министерството на правосъдието на Съединените американски щати безуспешно са опитвали да вербуват за информатор включения в американския санкционен списък руски олигарх Олег Дерипаска, пише в. „Ню Йорк Таймс“. Американски държавни лица са направили подобни опити на два пъти — през 2014 и 2016 година. Американската страна е искала да получи информация за организираната престъпност в Русия и за помощта, която (евентуално) е получил от Москва президентът Доналд Тръмп по време на своята предизборна кампания. В замяна на Дерипаска е предлагано съдействие получаване на виза за влизане в САЩ. Имало дори случай, при който агенти на ФБР посетили къщата на руския олигарх в САЩ и директно опитали да го притиснат на тема \"Пол Манафорт\". Самият Дерипаска е твърдял пред американските служби, че не приема теориите им за т.нар. руска намеса в изборния процес в САЩ. Олигархът е уведомил руските власти за опитите да бъде вербуван. Според неназован източник опитите да бъде вербуван Дерипаска са били част от далеч по-мащабна операция, в рамките на която американските служби са направи опит да \"пробият\" още няколко руски бизнесмени. И при тях обаче американците са ударили на камък.", "date": "2018.09.02", "title": "US служби опитвали да вербуват руски олигарси"}
{"url": "https://www.monitor.bg:443/bg/a/view/nfsb-na-valeri-simeonov-shte-glasuva-protiv-ministerskite-ostavki-143291", "text": "Изявлението на Борисов, че има претенции и към други министри, веднага отприщи лавина от спекулации, като едно от често спряганите имена бе това на шефът на МОСВ Нено Димов, който е излъчен от ОП в кабинета. Красимир Каракачанов обаче пресече слуховете, като посочи, че е спокоен както за своето място в кабинета, така и за това на Нено Димов.  „Не съм притеснен, всичко е въпрос на диалог и дебат, всеки си има свой подход“, посочи Каракачанов, който бе заедно с Димов в село Сугарево на възпоменанията за годишнината от убийството на Тодор Александров. По думите на вицепремиера и лидер на ВМРО, в комуникацията в управляващата коалиция буксувала, но до сътресения нямало да се стигне. Посочи също, че не е притеснен за евентуална смяна на министри от неговата квота, защото „тези, които съм предложил, няма как да бъдат сменени, ако нямат провинения“. На въпрос конкретно за името на слуховете за рокади в МОСВ, пък подчерта: \"Кой иска оставката на Нено Димов? Една тумба \"зелени\", които рекетират държавата от 20 години и пречат на развитието на туризма. Съжалявам много - да си гледат работата, няма да стане\". Самият Димов също сподели, че е спокоен за поста си. В същото време обаче от НФСБ, след заседание на ръководството на партията, продължило два дни, излязоха с остра реакция, публикувана от Валери Симеонов във Фейсбук профила му. В нея се посочва, че депутатите от партията щели да гласуват „против“ подадените от Московски, Нанков и Радев оставки, тъй като не са били съгласувани с тях и целяли погасяване на общественото недоволство и опазването на рейтинг. На брифинг днес от формацията щели да кажат каква ще им е коалиционната политика. Без да посочват обаче какво е решението им.", "date": "2018.09.02", "title": "НФСБ гласува против оставките, Каракачанов спокоен за себе си и Нено Димов"}
{"url": "https://www.monitor.bg:443/bg/a/view/lazarov-i-arshinkova-s-po-dve-titli-na-tenis-143274", "text": "Александър Лазаров и Петя Аршинкова спечелиха по две титли от завършилото във Велико Търново държавно лично първенство по тенис за мъже и жени. Състезателят на ТК \"Дема\" (Сф) триумфира за пръв път в кариерата си при мъжете, след като на финала надигра втория в схемата Габриел Донев от НСА с 6:4, 6:1. С победата Алекс заработи 1650 лева от общия награден фонд от 10 000 лв., а за съперника му останаха 950 лв. В събота Лазаров спечели трофея и на смесени двойки в тандем с шампионката на сингъл при жените Петя Аршинкова. Във финала те надиграха с 6:1, 4:6, 10-2 Пламен Милушев и Габриела Михайлова. Аршинкова пък триумфира на сингъл след успех над Хюлия Велиева с 6:0, 6:4. Така състезателката на ТК „Левски“ дублира титлата си от държавното в зала през тази година, когато отново надигра Велиева.", "date": "2018.09.02", "title": "Лазаров и Аршинкова с по две титли на тенис"}
{"url": "https://www.monitor.bg:443/bg/a/view/zadyljavat-doktorite-chujdenci-ot-es-da-znajat-bylgarski-143273", "text": "Лекарите чужденци от страни-членки на Европейския съюз трябва да знаят български език и българската терминология на заболяванията, симптоматиката и състоянията така, както ги описва пациентът, за да имат право да практиктуват професията на трудов договор в България. Това предвижда проект за допълнение на Наредбата за владеенето на български език и професионалната терминология на български език от чужденците за упражняване на медицинска професия в Република България. Той вече е публикуван на електронната страница на Министерството на здравеопазването за обществено обсъждане. Към момента такова изискване има само към докторите, медицинските сестри и другите медицински специалисти от трети страни. За да получат право да практикуват професията в България, те преминават изпит пред специална комисия, след което получават удостоверение за владеене на български език. Занапред на такъв изпит ще се явяват и лекарите и медспециалистите, граждани на други страни от Европейския съюз. Документът ще се издава, за да послужи пред Министерството на здравеопазването и ще е валиден само за упражняване на медицинска професия в нашата страна. Към момента няма лекари от страни – членки на ЕС, които работят на договор в България. За специалисти, които идват да оперират епизодично у нас или да демонстрират нови методи такова изискване няма. Обикновено те общуват с пациентите чрез преводач, а с колегите си български лекари на английски или друг широко практикуван европейски език.", "date": "2018.09.02", "title": "Задължават докторите-чужденци от ЕС да знаят български"}
{"url": "https://www.monitor.bg:443/bg/a/view/bono-zagubi-glasa-si-i-otmeni-koncert-v-berlin-143270", "text": "Ирландската рок група U2 прекъсна свой концерт в Берлин, след като фронтменът Боно загуби гласа си. Бандата бе изпълнила едва няколко песни на сцената в Mercedes Benz Arena, след което певецът оповести, че трябва да се оттегли заради загуба на гласа си. \"Мисля, че не можем да продължим. Няма да е честно към вас\", извини се той на феновете. „Не знаем какво се случи и в момента търсим лекарска помощ. Както винаги, благодарни сме на нашите почитатели за разбирането и подкрепата. Ще ви държим в течение“, обещават в отворено писмо музикантите от U2. В обръщението си към феновете те добавят още, че Боно бил в отлична форма преди старта на концерта. По график, следващото шоу на групата от турнето Experience and Innocence трябва да се проведе този вторник в Кьолн.", "date": "2018.09.02", "title": "Боно загуби гласа си и отмени концерт в Берлин"}
{"url": "https://www.monitor.bg:443/bg/a/view/mon-ekskurziite-v-uchebno-vreme-samo-do-3-dni-143272", "text": "Ученическите екскурзии да са до три дни, за да не губят децата от учебния материал. Това предвижда проект за промяна в Наредбата за организацията на дейностите в училищното образование, които са публикувани на сайта на Министерството на образованието и науката за обществено обсъждане. Промяната, ако бъде приета, ще важи и за т. нар. зелени училища и други форми на извънкласна заетост, които предвиждат изнасяне на заниманията извън школото. Екскурзиите и другите занимания могат да бъдат повече от посочения срок само, ако се включат и уикендите. Родители и директори обаче са категорични, че в такъв случай пътуванията на децата ще се оскъпят, тъй като през почивните дни нощувките в хотелите са по-скъпи, трябва да се плаща и за заетостта на учителите и възпитателите в извънработно време, както и повече престой и командировъчки, също за работа в почивни дни, на шофьорите. В делнични дни хотелиерите предлагат големи отстъпки, като в тях важи и намалението за учащи. Такива отстъпки през работната седмица предлагат и ресторантите, в които обикновено организаторите сключват договор за изхранването на децата и юношите, а също така и тогава се ползват и големи намаления за музеите и лифтовете в природните паркове. Обикновено, сега, екскурзиите за ученици варират между 230 – 300 лева. В тази цена са включени 4 нощувки, транспорт и педагогическо обезпечаване. Ако те включват и уикендите, родителите ще трябва да броят поне още 100 – 120 лева отгоре. До момента зелените училища се организираха за не по-малко от седмица. В сега действащата наредба няма фиксирани дни за провеждане на екскурзии и днруги извънкласни дейности, свързани с пътувания. Единственото ограничение, което е залегнало и в наредбата за организираната туристическа дейност превозването и организирането на самото пребиваване да става само от туроператори, които имат изричен сертификат за работа с ученици, който се подписва от две ведомства – Министерството на туризма и това на образованието и науката. Въпросните промени в наредбата са предложени за обществено обсъжданеу до 14 септември.", "date": "2018.09.02", "title": "Орязват ученическите екскурзии до 3 дни"}
{"url": "https://www.monitor.bg:443/bg/a/view/sasha-i-tanja-bylgarskite-tja-i-toj-143013", "text": "Руски хумор по рецепта ала българския сериал „Тя и той“ с добавка дете ни очаква в поредицата „СашаТаня“. Пречат ли битовизмите на любовта, студентското общежитие или съвместния дом носят повече спокойствие и как се гледа дете в панелка в московско предградие – на този въпрос ще ни отговорят току-що дипломиралите се Саша и Таня, в компанията на малкия им син Альоша. Валентина Рубцова, Андрей Гайдулян, Алексей Климушкин са в главните роли на сериала, който създателите му определят като смесица между ситком и комедийно шоу. По думите на Гайдулян, сериалът показва какво се случва в деветдесет на сто от семействата в Русия. „Важното е хората, които ни гледат, да намират себе си в тези истории, да потискат негативизма, който се натрупва в отношенията им с другите. А тези, които се все още необвързани, да им се прииска да се задомят. Затова, когато гледат „СашаТаня“ хората трябва да разберат, че любовта е единствено, което ги свързва, въпреки всички битовизми, които го спохождат“, коментира  продуцентът Семен Слепаков. Комедийната поредица е достъпна в онлайн платформата Voyo до 14 септември.", "date": "2018.09.02", "title": "Саша и Таня – българските Тя и Той"}
{"url": "https://www.monitor.bg:443/bg/a/view/borisova-i-volojanina-s-po-3-zlata-na-uredite-143276", "text": "Петя Борисова спечели три златни и един сребърен медал на финалите на отделните уреди при жените в 26-о издание на международния турнир по художествена гимнастика за приз \"Царица Маргарита\" във Варна. Българската националка, която вчера триумфира и в многобоя, взе титлите на обръч със 17,950 т, на топка с 15,850, на бухалки с 16,800 и остана втора на лента с 9,650 точки. Борисова изхвърли лентата извън терена и взе резервния уред, който обаче се скъса. Златото на лента стана притежание на германката Ноеми Пешел с 12,250 т. При девойките шампионката в многобоя Татяна Воложанина завоюва три златни и един сребърен медал на финалите на отделните уреди. Българката е първа на обръч (17,100 т.), бухалки (17,900) и лента (16,300) и втора на топка с 16,900 т., след като допусна грешка. Шампионка на топка стана германката Маргарита Колосов със 17,100 т.", "date": "2018.09.02", "title": "  Борисова и Воложанина с по 3 злата на уредите"}
{"url": "https://www.monitor.bg:443/bg/a/view/kerber-kvitova-i-zverev-aut-ot-us-open-143268", "text": "Ангелик Кербер (Гер), Петра Квитова (Чух) и Александър Зверев (Гер) бяха най-високо поставените тенисисти, които напуснаха Откритото първенство по тенис на САЩ след третия кръг. Шампионката от US Open 2016 и №4 в схемата Кербер загуби с 6:3, 3:6, 3:6 от Доминика Цибулкова (Слвк, №29). Германката, която триумфира на \"Уимбълдън\" през юли, допусна два пробива в решителния трети сет, а словачката победи при първия си мачбол. В следващия кръг Цибулкова ще играе срещу Медисън Кийс (САЩ), която спечели с 4:6, 6:1, 6:2 срещу Александра Крунич (Сър). Двукратната шампионка от \"Уимбълдън\" и №5 в схемата в Ню Йорк Петра Квитова отстъпи с 5:7, 1:6 пред Арина Сабаленка. 20-годишната представителка на Беларус, която е поставена под номер 26, допусна само 15 грешки, с 20 по-малко от Квитова. Поставеният под номер 4 при мъжете Александър Зверев игра за пръв път в третия кръг на \"Флашинг Медоус\", но загуби от сънародника си Филип Колшрайбер с 6:7(1), 6:4, 6:1, 6:3, след като допусна 53 непредизвикани грешки. Победителят от 2011 и 2015 г. Новак Джокович се класира за четвъртия кръг след успех с 6:2, 6:3, 6:3 срещу Ришар Гаске (Фр). Така Ноле се приближи на победа от мечтан четвъртфинал срещу Роже Федерер (Шв). 5-кратният шампион и №2 в схемата се справи с Ник Кириос (Авл) с 6:4, 6:1, 7:5, а в IV кръг ще срещне друг австралиец - Джон Милман, който елиминира Михаил Кукушкин (Каз) с 6:4, 4:6, 6:1, 6:3.", "date": "2018.09.02", "title": "Кербер, Квитова и Зверев аут от US Open"}
{"url": "https://www.monitor.bg:443/bg/a/view/fenovete-na-duisburg-iskat-ostavkata-na-gruev-143277", "text": "Фенове на „Дуисбург“ поискаха оставката на Илия Груев след четвъртата поредна загуба на без отбелязан гол от началото на сезона във Втора Бундеслига. Възпитаниците на българина претърпяха разочароващо поражение с 0:1 от „Гройтер Фюрт“, с което останаха на дъното на класирането без актив. Специалистът бе обявен за герой, след като през миналия сезон изведе „Дуисбург“ до седмото място, но след лошия старт на настоящата кампания от трибуните се чуха викове „Груев вън“. „Това са същите хора, с които преди няколко седмици празнувахме заедно. Но такъв е футболът. Неприятно е, но разбирам нашите фенове“, коментира разочарованият Груев.", "date": "2018.09.02", "title": "Феновете на „Дуисбург“ искат оставката на Груев"}
{"url": "https://www.monitor.bg:443/bg/a/view/kristina-mileva-obuchava-bg-modeli-za-svetovnija-podium-143292", "text": "Кристина Милева ще обедини сили с Диляна Попова в издирването на „Новото лице“ на модния подиум. Двете ще се включат с обща рубрика към предаването „Преди обед“, което ще се завърне в ефира на bTV от утре. Красавиците ще отведат зрителите зад кулисите на целия процес по създаването на един модел, а момичето, избрано от тях ще получи шанс и за международна кариера. Александър Кадиев и Десислава Стоянова ще се завърнат като водещи и в новия сезон на „Преди обед“. Предаването ще запази някои от най-гледаните си поредици, като още в първото си издание ще запознае зрителите с 21-годишния Самуил Александров от Русе, успял да свали 80 килограма за 8 месеца. „Не/зависимите“ с автор Ралица Стефанова ще проследи лечението на трима души от тежки зависимости като наркотици, алкохол и хазарт. В „Духът на здравето“ на 4 септември пък Неделя Щонова ще разкаже историята на Сас Фрийман - актриса, модел, телевизионна знаменитост и дубльор на Ема Томпсън, която живее втори живот след прекаран тежък инсулт. В първото издание за сезона на „Албумът“ Венета Георгиева ще разгледа спомените в снимки на „Кралицата на джаза“ - Лени Вълкова, която от години живее в Лондон, но ще се срещне със свои почитатели в София в същия ден на събитие, организирано от радио Jazz FM и НДК. „Мистичната България“ и този сезон ще насочва вниманието към ценностите, скрити под земята, където археолозите търсят отговори на вековни загадки. В първия епизод на 5 септември Ирена Григорова ще представи пирамидалната гробница край Малтепе, определяна като археологическото откритие на века. В рубриката „Като на кино“ своя критичен поглед към седмичния афиш ще отправи експертът Деян Статулов.", "date": "2018.09.02", "title": "Кристина Милева обучава БГ модели за световния подиум"}
{"url": "https://www.monitor.bg:443/bg/a/view/bashtata-na-boris-dali-jurira-mejdunaroden-festival-za-meraklii-143260", "text": "Бащата на Борис Дали – Орлин Делибалтов се превърна в истинска атракция на международен фестивал за мераклии в кюстендилското село Слокощица. Познатият на млади и стари – Орлин, председателстваше журито на феста, който събра над 280 фолклорни състави от България, Сърбия и Македония. „Идвам за първи път в Слокощица и за мен е чест, че ме поканиха да бъда председател на журито. Занимавам се отдавна с музика, свиря на акордеон и пея. Отделно от това ръководя и школа по народно пеене „Пъстра китка““, обяви Делибалтов, който е и председател на едно от най-престижните читалища в Бобов дол - „Просвета 1903“. Орлин е категоричен, че акордеонът за него е най-големият му приятел. „Акордеонът е в моята душа и сърце, с него лягам и с него ставам. Почти всеки ден свиря по два-три часа, занимавам се с музика от малък. Ходя постоянно и на участия“, обяснява още музикантът, който не оставя и за секунда акордеонът си. Въпреки че разполага с общо 5, този акордеон за него е най-специален. Купил го от Италия през миналата година и твърди, че е единствен в цял свят. „Акордеонът е изработен по специална поръчка и за мен е едно истинско бижу. Струва далеч не скромните 20 хил. лв. и е обсипан с камъни Сваровски“, разказва още Делибалтов. Той не скрива и факта, че е изключително горд със сина си Борис Дали. Малцина знаят, че кариерата на поп-фолк изпълнителя тръгнала именно от читалището в Бобов дол, което ръководи сега Орлин. „Боби първоначално се занимаваше с народно пеене. След това премина към поп-фолка. И до ден днешен продължавам да го съветвам, работим заедно и съм изключително радостен. Аз съм автор и на една от фолклорните му песни „Прочуло се младо момче - бобовдолче“, която стана невероятен хит“. Успях да науча сина ми и да свири на акордеон“, разказва Орлин Делибалтов, който се радваше на голям брой фенове от Кюстендилско.   Специален плакет „Баш мераклия на годината“ за Румяна Попова Международният фестивал на мераклиите в Слокощица събира все повече участници, казва със задоволство кметът Румен Калфин. За първи път през тази година беше връчен и специален плакет „Баш мераклия на годината“, който не случайно получи фолклорната изпълнителка Румяна Попова. „Тя е направила твърде много за селото. Родена е тук и никога не забравя корените си. Винаги идва на празници да ни уважи и да ни попее. Отделно от това е една от най-известните фолклорни изпълнителки, която прославя страната ни из цял свят“, коментира още кметът на Слокощица, Румен Калфин.", "date": "2018.09.02", "title": "Бащата на Борис Дали свири на акордеон с камъни \"Сваровски\""}
{"url": "https://www.monitor.bg:443/bg/a/view/do-dni-zapochvat-remontite-na-pytja-dobri-dol-slivata-orsoja-143297", "text": "Около 10 септември е предвидено да започнат най-неотложните ремонтни дейности на път II-11 Добри дол – Сливата – Орсоя, съобщиха от пресцентъра на АПИ. Агенция \"Пътна инфраструктура\" прави това уточнение по повод искания на граждани за ремонт на отсечката в района на най-голямото свлачище, регистрирано у нас край Орсоя. През 2018 г. е извършван мониторинг на свлачищните процеси в участъка от второкласния път. През 2017 г. са изпълнени най-неотложните работи, свързани с отводняването на пътя и извършването на изкопни работи, които влияят на натиска върху пътното платно. 200 хил. лв. са дадени за изкърпване на отсечката преди зимата, а 50 хил. лв. за отводнителни дейности. Планирано е през 2018 г. при значително затихване на свлачищните процеси около 10 септември 2018 г. да стартират най-неотложните строително-монтажни работи, с оглед подготовката на участъка за новия зимен сезон. В недобро състояние е отсечка от около 7-8 км.", "date": "2018.09.02", "title": "До дни започват ремонтите на пътя Добри дол – Сливата – Орсоя "}
{"url": "https://www.monitor.bg:443/bg/a/view/es-pazarlycite-za-razvoda-s-ostrova-da-prikluchat-do-sredata-na-noemvri-143259", "text": "Не е нужно повече време. Онова, от което имаме нужда са политически решения. Разговорите между Великобритания и ЕС за Брекзит трябва да приключат до средата на ноември, заяви главният европейски преговарящ за Брекзит Мишел Барние пред в. „Франкфуртер Алгемайне“. След това ЕС може да свика извънредна среща на върха по този повод. Според първоначалните планове разговорите между Острова и Контитента трябваше да приключат до средата на октомври. Споразумение с Великобритания за отношенията с ЕС след напускането на Съюза ще предотврати сериозни смущения в търговията, заяви още Барние. Компаниите ще бъдат изправени пред смущения във веригата си за доставки, ако Великобритания напусне Европейския съюз, без да осигури постоянен достъп до единния пазар на блока или до митническия съюз, казва още Мишел Барние. \"Ако британското правителство реши в полза на митнически съюз с нас, което все още е възможно, нещата ще бъдат много по-лесни\", подчертава той в интервюто. \"Във всеки случай съветвам индустрията да съобрази веригата за доставки с евентуално напускане на Великобритания без споразумение\".", "date": "2018.09.02", "title": "ЕС: Пазарлъците за развода с Острова да приключат до средата на ноември"}
{"url": "https://www.monitor.bg:443/bg/a/view/tri-sela-na-protest-sreshtu-sprjan-remont-na-pytja-lom-vidin-143263", "text": "Недоволни от лошото състояние на второкласния път от Лом за Видин излязоха на протест днес преди обяд.  Хората преградиха шосето към 10 часа и спряха движението за два часа с надежда най-накрая да обърнат внимание и на техния път, предаде bTV. В село Добри дол къщите са напукани от преминаващите през кратерите тежки камиони. Ремонтът е започнал в края на миналата година. Осемкилометровата отсечка, за която е обявено, че се дават един милион лева, обаче внезапно е изоставена. В момента вместо мантинели на места са поставени предупредителни ленти.", "date": "2018.09.02", "title": "Три села на протест срещу спрян ремонт на пътя Лом-Видин"}
{"url": "https://www.monitor.bg:443/bg/a/view/nov-komandvasht-na-silite-na-nato-v-afganistan-143261", "text": "Генерал Остин Скот Милър от Сухопътните сили на САЩ поема командването на мисията на НАТО в Афганистан, предаде АП. На церемония в Кабул в присъствието на афганистански представители и чуждестранни посланици Милър пое поста от генерал Джон Никълсън, оглавил 41-членната мисия през 2015 г., дни след като алиансът прекрати официално бойните си операции в азиатската страна. Оттогава силите на НАТО в Афганистан подпомагат местната армия и полиция в операциите им срещу талибаните и групировката \"Ислямска държава\". \"Предстоят ни трудни решения\" каза новият командващ на церемонията в централата на мисията \"Решителна подкрепа\" в афганистанската столица. По думите му военният натиск върху бунтовниците е необходим за създаването на условия за политическо помирение. Досега Милър е оглавявал Обединеното командване за специални операции, което координира мисии на елитни части като Шести екип на \"морските тюлени\". През 2011 г., преди мандата на Милър, този екип е изпълнил задачата за ликвидирането на Осама бин Ладен в Пакистан. Служил е като капитан в \"Делта форс\" и командир на сухопътна част в битката за Могадишу през 1993 г. - събития, описани и показани в книга и филм със заглавие \"Black Hawk Down\". Сега Милър ще командва 16 хиляди войници от \"Решителна подкрепа\" и 14 хиляди американски войници в Афганистан с основни задачи като обучение, консултации и подкрепа на афганистанските сили за сигурност. В същото време стана известно, че въоръжените сили на САЩ са взели окончателно решение да спрат помощи за Пакистан на стойност 300 милиона долара, защото Исламабад не се бори достатъчно активно с екстремисти, предаде Ройтерс. Средствата, предназначени за отбранителни цели, са част от по-голямото спиране на помощи, обявено по-рано тази година от президента на САЩ Доналд Тръмп. Той спря помощи за Пакистан, обвинявайки Исламабад, че е отговорил на получената в миналото помощи с лъжи и измами. По-рано тази година Конгресът спря помощи за Пакистан на стойност 500 милиона долара.", "date": "2018.09.02", "title": "Нов командващ на силите на НАТО в Афганистан"}
{"url": "https://www.monitor.bg:443/bg/a/view/hubchev-ne-pozvoljavam-da-se-podceni-dori-edna-trenirovka-143262", "text": "Треньорът на националния отбор Петър Хубчев даде да се разбере, че няма да позволи каквото и да е подценяване преди старта на турнира Лигата на нациите. „Ясно ми е, че оценката за един треньор идва от резултатите, каквото да си говорим за подмладяване и т.н. Убедени сме, че тези шест мача ще ги приемем абсолютно сериозно. Ще играем на повече от 100%. Може да съм малко наивен, но смятам, че мач на националния отбор, бил той и приятелски, не може да се приеме несериозно. Това убеждаваме футболистите с моя екип. Не виждам как мач на националния отбор може да бъде приет несериозно“, коментира Хубчев на специална пресконференция преди старта на новия турнир на УЕФА. По думите му мотивацията на целия щаб е е да създаде боеспособен отбор за истинските квалификации. „Няма да позволим в никакъв случай да се подцени дори една тренировка в националния отбор. Нямам търпение да се съберем всички и да им го кажа на футболистите. В нашата група няма изявен фаворит“, допълни специалистът, като разкри, че щабът му вече е проучил съперниците си. „Няма човек от тези, които са извикани, на когото да разчитаме, че той ще реши мача. Няма такъв, около когото да градим тактиката. Нито Ивелин Попов, нито Кирил Десподов, нито който да е може да реши даден мач. Разчитаме на отбора. Видяхте на световното първенство как звездите не можаха да решат проблемите на своите отбори. Няма да дам гаранция нито на вас, нито на президента на БФС, че ще се класираме на световно или европейско първенство. Просто ще работим здраво“, добави бившият защитник. От днес билетите за първото домакинство на Норвегия са в продажба на касите на националния стадион „Васил Левски“. Срещата е на 9 септември от 19:00 ч., а цените варират между 12 и 200 лв.", "date": "2018.09.02", "title": "Хубчев: Не позволявам да се  подцени дори една тренировка!"}
{"url": "https://www.monitor.bg:443/bg/a/view/dvama-izcheznali-i-13-raneni-v-sblysyk-na-korabi-v-kalifornija-143264", "text": "Двама души изчезнаха безследно и най-малко 13 бяха ранени в Калифорния, след като две увеселителни корабчета се сблъскаха челно в река Колорадо близо до границата с щата Аризона. Силата на удара е била толкова голяма, че единият плавателен съд е потънал, а другият е получил големи повреди. Един от ранените е пострадал тежко и е бил транспортиран до болница в Лас Вегас. Катастрофата е станала в парк \"Моаби\", популярна дестинация за водни развлечения на около 467 км източно от Лос Анжелос.", "date": "2018.09.02", "title": "Двама изчезнали и 13 ранени в сблъсък на кораби в Калифорния"}
{"url": "https://www.monitor.bg:443/bg/a/view/v-etyra-chakat-hiljadi-za-tradicionnija-panair-na-zanajatite-143258", "text": "Хиляди посетители се очакват в уникалния етнографски музей на открито Етъра край Габрово за започващия на 6 септември четиринадесети международен панаир на традиционните занаяти, съобщи директорът на културната институция доц. д-р Светла Димитрова. Тя припомни, че музея край бреговете на река Сивек съществува от далечната вече 1964 година, той е създаден по идея на Лазар Донков, който е негов първи дългогодишен ръководител. Хиляди посетители се очакват в уникалния етнографски музей на открито Етъра край Габрово за започващия на 6 септември четиринадесети международен панаир на традиционните занаяти, съобщи директорът на културната институция доц. д-р Светла Димитрова. Тя припомни, че музея край бреговете на река Сивек съществува от далечната вече 1964 година, той е създаден по идея на Лазар Донков, който е негов първи дългогодишен ръководител.", "date": "2018.09.02", "title": "В Етъра чакат хиляди за традиционния панаир на занаятите   "}
{"url": "https://www.monitor.bg:443/bg/a/view/patrioti-otbeljazaha-94-godini-ot-smyrtta-na-todor-aleksandrov-143278", "text": "94-тата годишнина от смъртта на легендарния войвода Тодор Александров бе отбелязана от стотици български патриоти над с. Сугарево в Пирин планина. До параклиса „Свети Илия“ на гроба на Тодор Александров бе отслужена заупокойна молитва. Тържествен залп проехтя като почит към Тодор Александров, отдал живота си на борбата за свобода на българите в Македония. „Всяка година се събираме на това място да почетем паметта на великия Тодор Александров. Роден е в Щип в семейство на българи. Самият той, като други свои връстници, избират нелекия път на борбата. Изучава се и става български учител“, разказа пред събралите се хора председателят на ВМРО, вицепремиер и министър на отбраната Красимир Каракачанов. Той допълни, че и в трудните години Тодор Александров не отстъпва от борбата. Когато всички смятат, че борбата е изгубена, Тодор Александров възражда Организацията. Даже енциклопедия „Британика“ го нарича некоронования цар на Македония, допълни Каракачанов.", "date": "2018.09.02", "title": "Патриоти отбелязаха 94 години от смъртта на Тодор Александров"}
{"url": "https://www.monitor.bg:443/bg/a/view/kyrvavo-napadenie-s-kola-bomba-v-mogadishu-143265", "text": "Осем души загинаха в атентат, извършен днес в сомалийската столица Могадишу.  Терорист самоубиец се е взривил с кола пред административна сграда в един от районите на Могадишу. Повечето жертви са цивилни. Отговорност за нападението пое ислямистката групировка \"Аш Шабаб\". Тя е свързана с терористичната мрежа Ал Каида и редовно извършва атаки в нестабилната африканска държава.", "date": "2018.09.02", "title": "Кърваво нападение с кола бомба в Могадишу"}
{"url": "https://www.monitor.bg:443/bg/a/view/bylgarski-matematici-grabnaha-12-zlatni-medala-v-hong-kong-143249", "text": "С 12 златни медала се завръщат на 4 септември от Хонг Конг, където се проведе традиционната международна олимпиада по математика българските участници.   С 12 златни медала се завръщат на 4 септември от Хонг Конг, където се проведе традиционната международна олимпиада по математика българските участници. Към златото те прибавиха 9 сребърни и 1 едно бронзово отличие след като за по-малко от 2 часа успяха да намерят правилните решения за 30 задачи от областите логическо мислене, алгебра, теория на числата, геометрия и комбинаторика. Златните медали са за  столичаните Алек Ангелов, Александър Николов, Борис Бабев, Давид Цаков, Христо Ценев, Ивайло Маринов, Камен Пехливанов, Мартин Матов, Огнян Огнянов и Радостин Железчев. Компания им правят старозагорецът Любен Карбанов и представителят на Русе Николай Радев. Българският тим е от 22 хлапета от училища в  София, Пловдив, Стара Загора, Сливен, Казанлък и  Русе. Сред носители на сребро са сестрите на златните Радостин и Алек : четвъртокласнничката  Калина Железчева и второкласничката Ема Ангелова, награждаването ще бъде на 3 септември.Победителите ще вземат участие и в  шампионския турнир на 29 декември 2018 г., който ще се проведе в индонезийската столица  Джакарта, коментира ръководителят на националния ни отбор Любомир Любенов. Той уточни че за четвъртокласника от София Огнян Огнянов това е пето златно отличие за година, а за едва 7-годишният Мартин златният медал е втори.Във финалното състезание са участвали 637 математици от 15 страни по света.", "date": "2018.09.02", "title": "Български математици грабнаха 12 златни медала  в Хонг Конг"}
{"url": "https://www.monitor.bg:443/bg/a/view/veselina-kacarova-golemijat-tenor-alfredo-kraus-mi-kaza-ostani-vjarna-sebe-si-143250", "text": " 13 от най-надеждните млади оперни изпълнители от пет страни в света пристигнаха в Стара Загора, за да попият в рамките на десет дни от опита на Мецосопрано №1 Веселина Кацарова, която реши за пръв път да проведе свой мастер-клас в родния си град и в операта, на която от две години година е артистичен директор.  13 от най-надеждните млади оперни изпълнители от пет страни в света пристигнаха в Стара Загора, за да попият в рамките на десет дни от опита на Мецосопрано №1 Веселина Кацарова, която реши за пръв път да проведе свой мастер-клас в родния си град и в операта, на която от две години година е артистичен директор. Още при прослушването Маестра Кацарова създаде невероятна атмосфера, показвайки че ни приема като равни, че няма да бъдем в позицията на ученици и учител, а ще търсим заедно пътя към най-доброто ни бъдещо представяне на сцената..., коментираха  дошлите от САЩ, Франция, Турция, Китай и Южна Корея кандидати за славата, повечето от които вече имат сериозни изяви не само в родината си, а и на едни от най-известните европейски оперни сцени. Сред все още тръпнещите от предварителния подбор беше старозагорското сопрано Нели Нечева, която въпреки че познава отблизо маестрата от работата си с нея през последните 12 месеца не скри, че е имала известни притеснения. „Кацарова успя още в първите минути да създаде истинска работна атмосфера, тя си е направила труда предварително да се запознае с проявилите желание да научат собствените й секрети за дългогодишно и изключително  успешно оставане в кариерата на оперния певец\", лаконично коментира директорът на старозагорската трупа Огнян Драганов, който се е ангажирал с поставянето на финалния концерт-спектакъл с младите дарования на местната сцена на  7 септември под диригентската палка на Владимир Бошнаков. Месец преди старта на майсторския си клас Кацарова оповести, че всеки един желаещ български  певец ще може  да присъства на уроците й в залата на старозагорската регионална библиотека „Захари Княжески\". Заедно с нея в обучението на  младите дарования участва музикалният педагог Николай Ханджиев, а на пианото в ролята на корепетитор е доц. д-р  Боряна Ламбрева , работила дълги години с Райна Кабаиванска. В една от паузите Веселина Кацарова намери време и за въпросите на журналистите с уговорката те да бъдат за музиката, а не ...бижутата й, какъвто случай имала преди време и който я накарал да стане много, ама много ...предпазлива в срещите си с представители на българските медии. -Маестра Кацарова, кой по ред майсторски клас е това и как всъщност решихте като изключително ангажиран изпълнител да отделите от времето си за преподаване?   -Малко ми е трудно да  ги изброя, мисля че първият беше по покана на телевизия в Берн преди 7 или 8 години. Но със сигурност тук, в родината е първи. През 90-те години, когато падна Берлинската стена изведнъж на сцената се появиха изключително много певци, всички те освен пеене бяха учили и музикална педагогика. И онези , които не  успяха да направят успешна сценична кариера ...станаха педагози.В случая не визирам  България, защото аз твърде малко или почти никак не познавам ситуацията тук.От посещавалите досегашните ми класове разбрах, че всъщност в академиите, където са се учили не съм им казали много  , изключително важни за развитието им неща. Може би това мотивира и мен, а и колеги като Томас Хенсън, Джойс Дидонато да се решим да станем и ...преподаватели. - А Вие самата посещавали  ли сте някога в майсторски клас? - Не. Така стана, че аз се развих като певица много бързо.През 1992-а дебютирах в  миланската Ла Скала, през 1994-а вече пеех в Ковънт гардън, преди това вече бях пяла във Виенската опера... - А кой Ви откри за сцената? - Карате ме  да се връщам назад във времето...Ами още като студентка в някогашната Българска държавна консерватория, с още четири колеги участвахме в нещо като турне във Франция.Пеехме в някакви клубове и мисля, че в Ница бяхме на спектакъл с участието на изключителната Гена Димитрова, която след това дойде да ни чуе. След това сподели намерението си да направи с нас концерт в София, където да ни представи. На този концерт пях арията на Розина от „Севилският бръснар\", в залата е била и импресарката Луиза Ласер Петроф, която и до днес работи във Франкфурт. Тя направила запис с касетофон на изпълнението ми и го изпратила на Хербер фон Караян и на бъдещия директор на виенската опера Йоан Холендер - И всичко тръгна от един запис? - Караян харесал гласа ми и поръчал да бъда поканена в Залцбург. От българската концертна дирекция ми казаха само да си взема ноти и да заминавам. Посрещна ме на гарата секретарката на Караян, която аз бях виждала дотогава само на снимка. Заведе ме направо в сградата, където се намираше администрацията на залцбургския фестивал. Маестрото /той беше вече много болен/ ме посрещна облечен в спортен екип. В онзи момент работеше с Пласидо Доминго и американката Кетрин Батлър - правеха „Бал с маски\", останах седмица там. Разбрах, че ме е харесал, но съдбата направи така, че той почина много скоро след тази ни среща. Аз се бях върнала в България, преживявах много тежко смъртта на баба си. И тогава получих покана да замина за Виена, за да бъда чута от Холендер. -Казват, че когато една врата се затваря – отваря се друга... - След години Холендер ми призна, че първоначално не искал да ме прослушва. На настояванията на импресарката Луиза Ласар  Петроф /тя впрочем е с румънски произход като него/ доста грубичко казал, че има достатъчно мецосопрани, за да се занимава с една никому неизвестна българка.Тя обаче директно му казала че допуска голяма грешка и той махнал с ръка: „Да дойде, макар че няма да стане нищо!\". - Имал твърде много мецосопрани? - Ами да, така се изразил. След прослушването ми даде правото на дебют. Беше 1992-а, пях в „Севилският бръснар\". Така че не се е налагало в младите си години да ходя на майсторски класове. Всъщност аз и не зная дали тогава такива се провеждаха. -Колко са добрите гласове сред участниците в старозагорския Ви клас? -Отговор на този въпрос ще мога да дам на финала. Няма да скрия, че съм имала и разочарования.Харесвала съм при прослушването някой от изпълнителите, имала съм чувството, че съм се срещнала с много интуитивен и талантлив изпълнител.Че има благодатен „материал за работа\", а се е оказвало, че точно той няма качеството ...„да попива\". Искрено се надявам тук да нямам разочарование. -Ако правилно Ви разбирам – кастингът продължава? -О, да! Много бих искала да кажа на младите колеги, че гласът им не е най-важното качество. Има други, сред тях са интелекта; естетиката; да отсяваш и вземаш хубавите неща; да си дипломатичен; да си дисциплиниран...Ако се смяташ за незаменим – просто се отпиши.Това те убива. -Разбрах, че с  поне част от учениците Ви се познавате отпреди... -О да, едната , която идва от Южна Корея е учила в Италия, при професор Сабатини. Китаецът пък съм представяла миналата година в Мюнхен, турския певец също съм чувала.Те не са прохождащи сега, имат вече своята биография. Сега и тук аз се опитвам да им предам онова, което аз самата съм научила през годините. Понякога е достатъчно да отвориш уста с милиметър повече, за да прозвучи гласът ти другояче, образът на героя ти да се получи ... -Успя ли педагогът Веселина Кацарова да открие бъдещата ...Веселина Кацарова след младите оперни таланти? -Бъдещата Веселина Кацарова? Тя никога няма да се роди. Ще се роди ...по-добрата Веселина Кацарова! -Вероятно е така, но тази по-добра Веселина все пак трябва да тръгне от някъде. Въпросът е по-скоро дали търсите себе си сред тези младежи и девойки с великолепни гласови данни? -Не.Само в една малка скоба ще кажа, че няма да се намери провокативен въпрос, който да ме промени. Аз не съм самовлюбена. Ставам обаче много тъжна, когато усетя че хората не са естествени.Великото в нашето изкуство е, че няма абсолютно повторение. За себе си мога да кажа, че не бих могла да изпея два пъти по един и същ начин една ария. Всичко е във времето. И много, ама страшно много ми се иска да се прероди голямото оперно изкуство в България.Може и да прозвучи в известна степен патетично, но все още родината ми се слави със своите певци и спортисти. Дано младото поколение да продължи тази традиция. И ако се върна отново към въпроса за другата Веселина – ами една такава нейна поява няма да е интересна за публиката.То ще бъде като да срещнем на едно място две абсолютно еднакво облечени жени. Ами че те самите няма да се чувстват добре. -Какво не успявате да предадете на учениците си? - Може би не успявам да им предам последните стъпки от техниката на ...висшия пилотаж. Там е необходима намесата на ...Господа. Те не се учат. Ти или ги имаш или ги нямаш. Много е важно да имаш харизмата. Големият певец просто грабва публиката още с появата си. - Кои са харизматичните певци за Мецосопрано №1 в света? Поне три имена... - Ще бъде неколегиално, ще пропусна някого. - Поне едно, пред което правите поклон? - Ще кажа името на една жена, която през 1992 година ме накара да разбера какво е това Голяма певица и Голяма актриса. Името е на сопраното Марта Мьодл,изпълняваше  Старата графиня в „Дама Пика\", която на финала на операта умира, седейки на стола. Тя изигра ролята си по неповторим начин.Беше на 80 години, а играеше страхотно. Имах 9 участия с нея в „Дама Пика\". Мечтая си един ден да изиграя нейната роля по начина, по който тя го правеше. И ще прибавя тенора Алфредо Краус, който при един от последните ни разговори в кафенето на Берлинската опера, където заедно пяхме във „Вертер\" на Масне ми каза:\"Веселина, бъдете вярна на себе си. Не оставяйте хората да ви променят!\". Почина двадесет дни по-късно. Големите личности не говорят много.Те казват простички, но истински неща, които останат за цял живот. Благодаря на съдбата, че съм се срещала с хора, които са имали какво да кажат!", "date": "2018.09.02", "title": "Веселина Кацарова: Големият тенор  Алфредо Краус ми каза: „Остани вярна себе си!\""}
{"url": "https://www.monitor.bg:443/bg/a/view/turcija-njama-da-iska-razreshenie-za-kupuvane-na-s-400-143266", "text": "Турският президент Реджеп Тайип Ердоган заяви, че страната му няма намерение да иска от когото и да е разрешение да купи от Русия зенитни ракетни системи С-400. \"Сключихме с Русия споразумение за С-400 и това безпокои някои. Извинете, но няма да молим никого за разрешение\", цитира турската преса думите на президента. На 31 август той заяви, че Анкара се надява да получи С-400 в максимално кратки срокове. Вашингтон пък предупреди Анкара, че ако купи от Русия тези ракетни комплекси, САЩ може откажат да й доставят изтребители Ф-35.", "date": "2018.09.02", "title": "Турция няма да иска разрешение за купуване на С-400"}
{"url": "https://www.monitor.bg:443/bg/a/view/prirodosyobrazna-sglobjaema-kyshta-za-po-malko-ot-mesec-143251", "text": "Сглобяемите къщи придобиват все по-голяма популярност, а тази появила се в Сао Пауло, Бразилия, несъмнено е една от най-впечатляващите. Това е първата къща SysHaus на местна компания, носеща същото име, като изграждането й отнема по-малко от месец и е проектирана екологично съобразно, до градината изискваща малко поддръжка. Проектирана в сътрудничество с местните архитекти от Studio Arthur Casas, екипът се е стремил да проектира дом, който интегрира природната среда и запази своя екологичен отпечатък до минимум. Това започва от самия процес на изграждане, който отнема само 28 дни, и за който са положени всички усилия за намаляване на строителните отпадъци, поради излишните материали и остатъци, и завършва с факта, че 100% от използваните материали са рециклируеми. Продуктите от системата могат да се използват и като тор за градината, която е засадена с бамбук и трева, поради бързия им растеж и минимална нужда от  напояване, за разлика от маслиновите дървета, засадени около къщата, които са известни с бавния си растеж. Допълнително се предлага покрив със засадена отгоре трева, който подобрява енергийната ефективност и акустиката на дома. Това е едва първия проект на SysHaus, но от гледна точка на пространство, естетиката и екологични характеристики я отличават от останалите сглобяеми домове, които се предлагат и със сигурност са очарователни, но обикновено са доста опростени.", "date": "2018.09.02", "title": "Природосъобразна сглобяема къща за по-малко от месец"}
{"url": "https://www.monitor.bg:443/bg/a/view/puskat-sred-prirodata-15-spaseni-shtyrkela-143253", "text": "15 спасени при застрашаващи живота им обстоятелства това лято  бели щъркела ще бъдат пуснати обратно сред природата съобщиха от спасителния център за диви животни в Стара Загора 15 спасени при застрашаващи живота им обстоятелства това лято  бели щъркела ще бъдат пуснати обратно сред природата съобщиха от спасителния център за диви животни в Стара Загора. Това ще стане днес /понеделник/, птиците ще бъдат закарани до язовир край село Опан, където се очаква те да се присъединят към ято, готвещо се да отлети на юг. Само преди две седмици от центъра пуснаха в природата 24 птици, които се излюпиха при тях и прекараха първите си месеци във волиера. Всички щъркели са прегледани преди това от ветеринарен лекар, обезпаразитени са и са им поставили пръстенчета на Българската орнитологична централа към БАН за наблюдение. През уикенда бяха пъснати в дивата природа и първите три черноглави лешояда, отгледани в изкуствено гнездо у нас.Вписаните в Червената книга на изчезващите видове птици  са освободени в района Котел след като еколозите отбелязаха в Сливен Международния ден на лешоядите. Освободените черноглави лешояди в момента са под наблюдение, за да се види как се адаптират в дивата среда, каза природозащитникът Андреана Дичева и съобщи, че следващата голяма цел на „Зелени Балкани\" е да се възстанови популацията на брадатия лешояд в България.  \" Това ще е много трудна цел, защото много трудно се намират такива птици за размножаване. Като цяло ще е много трудно да намерим млади птици, които да освободим в природата, но не е невъзможно. В някои европейски държави вече се прави.\", коментира тя и посъветва хората, ако срещнат в градска среда или природата бедстващ лешояд да не правят опити да го залавят, а да звънят в старозагорския спасителен . Миналата година на няколко пъти белоглави лешояди кацаха на оживени места в централната градска част в Сливен. В момента във волиерата в Сливенския балкан в местността  „Каракютюк\" се отглеждат около 40 лешояда. ", "date": "2018.09.02", "title": "Пускат сред природата 15 спасени щъркела"}
{"url": "https://www.monitor.bg:443/bg/a/view/pod-lipite-otkrivat-sezona-s-figaro-na-bomarshe-143248", "text": "С класическата пиеса на Бомарше „Сватбите на Фигаро“ ще стартира на 20 септември сезонът за драматичен театър „Гео Милев“ в Стара Загора , постановката е на режисьора Мартин Киселов, който наскоро пожъна успехи с трупата на казанлъшкия „Любомир Кабакчиев“, където постави „Аферата с мъртвите души“ по текста на Гогол. С класическата пиеса на Бомарше „Сватбите на Фигаро“ ще стартира на 20 септември сезонът за драматичен театър „Гео Милев“ в Стара Загора , постановката е на режисьора Мартин Киселов, който наскоро пожъна успехи с трупата на казанлъшкия „Любомир Кабакчиев“, където постави „Аферата с мъртвите души“ по текста на Гогол. В Стара Загора Киселов ползва превода на Банко Банков,сценографията и костюмите са дело на младата Мартина Варийска, която работи на щат в бургаския театър. 12 актьори от трупата е поканил за участие режисьорът, сред тях са както истински ветерани като Галя Александрова /икономката Марселина/ и Стефан Делев /д-р Бартоло/, така и набралия скорост през последните години Димитър Митев /граф Алмавива/ и съвсем младата Весела Петрова /графиня Розина/. „Когато се заехме с представлението, решихме, вместо да се правим на интересни, да се поразровим в по-дълбоките пластове на тази иначе чаровна, бърза и остра комедия. И открихме залежи от простички и много човешки истини. Бомарше ни впечатли с изключителното си познаване на любовните и властовите отношения, на човешкия характер, на природата на чувствата. Колкото повече изследвахме тези нови (за нас) елементи на текста, толкова повече си казвахме – трябва да споделим това със зрителите. И дръзнахме да включим няколко своеобразни «интервюта» с персонажите в различни моменти от действието, монологчета, в които те споделят моментните си мисли, своите илюзии, заблуди и мечти…Така, без да отнемаме от силата на комедията, открихме, че пиесата може да говори на много нива и да вълнува не само с хумора, но и с дълбочината си“, коментира в аванс постановчикът.Седмица или две след премиерата на „Сватбите…“ трупата ще се заеме с „Прелестите на изневярата“ от руския драматург Валентин Красногоров, в която са включени 5 едноактни пиеси на 83-годишния санктпетербургски автор.. С нея Христофор Недков ще влезе в своеобразна конкуренция с Йосиф Сърчаджиев, който направи вече своя прочит в Сатирата. Под пара върви и подготовката на детския спектакъл „Пинокио“, с който се е заел проф. Андрей Аврамов, а малко по-късно наесен ще „тръгнат“ и репетициите на „Снаха“ от Георги Караславов, където режисьор ще бъде Стефан Спасова , а в образа на Юртала ще се превъплъти Ивалин Димитров. Паметливи фенове на Мелпомена припомнят, че култовата пиеса е играна през далечната 1950-51 година на тукашната сцена. Пиесата е по едноименния роман от 1942 година, за който  и колкото и странно да изглежда от дистанцията на времето  авторът е бил удостоен  с отличието „Лаврова клонка“ от цар Борис ІІІ.", "date": "2018.09.02", "title": "Под липите откриват сезона с Фигаро на  Бомарше"}
{"url": "https://www.monitor.bg:443/bg/a/view/i-levski-pojela-traore-143254", "text": "\"Левски\" преговаря за привличането на националния нападател на \"Кот Д'Ивоар\" Ласина Траоре, твърди abidjanshow.com. 28-годишният таран е свободен агент, след като по-рано през седмицата официално разтрогна договора си с френския футболен гранд \"Монако\". 203-сантиметровият африканец записа едва 18 мача през миналия сезон с 3 асистенции, тъй като имаше проблеми заради контузии и слаба форма. За интерес към Траоре се тиражираше и от страна на ЦСКА в края на юли, но \"червените\" в последствие се подсилиха с бразилеца Евандро да Силва. Все пак от \"Армията\" все още проучват възможността да се сдобият с нападателя. Нападателят има 13 мача и 4 гола за националния отбор на страната си. В кариерата си на клубно ниво в Европа той е играл още за отборите на \"Клуж\", \"Кубан\" (Краснодар), \"Анжи\", ЦСКА (Москва), \"Евертън\", \"Спортинг\" (Хихон) и \"Амиен\".", "date": "2018.09.02", "title": "И \"Левски\" пожела Траоре"}
{"url": "https://www.monitor.bg:443/bg/a/view/biletite-za-bylgarija-norvegija-v-prodajba-na-kasite-na-vasil-levski-ot-ponedelnik-143256", "text": "Билетите за първото домакинство на националния отбор на България в новия турнир на УЕФА - Лига на нациите - срещу Норвегия на 9 септември от 19:00 ч., ще бъдат пуснати в свободна продажба на касите на Националния стадион \"Васил Левски\" в понеделник, 3 септември. Сектор А - 40 лв. Сектор В - 30 лв. Сектори Б и Г - 12 лв. ВИП 1 категория - 200 лв. ВИП 2 категория - 100 лв. БФС и официалният партньор на съюза Vivacom също така продължават инициативата \"Семеен сектор\", даваща възможност на родителите да заведат децата си в обособена за целта зона (сектор А, блок 8) на преференциални цени - възрастният купува билет на реалната му цена (40 лева) и има право да заведе до 3 малолетни лица срещу допълнителни 2 лева на пропуск. \"Очакваме ви на стадиона, за да подкрепим отбора на нацията\", написаха от БФС.", "date": "2018.09.02", "title": "Билетите за България - Норвегия в продажба на касите на \"Васил Левски\" от понеделник"}
{"url": "https://www.monitor.bg:443/bg/a/view/skochiha-sreshtu-pyrvijat-chovek-s-rajan-gosling-ne-bil-patriotichen-143255", "text": "Втората филмова колаборация между режисьора Деймиън Шазел и актьора Раян Гослинг - „Първият човек“, разбуни духовете след като бе прожектирана на откриването на кинофестивала във Венеция. Причината – американци останаха недоволни от факта, че продукцията не показва как Нийл Армстронг, на когото е посветена тя, забива националния им флаг на Луната. написа сенаторът Марко Рубио в Туитър. Шазел не остана длъжен на нападките, като обяви, че филмът му цели да разкаже човешка история без излишно политизиране. Синовете на Нийл Армстронг - Рик и Марк, както и Джеймс Хансен, авторът на романа, по който е написан сценарият застанаха зад думите на режисьора. Те заявиха, че това е \"човешка универсална история\", в която няма \"нищо антиамериканско\", \"по-скоро обратното\".", "date": "2018.09.02", "title": "Скочиха срещу „Първият човек“ с Раян Гослинг, не бил патриотичен"}
{"url": "https://www.monitor.bg:443/bg/a/view/s-esenta-cenite-na-hranite-trygnaha-nagore-143239", "text": "Доматите поскъпнаха тази седмица с 4,9 на сто и се продават по 1,07 лева за килограм. Градинските краставици поскъпват с 20% до 1,20 лева средно за килограм, сочат данните на Държавната комисия по стоковите борси и тържищата /ДКСБТ/. Картофите поевтиняват с 14,9 на сто и се търгуват по 0,53 лева за килограм на едро. Цената на зелените чушки се качва с 10,9 на сто до 1,12 лева за килограм. Червените чушки поевтиняват с 8,6% до 1,27 лева за килограм. Корнишоните се продават по 1,37 лв. /кг. Тиквичките поевтиняват с 5 на сто до 0,95 лева за килограм. Ябълките поевтиняват с 2,4 на сто и се продават по 1,20 лв./кг. Прасковите поевтиняват с 1,5 на сто до 1,35 лв./кг. Цената на дините се качва с 11,1 на сто до 0,50 лв. кг, а пъпешите се търгуват по 1,18 лв./кг. Гроздето поевтинява със 7,2 на сто до 1,42 лева за килограм. Кравето сирене поскъпва с 2,5 процента и се търгува по 6,05 лв./кг; кашкавалът, тип \"Витоша\", се купува по 9,93 лв./кг, а олиото по 1,94 лева за литър. Каймата поевтинява с 0,2 на сто и се търгува по 4,57 лева за килограм. Пакетче краве масло от 125 грама се търгува за 2,26 лева. Пилешкото замразено месо поскъпва с 2,6 на сто до 4,02 лева за килограм на едро. Захарта се търгува по 1,04 лв./кг, а брашното тип \"500\" поскъпва с 2,4 на сто и се продава по 0,84 лева. Яйцата се продават по 0,20 лева за брой на едро в края на седмицата Индексът на тържищните цени, който отразява цените на хранителните стоки на едро, се покачи тази седмица с 0,32%. Индексът, който отразява цените на хранителните стоки на едро, се покачи тази седмица с 0,32% до 1,327 пункта. Тази година ИТЦ падна в средата на август до 1,311 пункта. Миналото лято ИТЦ се понижи до 1,309 пункта, преди да започне да се повишава, както обикновено става всяка есен. Базовото ниво на индекса - 1,000, е от 2005 г.", "date": "2018.09.02", "title": "С есента цените на храните тръгнаха нагоре"}
{"url": "https://www.monitor.bg:443/bg/a/view/recidivist-prebi-do-smyrt-jena-si-143257", "text": "Рецидивист от врачанското село Върбица преби до смърт жената, с която живеел на семейни начала, съобщиха от областната дирекция на МВР. 48-годишният Илия Илиев се разбеснял за пореден път в петък. Съседи чули псувните му и виковете за помощ на 31-годишната му изгора, която той довел от село Говедаре. Те се обадили на горещия телефон 112, но когато ченгетата пристигнали, намерили жената безпомощна на пода. Побойникът веднага бил окован в белезници, а претрепаната му половинка е закарана с линейка до Враца. Но въпреки усилията на лекарите от спешно- приемното отделение, към 15 часа тя издъхнала. При извършената аутопсия в събота патоанатомите установили, че смъртта е причинена от мозъчен кръвоизлив и тежка гръдна травма, причинени от зверския побой. Извергът е задържан с мярка за 72 часа с постановление на окръжната прокуратура във Враца. Очаква се когато тя изтече, да му бъдат повдигнати обвинения за причиняване на смърт и той да бъде оставен за постоянно зад решетките. Илия Илиев вече е осъждан за кражби и нанасяне на телесна повреда.", "date": "2018.09.02", "title": "Рецидивист преби до смърт жена си"}
{"url": "https://www.monitor.bg:443/bg/a/view/tereza-mej-njama-da-pravi-kompromis-s-bruksel-za-brekzit-143240", "text": "Британският премиер Тереза Мей заяви, че няма да прави компромис с Брюксел за Брекзит, в момент, когато британски медии съобщават, че съперници от собствената й партия се готвят да публикуват собствено предложение за по-рязко скъсване с ЕС, предаде Ройтерс. Остават по-малко от два месеца за договаряне на раздялата с ЕС след над 40 години в рамките на блока. Мей се опитва да накара собствената си партия и разделената страна да приеме нейният план за Брекзит, който тя представя като полезен за бизнеса. ЕС приветства колебливо плана, изложен неотдавна на съвещание в правителствената резиденция Чекърс край Лондон, отбелязва Ройтерс. \"Няма да се боря за приемането на компромиси по предложението от Чекърс, които не са в наш национален интерес\", обещава Мей в статия във в. \"Сънди Телеграф\". \"Идните месеци ще бъдат от критично значение за бъдещето на нашата страна и съм наясно със задачата си\", добавя тя. Според сегашния план Великобритания остава в зоната за свободна търговия с ЕС за земеделски и производствени стоки. Някои поддръжници на Брекзит обаче казват, че това означава някои части на британската икономика да спазват правила, изработени в Брюксел. През юли двама министри напуснаха правителството й. Според статия във в. \"Сънди Таймс\", водещи поддръжници на Брекзит от Консервативната партия са готови да публикуват собствен план за Брекзит преди годишната партийна конференция в края на септември. Това ще има за цел да засили натиска над Мей, която трябва да получи одобрение от парламента за евентуално споразумение с Брюксел, отбелязва Ройтерс. Обикновено притокът на нови членове е повод за радост сред политическите партии, но някои британски консерватори се опасяват, че новите хора може да се присъединяват, за да наложат \"твърд\" Брекзит, предаде АФП. От началото на лятото хиляди са поискали да се присъединят към управляващата партия на премиерката Тереза Мей - феномен, на който еврофилите не гледат с добро око. Те се опасяват, че новите членове се опитват да променят съотношението на силите в партията, разделена между тези, които искат пълно скъсване с ЕС и поддръжниците на запазването на тесни връзки. \"Очевидно има приток на хора, които се присъединяват към Консервативната партия, но не може да се каже с каква цел\", заявява Доминик Грийв, който обаче е убеден, че някои от тях имат за цел да отслабят проевропейските сили. Повод за подобни опасения на депутатите еврофили дава Арон Банкс, съосновател и ковчежник на движението в подкрепа на Брекзита, отбелязва АФП. В статия във в. \"Сънди таймс\" миналата седмица Банкс на практика призова 90-те хиляди членове на движението и 1,4 милиона последователи в социалните мрежи да се присъединят към торите, за да помогнат за избирането на консервативен лидер, подкрепящ твърдия Брекзит, в случай на оставка на премиерката Мей, чиято позиция е нестабилна. Според правилника на британските консерватори всички, членували в партията поне три месеца, имат право да участват в избора на нов лидер. Те обаче ще гласуват между две кандидатури, посочени от депутатите на партията. Според Тим Бейл, преподавател по политически науки в университета \"Куин Мери\" в Лондон, членската маса на торите, която в момента е около 124 000 членове, може да достигне 140 000 души.", "date": "2018.09.02", "title": "Тереза Мей няма да прави компромис с Брюксел за Брекзит"}
{"url": "https://www.monitor.bg:443/bg/a/view/niki-lovecyt-na-migove-143245", "text": "„Хващаш ме опасан с 20 кг екипировка, нагазил съм в реката и съм трудно подвижен. Ще звънна след малко.“ Тази реплика за „здрасти“ ми показва, че Ники Пандев обича работата си и не се шегува. Търси перфектния кадър с монашеско търпение, спартански усилия и с творческия размах на джедай пред каските на свита нахъсани щурмоваци. Фотографът, чийто усет към природните феномени често го позиционира на страниците на престижни издания като National Geographic, влиза в плитчините на Ропотамо, провокиран от Canon и кампанията #mynextfirst. Идеята да живее тук и сега, опитвайки нещо вълнуващо за първи път, тласка обектива му към резервата на Южното Черноморие. „Предизвикателството за мен в случая бе да снимам нещо, което не съм снимал досега. Замислих се, че нямам никакъв професионален афинитет към голи мацки и пичове, и се ориентирах към другата непозната за мен територия - животните“, разказва с усмивка Ники. В продължение на седмица изучава разнообразието от птици по устието на Ропотамо, издирва подходящо за снимки убежище, а кодовете в общуването на пернатите усвоява с помощта на добрия си колега и приятел Богдан Боев. „Той има знания, на които може да завиди и орнитолог. Накара ме да видя йерархията и интелекта в общуването на тези създания. Уайлд лайф фотографията е най-трудният ми жанр досега, защото в него нищо не подлежи на режисура. Остава ти само търпението и късметът да уловиш момента“, категоричен е Пандев. Изнася целия проект В дланта му рядко приляга обектив под 3 кг. „Добрият кадър иска да оставиш комфорта на дивана вкъщи. Трябва да положиш усилие, независимо дали в края на деня ще се прибереш без снимка, или си успял да напълниш две карти само за час. Всеки път, когато излизам от вкъщи с цялата си техника, съседите питат „Ники, изнасяш ли се?“, откровен е артистът. Превозвайки инструментите на труда си, той често страда от ограничения в размера на багажа по летищата и пътува с кантар. За да поддържа искрата на любопитството жива, всяка година си поставя за цел да посещава едно ново място у нас и едно по света. На родна земя почти винаги избира Родопите като дестинация, в която да разтвори душата си. Описва страната ни като една от най-добрите дестинации за снимки на нощно небе. „Опитвал съм да снимам нощно небе в много европейски точки, но там всичко е прекалено урбанизирано и светлинното замърсяване е изключително високо. В един Лондон вдигаш глава и рядко виждаш, че има звезди. За да имаш красив Млечен път например, трябва да си далече от населено място и да имаш интересен преден план, а у нас гъмжи от исторически забележителности на всеки километър“, горд е Ники. Британската столица не се вмъква случайно в разказа му – тя е негов дом в продължение на 15 години. По време на престоя си в Англия Пандев се издържа от фирмата си за ремонтни дейности, която управлява със страстта, с която насочва обектива си към поредния шедьовър от живия живот. Там развива основната си мрежа от партньорства с издания, изложбени зали, съмишленици визионери и фотографи от цял свят. В единственото му ергенско лято от гимназиалните години насам Тя е българка и в момента очакват второ дете. „Този град ми е дал много. Пораснах там. Заминах завършен тийнейджър и се прибрах със семейство. В един момент обаче си казах - „достатъчно“. Единственото, което ми липсва от Лондон, е един ресторант с индийска храна за вкъщи. В същото време никога не бих разубедил някого, който иска да опита що е чужбина, и Англия в частност“, обяснява Ники. Статутът му на емигрант е замразен, но любовта към фотографията продължава да чертае пътя му между поне два континента годишно. Няма конференция или уъркшоп, на която да не му задават екзистенциалния за успеха на един фотограф въпрос: „Жена ти как те търпи?“ „Истината е, че ти трябва сродна душа. Синът ни беше на две, когато влезе в джунгла в Индонезия. Миналата година имах снимки в Сингапур и след това отидохме на ваканция в Тайланд. Семейството не бива да те ограничава, то е основата, която ти позволява да скочиш още по-високо“, казва Пандев. С любимите му хора все още не са били заедно в Исландия, която Ники сантиментално нарича „друга планета“. По време на първото си посещение там българинът прави уникалния кадър на Северното сияние, който влиза в юбилеен брой на National Geographic. Зад спиращата дъха снимка стоят три дни спане в кола, постоянна проверка на прогнозата за облачната покривка и соларната активност, три слоя дрехи и два чифта ръкавици. „Тази държава е последното диво място в Европа, тя няма аналог като биоразнообразие и геология. Шофирал съм 2000 км, като имаш предвид, че там пътищата са предимо черни, но можеш да караш с 80 км/ч. И Всеки път там се опитвам да намеря някаква гад, един исландец, който да е враждебно настроен, и се провалям чудовищно. Давам ти пример. Отсядам в хостел в най-северната възможна точка извън туристическия сезон и собственикът казва: „Нямам нищо за ядене, но карай след мен, на 30 км има ресторант.“ Казвам му „Покажи ми мястото на картата, няма нужда да шофираш“, а той: „Не, ще ти бъда гид.“ Уникално добри хора са. Моя теория е, че островитяните са по-топли хора, защото, живеейки на остров, са принудени да са задружни“, разказва Ники. Ники Пандев е абсолютното доказателство на теорията, че когато всяка твоя клетка е изтъкана от талант, пътят ти в едно изкуство е постлан със шансове, а не с железни дипломи. Няма фотографско образование и често обича да казва, че Google му е университетът, а YouTube - колежът. „Всеки може, стига да е достатъчно мотивиран и да има поне малко яснота как и къде да сбъдне целите си. Учим се с времето и с опита, отново снимане и пак снимане. Винаги можеш да научиш нещо ново и от най-големия аматьор“, категоричен е Ники. Съветите, които би дал на всеки ентусиаст със смартфон или професионален апарат в ръката, са прости. Първо: „Не спирайте да снимате!“. Второ: „Взаимодействайте си със себеподобни, търсете сродната душа по интереси.“ И не на последно място: „Не спирайте да мечтаете и на фокус!“", "date": "2018.09.02", "title": "Ники, ловецът на мигове"}
{"url": "https://www.monitor.bg:443/bg/a/view/8-chasa-sblysyci-i-aresti-na-protesti-v-kemnic-143241", "text": "Германските органи на реда задържаха най-малко 300 души по време на вчерашните протести в град Кемниц, продължили 8 часа. \"Полицията задържа около 300 души\", се казва на сайта на местната полиция. \"Те изглежда се опитваха да се внедрят в група поддръжници на партията \"Алтернатива за Германия\". Полицията предотврати сблъсъка между различни групи\", се добавя в изявлението. По време на протестите имаше множество сблъсъци с полицията. Полицията съобщи и нови данни за броя на участниците в двата протеста в града, които се оценяват на около 9500 (4500 радикали и 4000 леви). По-рано беше съобщено за общ брой от около 8000 участници. Най-малко 11 души са пострадали при протестите, съобщава ДПА. Отбелязани са най-малко 25 престъпления, включително унищожаване на собственост, телесни повреди, съпротива при арест и използване на знаци на забранени организации. Освен протестите в Кемниц беше извършено и нападение срещу 20-годишен афганистанец, който е леко ранен. Според полицията нападателите са четирима неизвестни със скрити лица. След приключването на митинга на крайнодесните организации, много протестиращи от двете страни отказаха да напуснат района. Полицията засили присъствието си в района и докара водни оръдия, с падането на нощта. Общо в града бяха разположени 1800 полицаи.", "date": "2018.09.02", "title": "8 часа сблъсъци и арести на протести в Кемниц"}
{"url": "https://www.monitor.bg:443/bg/a/view/vyv-volkswagen-nazrjava-i-benzingejt-143243", "text": "Във Volkswagen може да са били манипулирани данни те за изгорелите газове не само на дизеловите автомобили, но и на бензиновите Volkswagen, Audi и Porsche, пишет изданието Bild am Sonntag, като се позовава на информация от материали на мюнхенската прокуратура. В тях пише, че през ноември 2015 г. експерти на най-големия германски автопроизводител са съобщили, че автоматичните скоростни кутии на Volkswagen, Audi и Porsche са имали програми за управление, можещи да влияят на данните за токсичността на изхвърляните газове. По този начин е можело да се манипулират показанията за съдържанието в тях на въглероден двуокис и да се дават неверни данни за разхода на гориво. През февруари 2016 г. на вътрешно представяне в концерна е било показано как може да се активира програмата на скоростната кутия по време на проверка, за да даде лъжливите показания. Представител на Volkswagen е съобщил на Bild, че компанията не дава коментари по продължаващото разследване. В последните месеци обаче с Федералното автотранспортно ведомство подробно е била обсъждана и темата за автоматичните скоростни кутии. Преди няколко години САЩ хванаха Volkswagen в манипулация на данните за изхвърляните газове на дизеловите двигатели. В рамките на скандала германците се съгласиха да платят 10 млрд. долара обезщетения и глоби на властите и на собствениците на 482 хил. коли Volkswagen и Audi, продадени отвъд океана от 2009 до 2015 г.", "date": "2018.09.02", "title": "Във Volkswagen назрява и „бензингейт”"}
{"url": "https://www.monitor.bg:443/bg/a/view/sledim-poslednite-chasove-na-pompej-143012", "text": "Поредицата „Помпей: В очакване на бедствието“ ще ни представи последните 48 часа на прочутия античен римски град. За три епизода време ще проследим какво се е случило преди да настъпи бедствието, което датира от 2000 години, а именно – вулканичното изригване, успяло да погребе жив цялото селище. В ролята на водещи за сериала влизат историкът д-р Бетани Хюз, археологът Ракша Дейв и британският журналист Джон Сърджънт, като всеки от тях изследва часовете преди експлозията на връх Везувий. Като обхваща целия разрушен град и околните местности, триото влиза сред разкопките и получава ексклузивен достъп до най-добре запазените римски обекти. Те са поканени да изследват досега недокоснати човешки останки, анализирани със скенер, рентген и ДНК тестове, и посещават самия неугаснал вулкан, разкривайки неизвестни досега загадки, скрити под пепелта вече повече от две хилядолетия. „Помпей: В очакване на бедствието“ стартира по Viasat History на 16 септември от 21 ч.", "date": "2018.09.02", "title": "Следим последните часове на Помпей"}
{"url": "https://www.monitor.bg:443/bg/a/view/marija-gabriel-ochakvam-skoro-da-e-gotov-kodeksa-za-dezinformacijata-onlajn-143242", "text": "През септември очаквам Кодексът за дезинформацията онлайн да бъде готов, каза днес във Варна еврокомисарят за цифровата икономика и цифровото общество Мария Габриел, която участва в 11-ия летен университет на младежката структура на ГЕРБ, който се провежда край Варна. Тя уточни, че първата версия, която ѝ е била представена, не е отговаряла на очакванията ѝ. Очакваме много конкретни мерки за прозрачност, за борбата с фалшивите акаунти, за алгоритмите и начина, по който те оказват влияние върху нашия информиран избор, обясни еврокомисарят. Септември трябва да ми бъде представен окончателният вариант, а до октомври давам срок, шанс да се покаже, че можем да имаме резултат, каза Габриел и допълни, че ако това не се случи, си запазва правото през декември да излезе с анализ и да предложи следващи мерки, включително и такава от регулаторен характер. Еврокомисарят обясни, че за няколко месеца са успели да вкарат в политическия дневен ред на Европа фалшивите новини и дезинформацията онлайн. Истината е, че фалшивите новини засягат всеки един от нас, засягат и демокрацията, като нейни устои и принципи, и най-негативното последствие е, че те рушат доверието, коментира тя.", "date": "2018.09.02", "title": "Мария Габриел: Очаквам скоро да е готов Кодексът за дезинформацията онлайн "}
{"url": "https://www.monitor.bg:443/bg/a/view/uchenik-e-v-koma-sled-ritnik-ot-kon-v-glavata-143246", "text": "Осмокласник е в кома и с опасност за живота в болница, след като получи тежък ритник от конско копито в главата. Инцидентът станал докато момчето било на гости при баба си и дядо си на село. Там то редовно яздело коня на дядото и било доста добро на седлото. Във фаталния ден обаче, момчето внезапно изгубило равновесие и паднало от седлото, а конят го ритнал в главата. То е откарано и настанено в отделението по реанимация на областната болница във Велико Търново. Направена му е тежка животоспасяваща операция заради хлътнала при удара кост, която притискала мозъка. Сега момчето е в изкуствено поддържана медикаментозна кома, като състоянието му се усложнява от претърпяна допълнителна инфекция.", "date": "2018.09.02", "title": "Ученик е в кома след  ритник от кон в главата"}
{"url": "https://www.monitor.bg:443/bg/a/view/katastrofa-zatvori-pytja-za-gyrcija-za-njakolko-chasa-143244", "text": "Катастрофа затвори главен път Е-79 край Струмяни за няколко часа и затрудни и без това натоварения трафик към Гърция. Инцидентът е станал малко преди 07:30 ч. тази сутрин. Лек автомобил „Опел Астра“, пътуващ към Петрич, навлязъл в лентата за насрещно движение. Колата се ударила челно в идващ насреща микробус „Форд Транзит“ в района на бензиностанция, близо до разклона за санданското село Плоски.   Ранен е 58-годишният шофьор на леката кола, който е с фрактура на единия крак. Няма опасност за живота му, съобщи говорителят на полицията в Благоевград – Йорданка Шаркова. Пътят за Гърция беше затворен и в двете посоки. Леките коли се пренасочваха по обходния маршрут през селата Струмяни, Микрево, Драката и Вълково. Тежкотоварните камиони изчакваха на място. Пътни полицаи регулираха движението.  Движението беше пуснато малко преди 09:30 ч. Трафикът по Е-79 този уикенд в посока Гърция е много натоварен. В събота километрична колона от пътуващи се образува на ГКПП-Кулата-Промахон.", "date": "2018.09.02", "title": "Катастрофа затвори пътя за Гърция за няколко часа "}
{"url": "https://www.monitor.bg:443/bg/a/view/markys-bronzi-i-majk-sansym-kak-stavat-nomerata-e-kombinacija-ot-veselba-nauka-i-zrelishta-143158", "text": "Как да запалиш барбекюто си с бурито и можеш ли да адаптираш косачката за трева към машина за фреш? Колко чифта панталони сменя един редови свидетел на експлозия в цветовете на дъгата, на чиито мащаб би завидял и професор по отварите в Хогуортс? Отговорите на тези въпроси идват с премиерата на „Как стават номерата“ на 3 септември от 20. 30 ч. по Viasat Explore. Продукцията, гъделичкаща мозъчните клетки на всеки „Направи си сам“ ентусиаст, се снима във ферма на 20 минути път с кола от Брайтън, а свидетели на взривоопасните експерименти пред камера са едно ему, стадо расови коне и няколко крави, обожаващи ментови бонбонки. „Монитор“ се срещна с водещите Маркъс Бронз и Майк Сансъм за повече подробности от бекстейджа на шоуто.   Майк: Ние се стиковаме в движение пред камерата. Не можеш да го предположиш като ни гледаш от страни, нали? Добри сме. -  Да. Иначе някой ме покани в предаването през Фейсбук. Май беше ти... Маркъс:  Напротив, директно ти звъннах. Аз съм от старата школа, когато говорим за подход в комуникацията. Репликата от продуцентите към мен пък беше „Снимаме нещо с много експлозии, заинтересован ли си?“. И кастингът ми всъщност се превърна в един забавен пилотен епизод. Майк: - Правил съм доста шоута, но нищо с такъв мащаб до сега. Бил съм част от лайв туровете на “Разопаковай храната”  ( б. а. - популярна поредица на Channel 4), в които правехме събития за деца с публика от 3000 души и взривявахме разни неща на сцената. Маркъс: - Моята голяма любов е радиото. Работил съм за BBC, 1Xtra, Radio One и Capital Radio, а в телевизията опитът ми се свежда до няколко детски продукции. Винаги съм имал слабост към технологиите и джаджите като теми, за това предложението за „Как стават номерата“ ми дойде като втори бонус по Коледа. Науката никога не е изглеждала по толкова забавен начин. Аз самият научавам толкова много, докато драсваме клечката на една сигнална ракета за спасителни операции в морето, която сме създали от шепа химикали в гаража. Снимачния сет често прилича на подгряващо парти за Нова година, с всички фойерверки, феериите от цветове и пукотевиците, но зад всяка искра стои чудовищния обем от знания на Майк. Ти си учителя, който ме вдъхновява, човече. Майк: - Благодаря, поласкан съм. Маркъс: - Понякога режисьорите връщат Майк, карат го да опрости максимално формулата на един номер, така че и едно дете да схване как може да си разхожда кучето с дрон, например. Супер смешно е, когато си играем с Менделеевата таблица и накарат Майк да обясни какво прави даден елемент, а той отсича «Та това е само политий! Какво повече има за казване?!». Майк: - Бях на 12, когато започнах да забърквам фойерверки в стаята си, много преди ерата на интернет. Абсолютно самоук съм, когато говорим за физика и химия. Разполагах само с книги и двете си здрави ръце, за да натрупам опит. Учителят ми по химия в колежа видя, че съм нещо средно между викинг и артист в лабораторията, и ми каза «Науката не е за теб, върви си намери работа». Послушах го и станахме доста добри приятели. Понякога влизам в часовете му като лектор, защото не всеки студент е там заради академичния ценз, иска да чуе практически съвет от приключенска перспектива. На 21 стартирах компанията си за специални ефекти и пиро инсталации и към момента работим изключително с телевизионни продукции като «Топ гиър» и  «Голямата обиколка» с Джереми Кларксън.   Майк: - В „Как стават номерата“ всичко е веселба и зрелища, придружени от инструкцията да не опитвате това вкъщи. Но съм отказвал цяла поредица за Discovery, защото сценаристите се опитваха да убият водещия във всеки епизод. Например, искаха да плувам в река, докато по повърхността й се плъзга торнадо от камъни. Отказах да бъда опитното им свинче. Майк: - Продуцентите решават, но YouTube също е много мощен източник на идеи. Едно от най-яките неща, които и ти ще видиш на живо след малко, е Огнената топка. Въвличаме един светлинен подиум в огъня, като разширяваме мащаба с малко млечна пудра и динамит. Всичко това се случва в най-ниската точка на пасищата до фермата ми и отнема секунда, но да го гледаш на забавен каданс е приказка. Като цяло номерата са мащабни и опасни, а не такива, които могат да ти решат битов проблем в ежедневието. Хората се вълнуват повече от взривовете, отколкото от това как да направиш суичъра си на възглавница, или какво количество разтвор от салвия ще спре потенето на прозорците в колата ти. Майк: - Не (смее се). Вдишвал съм доста пушек в различни програми на BBC през годините и знам как да минимизирам опцията от травми. Веднъж загубих за кратко съзнание, когато трябваше да разкодирам науката зад един стар еърбег. Използвахме химикала содиева киселина, който ако се абсорбира през кожата може да те убие за десетина минути. -  Гледах доста екшън филми с дяволски взривове... Наваксах с цялата филмография на Майк, трябваше да знам що за човек ще ме води през цялата игра тип „Запали ми дъга“. Дойдох на снимки с абсолютното съзнание за дебютант, защото исках да науча максимално много. Моята роля е да съм проводник към отговорите за зрителя. Майк: - Не съвсем. Съществува мита, че ако разтопиш пастели в тендежера и добавиш захар и калий, ще имаш добра основа за цветен пушек. Невъзможно е, тъй като калия и захарта изгарят за отрицателно време и пушек не остава. YouTubе обаче е бъдещето на телевизията. Няма човек на науката, който познавам и който да не се е прицелил към YouTube и към популярността на един клик разстояние.    ", "date": "2018.09.02", "title": "Маркъс Бронзи и Майк Сансъм: „Как стават номерата“ е комбинация от веселба, наука и зрелища"}
{"url": "https://www.monitor.bg:443/bg/a/view/rejchyl-uajz-rodi-momiche-143247", "text": "Звездното семейство на Рейчъл Уайз и Даниел Крейг се увеличи с още един член. Първият общ наследник на двойката се появи преди дни, предава Daily Mail. Бебето е момиченце, какво е неговото име обаче щастливите родители все още не издават. Двамата актьори са женени от 2011 г. и живеят в Ню Йорк. \"Те се възхищават един на друг и искат да поддържат семейния си живот вълнуващ. Тя е независима, бракът им е солиден. Да имат дете, е най-естественото желание\" - споделя близък на семейството. Рейчъл Уайз е споделяла, че не е мислела, че някога ще се омъжи, докато не е срещнала Даниел Крейг. И двамата вече отглеждат дете от предишни връзки. Уайз възпитава 12-годишен син от режисьора Дарън Аронофски, а екранният Джеймс Бонд има 26-годишна дъщеря Ела от бившата си съпруга Фиона Лаудън.", "date": "2018.09.02", "title": "Рейчъл Уайз роди момиче"}
{"url": "https://www.monitor.bg:443/bg/a/view/shon-pen-kaca-na-mars-143014", "text": "Новият сериал на Hulu – „Първият“, ще изстреля холивудския ас директно към Марс. Поредицата ще проследи мисия до червената планета, оглавявана от героя на 58-годишния актьор. За сега разполагаме с трейлър, който показва стреса през който ще преминат петимата ентусиасти, готови да кацнат на Марс. Сюжетът на драмата ще постави всеки един от тях пред дилемата колко можеш да пожертваш, за да изпълниш мечтите си. Целият сезон ще бъде достъпен в стрийминг платформата на Hulu на 14 септември. Не е ясно дали „Първият“ ще получи зелена светлина за втори сезон, тъй като Шон Пен обмисля оттегляне от актьорската професия. Макар това да е дебютната му главна роля в сериал, през март самият той разкри, че е разлюбил занаята. „Може да бъде страхотно, когато работите с добри актьори или режисьори и страхотни сценарии. Но дали всичко това има трайна стойност?“, коментира той.", "date": "2018.09.02", "title": "Шон Пен каца на Марс"}
{"url": "https://www.monitor.bg:443/bg/a/view/shte-se-radvame-na-slynchevo-i-toplo-vreme-143238", "text": "Отново ще се радваме на слънчево време. Ще духа слаб, в Дунавската равнина и Източна България - до умерен, изток-североизточен вятър. Максимални температури: между 30 и 35 градуса, в София - около 30 градуса, сочи прогнозата на НИМХ-БАН. Над Черноморието ще бъде слънчево с до умерен североизточен вятър. Максималните температури ще са между 28 и 31 градуса. Температурата на морската вода е 26-27 градуса. Вълнението на морето ще бъде 2-3 бала.   Над планините също ще бъде слънчево, в следобедните часове - с незначителна купеста облачност. Ще духа умерен източен вятър. Максималната температура на височина 1200 метра ще е около 24 градуса, на 2000 метра - около 17.", "date": "2018.09.02", "title": "Ще се радваме на слънчево и топло време"}
{"url": "https://www.monitor.bg:443/bg/a/view/remontirat-pytja-kraj-svoge-sled-prikluchvane-na-procesualno-sledstvenite-raboti-143237", "text": "Ремонтът на участъка от път II-16 край Своге, в който стана пътният инцидент, ще започне веднага след завършване на процесуално-следствените работи и Агенция \"Пътна инфраструктура\" получи разрешение от разследващите органи. Това пише на сайта на Пътната агенция. От там уточняват, че в момента Сдружение „Трейс Своге“ отстранява констатираните дефекти по път II-16 Своге - София. Не се работи единствено в участъка на пътния инцидент.", "date": "2018.09.02", "title": "Ремонтират пътя край Своге след приключване на разследването"}
