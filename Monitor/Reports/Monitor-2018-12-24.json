{"url": "https://www.monitor.bg/bg/a/view/momche-ot-ukrajna-specheli-nagrada-za-bezopasen-internet-152987", "text": "Ученикът от ПГ „Проф.д-р Асен Златаров“ в Димитровград Олександър Ковалчук спечели първа награда в национален конкурс за мобилно приложение. Темата на конкурса беше „Безопасност на децата в дигитална среда“. Конкурсът бе организиран от Обществения съвет към Националния център за безопасен интернет и Държавна агенция за закрила на детето. Олександър спечели единствената награда с разработено от него мобилно приложение, предназначено да бъде в помощ на всички, които се чувстват застрашени в дигиталната среда. Проектът му предизвика интереса на журито, в което участваха софтуерни специалисти, кибер полицаи от ГДБОП, експерти и известни личности. Наградата е мобилно устройство и сертификат, връчени на церемония в София. Саша и семейството му от години живеят в Крепост, най-голямото село в община Димитровград Крепост. Талантът и двете му по-малки сестри Татяна и Инна са отлични ученици, но все още не са получили българско гражданство. Само преди няколко месеца Саша Ковалчук спечели и конкурс на Техническия университет във Варна.", "date": "2018.12.24", "title": "Момче от Украйна спечели награда за безопасен интернет"}
{"url": "https://www.monitor.bg/bg/a/view/majka-i-sin-vajat-na-samovodskata-charshija-carska-sgrafitokeramika-152989", "text": "Майка и син майсторят царски чаши и чинии на Самоводската чаршия във Велико Търново. Нина Нешева и синът й Димитър са сред малцината грънчари у нас, които са се специализирали в правенето на т. нар. царска или сграфитокерамика. Любовта на Нина към глината не е случайна и датира още от ученическите години. „Запалва я учителката и по рисуване. След завършване на образованието си Нина кандидатства за елитното Художествено училище по приложни изкуства в Троян. Тя е една от едва 26-те приети от над 600 кандидати от цялата страна. По време на петгодишното си обучение няколко пъти посещава Велико Търново и е очарована от неговата прелест и витаещия зад всеки ъгъл дъх на историята. Още тогава тя си дава обещание, че един ден ще се върне да живее и да работи в старата столица. Според тогавашните правила след завършването на образованието си грънчарката трябвало да бъде разпределена на регионален принцип в завода за керамика в Троян. Тя обаче успява да се измъкне. „Постъпих в радиозавода във В. Търново, където работих 2 години”, разказва Нина. След това се явява на конкурс за овакантеното грънчарско място на Самоводската чаршия. Печели го и оттогава вече 24 години неизменно е там, в малкото дюкянче на чаршията, в царството на сграфитокерамиката. Самата Нина признава, че предпочела този тип керамика, тъй като за разлика от троянската, която е еднотипна и по-строга, царската й давала най-голяма свобода на въображението и възможности за интерпретация на мотивите. И действително сюжетите, мотивите и орнаментите върху чашите, чиниите и подносите на Нина привидно са еднакви, но в същото време всеки от тях е индивидуален. Грънчарката разказва, че сграфитокерамиката е била разпространена през Втората българска държава сред владетелите и висшата българска болярска аристокрация. Използвала се е както за трапезата, така и за украса на стените в дворците. След падането на България под османско иго царската керамика изчезва. Едва при разкопките на крепостта Царевец през 70-те години на ХХ век археолозите откриват множество чирепи - останки от натрошени чаши и чинии от царската керамика. По тях тя се ориентира за цветовете, нюансите, мотивите и орнаментите, които са се използвали преди 800 години от тогавашните грънчари. Основните орнаменти са растителните, а от животинските широко разпространени са  пилетата. Най-често използваните цветове са зеленото, кафявото и жълтото. За изработката на своите предмети Нина използва червената троянска глина заради пластичните й свойства. Грънчарката признава, че на ден през дюкянчето й минават стотици туристи. Купуват обаче предимно чужденците. И причината за това не е в цената, тъй като предметите, които Нина Нешева продава, са дори прекалено евтини за ръчно изработени занаятчийски произведения. А керамиката на майстор Нина определено си струва парите заради своята уникалност, красота и самобитност. Това, което най-много радва Нина Нешева, е, че от 5-6 години редом до нея в занаятчийската работилница е и синът й Димитър. Младият мъж е наследил от майка си любовта към грънците и още от детска възраст помага в работата. Сграфито е техника за украса на глинени съдове. При нея съдът първо се покрива с бяла глина, върху която се нанасят желаните орнаменти, и след това се изпича на 850 градуса. След изпичането се покрива с прозрачни и цветни глазури и повторно се пече, но на по-висока температура – 1100 градуса. Сграфитокерамиката е пренесена през ХI век от византийската столица Константинопол, но в нея се виждат влияния и от Персия, и от българската Преславска школа. През ХII- ХIV век тя е била широко използвана като сервиз за трапезата на българската аристокрация. Освен в Търново останки от нея са открити и в Мелник, където през 13 в. е управлявал деспот Алексий Слав. Нина Нешева с горчивина споделя, че през последните години неният занаят, подобно и на останалите е застрашен от изчезване заради масово навлезлите китайски фалшификати и ментета. А цените на нейните керамични предмети не са никак високи и са по джоба не само на чужденците, но и на нашенците. За 20-ина лева човек може да си тръгне от грънчарската работилница с уникална и неповторима чиния или друг съд, от каквито навремео са се хранели царете от династията на Асеневци или Шишмановци.  ", "date": "2018.12.24", "title": "Майка и син ваят на Самоводската  чаршия “царска сграфитокерамика”"}
{"url": "https://www.monitor.bg/bg/a/view/kitaj-e-naj-golemijat-vnositel-na-detski-igrachki-v-es-152980", "text": "Китай е най-големият вносител на детски играчки за Европейския съюз (ЕС). Това показват данни на Евростат. От друга страна, износът на играчки от ЕС е 5 пъти по-нисък от общия внос на Стария континент. В момента Китай е най-големият износител на играчки в света като допринася с 86% за производството. ЕС се нарежда на второ място с едва 4.6%. След Китай по внос в ЕС се нареждат Хонконг (4%) и Виетнам (2%). Повече от половината от внесените играчки отишли във Великобритания (27%), Германия (16%) и Холандия (10%) Износът на ЕС на играчки е изключително нисък. Преди 2 години детски забавления на стойност едва 1.5 млрд. евро са били изнесени от ЕС. За сметка на това вносът е бил 7.2 млрд. евро като за последните години ръстът на този внос е близо 70%. Швейцария, Русия и САЩ със съответно 15%, 15% и 13% експорт. Половината от тях са произведени в Чехия (32%) и Германия (20%). От Европейското бюро за околната среда (ЕБОС) обаче предупреждават, че играчките съдържат вредни химикали. Общо 31 590 играчки с китайски произход били унищожени именно заради наличие на забранени химикали. Според проучване на ЕБОС от всички стоки играчките имат най-високо съдържание на фталати. Те представляват огромен риск за децата, тъй като унищожават ендокринната система, а 10 от тях са квалифицирани като „вещества с висок риск“, някои от които са забранени от много години. Официални представители предупредили за близо 290 играчки с токсични вещества, забранени от ЕС, защото Повече от тях са пластмасови играчки (250), след тях са пластмасовите кукли(150), на трето място са популярните глини за моделиране и дражета (21), а 31 са били топки или балони. Заедно с играчките били проверени и 42 типа дрехи, 91 броя козметика, 51 бижута, както и екипи за защита (5). Най-много вредни химикали обаче съдържали играчките, които се провалили на повечето от тестовете и изследванията, проведени от ЕБОС, показват анализите от подадените сигнали. и се провалили на тестовете. Според ЕБОС проблемът не е нов. По данни на проект от ноември, спонсориран от ЕС, една от всяка 5 играчки на европейския пазар съдържа високо ниво на фталати. „Радваме се да видим, че опасните играчки са блокирани, но тази битка е загубена – производителите не се страхуват от закона“, коментира мениджърът по политиките относно вредните химикали в ЕБОС Татяна Сантос. 1 400 са веществата, които трябва да бъдат забранени, но едва 43 от тях не са позволени за употреба в момента. ЕС притежава точен регистър на компании, които все още ги използват. От ЕК пък настояват Европейската агенция за химикали, както и националните правителства да затегнат контрола при производството на играчки. Въпреки това ЕК замрази важна стратегия , която дава възможност за реформи в регулирането на химикали. Според НПО-тата това е в резултат от натиска на индустрията.", "date": "2018.12.24", "title": "Китай е най-големият вносител на детски играчки в ЕС "}
{"url": "https://www.monitor.bg/bg/a/view/katastrofiralijat-na-am-trakija-shef-na-granichna-policija-e-vyv-vma-152988", "text": "Шефът на „ Гранична полиция“ гл.комисар Светлан Кичиков, който катастрофира вчера на автомагистрала“ Тракия“ в района на Пазарджик, е в добро състояние и е настанен във ВМА. Инцидентът е станал на аутобана на 94- 95 –ия км в посока София. Според говорителя на пазарджишката Областна дирекция на МВР Мирослав Стоянов  в катастрофата са участвали джип и ТИР. В джипа е бил директорът на „Гранична полиция” гл. комисар Светлан Кичиков , който е пътувал със семейството си. Нанесени са сериозни материални щети върху автомобила. На мястото на инцидента са пристигнали линейка на Бърза помощ и служители на Пътна полиция.  Гл. комисар Светлан Кичиков и семейството му са транспортирани в болницата в Пазарджик за оказване на първа помощ, като нараняванията на жена му и децата са повърхностни, а неговите травми са в областта на главата , без опасност за живота, коментира Стоянов и добави, че по случая е образувано следствено дело.", "date": "2018.12.24", "title": "Катастрофиралият на АМ“Тракия“ шеф на „Гранична полиция“ е във ВМА"}
{"url": "https://www.monitor.bg/bg/a/view/etna-izrigna-zatvoriha-letishteto-v-katanija-152991", "text": "Най-високият и най-активен вулкан на Европа изригна навръх Коледа, изпащайки огромен стълб от пепел към небето, предадоха италианските агенции.  Заради изригването властите в Сицилия са затворили летището в Катания. Според информациите в местните медии, изригването е предшествано от 130 труса, най-силният от които 4 по Рихтер. Засега няма данни за нанесени щети.  Вулканът, който се издига на 3300 метра изригва по няколко пъти на година, изхвърляйки лава и пепел. Последното по-голямо изригване обаче беше в далечната 1992 г. ", "date": "2018.12.24", "title": "Етна изригна, затвориха летището в Катания"}
{"url": "https://www.monitor.bg/bg/a/view/leo-e-carjat-na-desertite-na-familnata-trapeza-152832", "text": "Най-вкусният водещ в родния ефир Лео Бианки, който от месец пренася зрителите на „Преди обед“ по bTV в тайните на италианската кухня с рубриката си „Животът е прекрасен с Лео“ всяка сряда, отново отлетя за родината, за да спази традицията и да е с цялата фамилия на Коледа. Семейството му, и това на половинката му Лучия, е точно като по филмите – голямо, весело и шумно, и е закон по празниците всички да сядат на една маса и всеки има точно определена роля. Въпреки привидния хаос при събирането на такава маса народ, задачите са разпределени от години във фамилиите и се спазва точен график при кого се гостува на всеки един от трите празнични дни. „От години насам с роднините от моя страна празнуваме на 24-ти и всеки носи храната, която е приготвил. Някой е направил лазания, която е задължителна, други месо, трети гарнитури. защото знам какво обичат и какво може да се яде“, разкрива италиенецът, който от близо 25 години живее в България. На Ботуша нямат традиция да редят трапеза само с постни блюда на Бъдни вечер, затова голямото преяждане при тях започва още от тогава. За тази година Лео ще заложи на традиционните сладкиши, които ще сложи на общата маса. „Трябва да има задължително италианско тороне – т.е. халва както му казваме в България. Нашата е малко по-шоколадова и е пълна с орехи, бадеми и лешници. Задължително трябва да има и Панетоне Пандоро, но за този празник няма да е с кремове, ще е по-сухо, за да издържа повече в хладилник. Винаги трябва да търся малко по-нестандартно решение и да има малко повече шоколад заради децата. За възрастните си държим на традиционното Пандоро. Ще ви дам рецептите“, обещава Бианки. Най-трудно е голямата италианска фамилия да намери място, което да ги побере всичките и затова в последните години си наемали такова. Тази година обаче за пръв път - Кристияна. “Отиваме към 7 часа и сядаме да вечеряме. С нетърпение чакаме да стане полунощ, когато с децата отваряме всички подаръци. Дядо Коледа всяка година влиза тихо, оставя даровете под елхата, а след това аз отивам и започвам да викам имената на малките: „На кой беше този подарък?“, „А този на кого?“ И така до след 1 часа отваряме подаръци. После има сигурно още час, в който сглобяваме играчките, защото децата са нетърпеливи. Като приключим възрастните се събираме и играем игри. В малките часове вече се разотиваме, когато много ни се доспи“, разказва веселият семеен режим журито от последния сезон на MasterChef България. За да има баланс, на 25-ти Лео, Лучия и близнаците Николо и Матия гостуват на семейството на Лучия, което живее в китно село и си има собствена градина. Предварително баща й е събрал зеленчуци и каквито дарове земята им е дала през лятото, а „Има голяма подготовка, голяма „артелерия“ както се казва. Започва с прясна паста, за да разбърка и направи тестото. Прави Тортелини ин бродо – това са тортелини в бульона от пуйка, кокошка или каквото месо е избрала. Обича да приготвя пържени неща, като традиционно прави Оливе ала Асколана – това са панирани маслини, пълнени с кайма. Ястието е типично за областта, името му означава Маслини по Асколански. От този регион са и самите маслини, които са много големи и лесни за пълнене. Дори аз ги правя в ресторанта си тук в България. За десерт майката на Лучия прави още едно традиционно и много интересно ястие от региона – паниран яйчен крем. На масата има и различни видове месо - пуйка, кокошка, агне. Голямо ядене става на 25-ти на обед, когато сме с майката, бащата и семейството на брата на Лучия. Чак до вечерта ядем. Каквото остане е за 26-ти, когато се събираме в съседно село с всички останали нейни роднини, още 3-4 семейства, и всеки носи ястията си, както прави моята фамилия на 24-ти“, споделя графика си и за тези празници Лео. Неговите наследници – близнаците Обичат да се включват в правенето на сладкиши, като по-големият експериментатор е Николо. Часове преди да излети за Италия, Бианки ни разказа как се събудил сутринта, а децата и жена му правили шоколадови мъфини. Лучия току притичвала до Лео да го пита дали може да смени една съставка в друга, защото и сама знае в сладкарството колко е важно точната мярка. „Децата много обичат десертите – кексове, малки къпкейкове, палачинки. Аз си мислих, че те само чакат да ядат, но и двамата проявиха интерес и към готвенето. Като отида да ги взема преди полета ще опитам какво са направили сутринта. Дано не ме боли корем в самолета“, демонстрира тънкото си чувство за хумор готвачът. Тази коледна веселба във фамилия Бианки датира от незапомнени времена и Лео помни, че на всяко Рождество домът му е бил пълен с хора. Като дете на разведени родители една година е бил с майка си, другата с баща си. Пропускал е тези срещи едва няколко пъти след като се преместил да живее в България. „Преди може би 20-тина години, когато бяха живи почти всички наши роднини, беше още по-весело. Даже си спомням много добре и то с истински суми и то огромни. Но всичко приключваше с усмивка. Преди обаче заплатите бяха различни, бяхме малко по-отворени и можеше човек да си позволи да изгуби 4-5000 евро на карти. Но това е само спомен. При тези игри на карти цялата къща ставаше задимена от цигари. Ето това е, което не ми харесваше“, признава италианецът, който е известен като противник на цигари, наркотици и алкохол. А детските му спомени? Те са като излязли от приказка. „Спомням си една година, в която празнувах със сицилианското семейство на баща ми. Бяхме в област Венето и помня много добре, че се запознах с Адриано Челентано, който беше на ледената пързалка. Това се случва преди 35-36 години, когато Челентано не беше Челенатано още. С баща ми бяха в една компания. Спяхме в дървени къщички. И групи деца минаваха от врата на врата. Срещу няколко бонбона свиреха на ...как се казва това, имате го и в България, дето се духа с устата и се пълни? А, да, гайди. На 24-ти вечерта се прибрахме да спим и да чакаме дядо Коледа, а възрастните така го бяха планирали – и влизаше във всеки апартамент. Валеше сняг, всичко беше украсено, беше като истинско, и аз, тогава дете, така повярвах в приказката“. Може би точно заради този спомен Лео се стреми да поддържа вярата в чудеса и в децата си, които и до днес вярват в дядо Коледа. Дори самият той от повече от 5 години влиза в ролята на Белобрадия старец и радва всички малчугани на фамилията. До преди това честта се е падала на чичо му, но след като той си отива от този свят, семейството гласува единодушно ангажимента да се прехвърли върху Лео. „Тази година се притеснявам, че децата са вече по-хитри и може да ме познаят. Принципно трябва да вляза тихо в тъмното, само с едно фенерче, но винаги се изкушавам и се провиквам с по някое „Хо-хо-хо“. Сега обаче май трябва да се сдържа“, крои планове тв водещият. Освен стандартните, той е измислил и лично свои коледни традиции за близнаците. За да има забавление всеки ден преди празника. На 20 декември например е денят, в който пекат коледни бисквити за елфите. Лео е измислил цяла легенда как в нощта срещу 21-ви, елфите идват да събират писмата с желаните подаръци, а в замяна децата трябва да им оставят сладки. „През нощта си пускам алармата, ставам, отивам в хола, махам бисквитките, оставям малко трохи и взимам писмата. Така на сутринта децата знаят, че елфите са идвали, яли са бисквитки и са взели желанията и за тях това означава, че всичко е наред“, смее се той. А ето и какви рецепти за коледни сладкиши, които той прави ни даде Лео. За закваската използвам 70 мл мляко, 70 гр брашно, половин кубче мая, 1 ч.л. Мед. За да забързам ферментацията го слагам за 2,5 часа в много слаба фурна, с включена светлина и в тава с гореща вода. След това го разбърквам и добавям през 15 мин 150 мл вода, 270 гр брашно, 80 гр бяла захар, 2 жълтъка и 70 гр масло. Оставям го да втаса още 3,5 часа, след което го бъркам и добавям отново продукти – 70 гр брашно, 1 с.л. мед, 1 щипка сол, 30 гр захар, 2 жълтъка, 20 гр масло, 80 гр стафиди или шоколадови парченца. Премествам тестото на плота, намесвам го и го покривам с кърпа, като го оставям още 40 мин да втасва. След това го намесвам отново и вече го слагам във формата за Панетоне, и форма за кекс върши работа, където отново го оставям за поне 2,5 часа да втаса. Правим разрези отгоре и заливаме с разтопено масло. Предварително съм загрял фурната на 180 градуса. Пека го общо един час, като след 20-тата минута го покривам с фолио и намалявам фурната на 160 градуса. След като е готово се съхранява в плътно затворена кутия, така че да не влиза въздух и да издържи повече. Смесете 170 гр меко масло с 220 гр кафява захар, 100 гр бяла захар и щипка сол, която може да бъде и по-голяма, за да се получи интересен контраст между сладко и солено. Добавете вътрешността на една пръчка ванилия или 1 ч.л прахче ванилия. Сложете още 1 яйце плюс един допълнителен жълтък. След като получите хомогенна смес пресейте в нея 260 гр брашно заедно с 1 с.л. бакпулвер. Накрая добавете 300 гр. парченца шоколад. Загрейте предварително фурната на 170 градуса и печете за 10-15 мин, не повече, защото ако покафенеят придобиват неприятен вкус и елфите може да не останат доволни. Разтопете 200 гр тъмен фондан на водна баня. С него покрийте стените на силиконова, хартиена, метална или каквато форма сте решили да използвате. Мажете на дебел слои и сложете във фризера да стегне за 10-15 мин. В това време разтопете 300 гр бял шоколад отново на водна баня. Към него добавете 250 гр лешников крем, 80 гр цели лешници, 40 гр смлени лешници. Аз слагам същото количество и пропорция смлени и цели още бадеми и орехи. С тази смес пълня вече стегналите във фризера форми и ги връщам отново на студено за още десетина минути. Като стегне и пълнежът поливам отгоре с останалия тъмен шоколад и пак обратно във фризера. Там трябва да останат поне час, след което вече може да извадим торонето от формичките и да го нарежем на парчета.", "date": "2018.12.24", "title": "Лео е царят на десертите на фамилната трапеза"}
{"url": "https://www.monitor.bg/bg/a/view/geroi-ot-prikazki-uchat-decata-na-spravedlivost-152966", "text": "Това ще става под формата на куклен театър и с помощта на песни, рими, пословици и игри, които са подготвени от педагози и психолози. Инициативата вече е започнала в две детски градини в Перник, а още няколко общини са изявили желание да приложат модела и при тях, каза пред „Монитор“ Трифон Трифонов, директор на дирекция „Превенция на корупцията“ на антикорупционната комисия. Той обясни, че педагози са изготвили над 40 сценария, от които експерти от дирекцията са избрали 7. В различните ролеви игри са използвани познати, адаптирани или авторски художествени произведения. Непознати за децата термини като корупция, злоупотреба с власт, подкуп, облага са заменени с подходящи за възрастта им изразни средства. „Най-ефективно е ученето чрез преживяване. За да бъдат разбираеми сюжетите за децата, те трябва да бъдат свързани с познати ситуации и герои“, обясни Трифонов. Той допълни, че предложените от педагози сценарии са били консултирани с експерти от неправителствени организации, които са дали ценни съвети за работата с деца. По съвет на психолог всички деца са поощрявани в края на игрите. В най-добрите сюжети са използвани популярни образи на животни от любими детски приказки като Вълчо, Лиса, Зайо, Бухала и др. Някои животни влизат в ролята на „добрите“, а други вършат злини и хитрини. Героите са представени с помощта на кукли с цел да се привлече вниманието на децата. Идеята е в края на всяка сценка да се извлече поука и децата да осмислят посланието от играта. На стартирането на инициативите бяха поканени и родители, защото изграждането на ценности започва от най-ранна детска възраст - в семейството и в детската градина.", "date": "2018.12.24", "title": "Герои от приказки учат  децата на справедливост"}
{"url": "https://www.monitor.bg:443/bg/a/view/edin-den-sys-stolichani-v-poveche-snimki-152861", "text": "Минусови температури. Заледен път те отвежда до изоставена къща в покрайнините на София. Съседът твърди, че в нея се е случило тройно убийство и един дядо се е обесил на триметровото дърво в двора. Или поне това ни преразказа с усмивка на лице актьорът Васил Драганов, докато ни прави кафе. Но като отвориш вратата на „местопрестъплението“ – там се снима комедия. Или по-точно част от сцените за новия 13 сезон на „Столичани в повече“, който се превърна в най-продължителния сериал родно производство в модерната ни телевизионна история. На снимачната площадка ни посрещна любимо телевизионно трио, в лицето на Ненчо Илчев, Руслан Мъйнов и Васил Драганов. „Монитор“ ги хвана на къс пас с няколко въпроса, а студеното време не успя да замрази усмивките им. Тримата са категорични, че образите им за 13 сезона време не са се променили. Ние имаме социален опит и виждаме, че човек и на 90 да стане – той не се променя. Променя му се начинът на изразяване, средствата, но ядрото му, характера му - той си остава същият. Така че и Спас не се променя, защото, ако тръгнем да променяме героите, това означава, че трябва да напишем друг сериал. Обстоятелствата променяме, ситуациите променяме, но героите в тях остават същите.“, отсече Мъйнов, познат на телеманиаците и като Спас от фамилията Лютови. „Радко не се променя много за толкова години. Линията му си е той да е по-наивен и глупав, но все пак от това се вади смешка, така че в това отношение си е същият. Не е възмъжал много. Но мисля, че това е е нормално, не е лошо.“, разказа Драганов, който пожелава на героя си отново „да си намери жена миличкият“. „Моят герой обаче се разви положително, защото в началото имах много малка роля, епизодична - в кръчмата с местните пияници. От 2-3 сезон обаче хората почнаха да харесват образа и имало сезони, в които съм бил с много голямо присъствие, което ме направи много щастлив, защото много си харесвам ролята, образа, сериала, колегите и ми е изключително приятно да се занимавам с този сериал. Даже от всичко, с което се занимавам напоследък, сподели и Ненчо. Че расото на отец Григорий му е прилепнало по мярка второ мнение няма. „При моя герой историята не може да е завършена. Той през такива неща е минавал, през какви ли не препятствия ... И ме жениха, и ме развеждаха, и съм имал няколко жени, с които съм бил, и какви ли не ситуации – от убийства, престъпници, крадене и какво ли още не. Сигурно има още много какво да се измисли.“, допълни той и изрази надеждата сериалът никога да не свършва. Забавни ситуации не подминават актьорите и извън кадър. „Постоянно се забавляваме. В един от първите сезони снимахме сцена аз, баба ми (б. а. - Стоянка Мутафова) и тате Рангел ( б. а. - Любо Нейков) , как ядем грах. За цяла сутрин изядохме две огромни тенджери с грах. След което отидохме в почивката на кетъринг за обяд, питаме какво има за ядене и ни отговарят: „Телешко с грах“. Огромно количество се изяде. Оттогава не съм ял грах. Веднъж пък със Стоянка двама изядохме два хляба с лютеница. спомня си с усмивка екранният Радко Чеканов. „Забавните ни ситуации са ежедневие. Винаги някой ще забрави текста, някой ще направи нещо в кадър и така... Аз съм правил какви ли не неща – каскади, падал съм, удряли са ме, пребивали са ме, скачал съм от дървета с каскадьори и ми е било много приятно.“, намигна Ненчо. Руслан Мъйнов гледа на нещата от малко по-различен ъгъл: „Понеже сериалът е комедиен и хората решават, че тук кипи невероятен хумор и ние всички се прегъваме от смях непрестанно. Смешни случки нямаме, защото ние сме на работа тук. Аз поне не се сещам нещо смешно, което да разкажа. В това няма нищо лошо, така трябва да бъде. Защото, ако целият ни процес минава в смях, няма да има резултати. Хуморът ще остане между снимките.“. Изпълнителят на „Що така бе, Миме“ няма и любима сцена. Защото ние сме направили много приятни неща. Имаме едни много смешни боеве с Радко в една пещера, имам катерене в една планина, дето не можех да си намеря място, защото бях тогава 100 кила, че и повече и трябваше да тичам с едно оборудване – изкарах цяла казарма там... Много са нещата, които сме направили, затова конкретна сцена не мога да си избера. Много от нещата на нас ни харесват, а зрителят не е много впечатлен от тях. Както и обратното – някои неща ги направиш, не са кой знае какво, а зрителя си вика: „Ах, че хубаво, ах, че прекрасно!“, припомня той. Васил Драганов също се надява любимата му сцена да е най-рано в 14 сезон. Но си спомня най-трудните си снимачни дни. Дадоха ми някакъв костюм за водолази, но все пак се намокрих и беше доста неприятно. Плуваха разни плъхове, беше адски мръсно. Но знаем приказката за изкуството и жертвите...“, разказа пред „Монитор“ той. Драганов няма да забрави и заснемането на погребението на екранния му дядо Радул, когато пада в гроба му за сцена. Екип от каскадьори са го обучавали на професионално падане от четири метра, върху кашони. И по време на дългите репетиции си е прекарал няколко часа в земята. Това е малка цена за удовлетворението от това да разсмиваш другите. Още като ученик е разбрал, че това е неговото призвание. По време на училищно празненство, където е трябвало да излезе и да говори пред публика, Васко губи едната си обувка. И така застава пред всички на единия крак само с бял чорап, а на другия – с черна обувка, „като Майкъл Джаксън“. Смехът на присъстващите дал тон за професионалния му път. Почивката е кратка и актьорите трябва да се завръщат на работа. На ден снимките им отнемат по 12 часа, а почивката е само един. Не е лесно. Около 15 души от екипа се прескачат в малка стаичка, за да заснемат разговор между Руслан и Васил. Полурушащото се помещение е пълно и с реквизит, а единствената ти мисъл е как всичко това не се вижда в кадър. Изисква се професионализъм. Някак смешно звучи, но е много сериозно и когато виждаш спешната нужда замръзнал чай да се разтопи, за да влезе в ролята на ракия. Зрителната измама е факт, но ако си припомним историята с граха – актьорите нямаше да искат повече да вдигат наздравици. Какво се случва в изоставената къща, търсенето на имане ли отново събира Ненчо, Руслан и Васил и какви приключения очакват героите в „Столичани в повече“ - зрителите на bTV ще могат да видят през пролетта. На терен срещнахме и продуцентът Евтим Милошев, който през 13-ия сезон на „Столичани в повече“ сяда и на режисьорския стол за няколко епизода. „Най-важното е, че го има този сезон. Ние завършихме предния окончателно, в последния кадър се появи целият екип, от измислица минахме в реалността и последните реплики бяха между мен и Любо Нейков като продуценти, в които той ме попита дали да не продължим и аз казах: „Да не стане в повече...“. Така или иначе затворихме проекта с предния сезон. Но зрителите искаха този сезон, заради техния интерес продължихме, което е голямата награда.“, разказа пред „Монитор“ той. Милошев загатна, че в актуалната порция епизоди отново ще срещнем обичайните злободневни ситуации, познати на българина. Покрай цялата работа по продукцията, той в момента се е фокусирал върху режисурата. „Безспорно най-голямото ми предизвикателство в момента е режисурата, защото съм се заел с нея за последните три епизода. Ето сега тук е мизерно, студено, всичко е полево – храненето, снимките... Но няма по-силно и по-зареждащо от творческия процес.“, категоричен е мъжът, който преди две години завърши „Режисура“ в Театралната академия. За финал Милошев издаде, че ще видим нов герой, който е В неговия костюм ще скочи актьорът Георги Стайков.", "date": "2018.12.24", "title": "Един ден със „Столичани в повече“ (СНИМКИ)"}
{"url": "https://www.monitor.bg/bg/a/view/kyde-e-djado-koleda-prosledete-go-s-us-kosmicheskoto-komandvane-152971", "text": "Ако се чудите докъде е стигнал Дядо Коледа, то спокойно можете да го проследите по поне два начина. Макар правителството на САЩ частично да спря дейност заради споровете за стената по границата с Мексико, северноамериканското военновъздушно-космическо командване (НОРАД) ще проследи маршрута на Добрия старец ( ), предаде Асошиейтед прес. Американските въоръжени сили успокоиха малчуганите, че НОРАД ще ги държи в течение кога ще си получат подаръците в коледната нощ. Това ще стане благодарение на военновъздушната база \"Питърсън\" в щата Колорадо, като необходимите средства ще бъдат осигурени от бюджета на министерството на отбраната на САЩ, одобрен по-рано тази година. НОРАД проследява пътя на Дядо Коледа за 63-и път. Традицията датира от 1955 г., когато вестник публикува реклама с телефонен номер на Добрия старец. Номерът обаче се оказал на Континенталното военновъздушно командване, предшественика на НОРАД. Въпреки грешката, военните отговаряли с удоволствие на питанията на децата къде се намира Дядо Коледа. За поредна година и Гугъл се включва в следеното на Дядо Коледа ( ).", "date": "2018.12.24", "title": "Къде е Дядо Коледа? Проследете го с US космическото командване"}
{"url": "https://www.monitor.bg:443/bg/a/view/starozagorskijat-mitropolit-kiprian-rojdestvo-hristovo-e-tyrjestvoto-na-bojijata-lubov-kym-choveka-152959", "text": "Църковната криза в Украйна трябва да бъде разрешена само по каноничен път, без политическа намеса, казва митрополитът в интервю пред \"Монитор\". - Рождество Христово е духовен празник, който озарява целия православен свят. Това е тържеството на Божията любов към човека и човешкия род, към всеки един от нас като православни християни. Всеки един от нас е Божия надежда. От свободната ни воля зависи тази надежда да се сбъдне, а именно Богочовекът Христос да влезе в сърцата ни. Ето какво се крие в Рождественската нощ, от особената благодат, която озарява празника на Божията любов към човека. В своето послание по Ефесяни св. ап. Павел споделя, че Синът Божий приема плът, за да разруши преградата и разруши враждата, породена от съгрешаването на нашите прародители. Сега сме в седмицата преди светлото Христово Рождество. Ние, християните, се подготвяме за този празник с пост и молитва. Това, че се приема определен вид храна, е само началото. Най-важното в духовния пост е да се вглеждаме в себе си, в стореното от нас, в немощите, които носим с години, а понякога и цял живот. Това е борбата с порочните ми мисли, желания и действия. По време на поста ние чистим сърцата си от делничните грехове. Това е времето, в което трябва настойчиво да молим Бог да ни покаже, да ни отвори очите и душата, за да видим и доброто в нас. И вглеждайки се в себе си, ще видим немалко слабости, които трябва да преборим, за които да се изповядваме с упование и вяра в Христа Спасителя. - Агресията е част от духовната ни безпътица. Тази безпътица е болест на съвремието ни и на лъжливото ни чувство, че вината идва от другите, а ние не носим никаква отговорност за своите деяния. Православното възпитание дава основа, чрез която ясно се осъзнава собствената отговорност за вина. Да се стремим да придобием добри мисли всеки ден. Както казва св. Паисий Светогорец: „Ще открием духовните пътища и ще градим мостове с хората край нас в доброто, милосърдието, благочествието и в послушание към църквата и Христа Спасителя“. За това са необходими разговори с духовника, изповед и причастие. Нека не забравяме, че милостта е важен период от живота ни, в който заедно с присъщото ни дръзновение трябва да се учим на вяра и крепка надежда. Църквата учи със своята просветна дейност. За огромно съжаление, сега при децата и юношите липсват изначалните познания за доброто, за мира и вдъхновението, които някога нашите близки ни даваха. Всичко това мотивира Българската православна църква да работи още след смяната на атеистичния режим за изучаване на религия в училищата – процес, който още не е завършен. Това предстои. Аз съм убеден, че с Божията помощ всичко това ще се случи. В Старозагорска епархия непрекъснато откриваме неделни училища с цел да постигнем по-големи християнски възможности, повече християнски събеседвания и срещи на хората със свещениците. Възстановихме просветния отдел на митрополията, който беше затворен. Започнахме да издаваме две списания, които се раздават безплатно - „Божествени искрици“ за деца и „Нашата вяра“ за възрастни. Доколкото Бог ни е дал възможности, се стараем да сформираме и групи по религия в училищата и най вече в детските градини. - Църквата винаги е била пазителка на духовността. Завещаните ни евангелски заповеди са вечни, както е вечна и човешката душа. Духовното израстване продължава през целия живот. Тя е призвана да извършва социални дейности и го прави според възможностите си. Нейната мисия е друга. Господ Иисус Христос основа Своята църква не като социална, а като евхаристийна структура. Колкото повече се приближаваме до Него, толкова по-близо заставаме един до друг. В резултат на тази евхаристийна същност на Христовата църква се ражда милостта, която пък поражда благотворителността. Затова и когато се съберем в нейното общество, богатите помагат на по-бедните, според евангелската заръка който има две ризи, да даде едната на ближния си. Основната мисия на църквата е спасението на човешката душа. - По време на тоталитарното държавно управление са убити много духовници, изчезнали, изпращани в лагери и затвори. Това са били години на тежки изпитания както за самите тях, така и за семействата им, за децата им. В Старозагорска епархия има много духовници, пострадали от режима, викани в полицията, малтретирани, изтезавани, без да са извършили никакво престъпление. Всичко това по изфабрикувани обвинения. Младите хора днес трудно могат да си представят, че е имало забрани да се бият камбаните, да се проповядва, да има обществени богослужения. В Казанлъшкия манастир в нашата епархия Държавна сигурност непрекъснато е следила за идването на нови послушници и е правила всичко, за да ги отклони да приемат монашеството. Ефимерият на манастира отец Петър Василковски е арестуван и отведен в неизвестна посока. Благодарение на активната намеса на тогавашния Старозагорски митрополит Панкратий той е освободен. Свещеникът обаче се връща от ареста, но развил страхова невроза в резултат на психическия тормоз. Разболял се и скоро след това умрял. Наше проучване установи, че в епархията са убити трима свещеници и над двадесет са изпратени в лагери и затвори. За тях е издадена книга, има и изграден паметник на репресираните и убити духовници и църковнослужители в епархията. Той се намира в двора на храма „Св. Димитър“. Културно-просветният отдел се занимава с проучванията на репресираните духовници. - Този въпрос е изключително сложен. Затова трябва да бъде огледан много внимателно от всички страни - и каноническа, и историческа, и юридическа и в междуцърковно-дипломатическите отношения. Единната църква, търсейки Христа в себе си, като православна трябва да се изкаже съборно. По тази причина решението на Светия синод ще бъде съборно тогава, когато комисията даде становище по въпроса. Дали то ще бъде прието от неговите членове е отделен въпрос. Трябва да се знае, че кризата в момента в Украйна трябва да бъде разрешена само по каноничен път, без никаква политическа намеса. От оскъдната информация става ясно, че там е създадена някаква обединена православна църква с участието на президента. - Откакто бях избран за Старозагорски митрополит, работя за връщането на параклиса на църквата. Водим активен диалог с общинската управа и ръководството на болницата. Надявам се, че параклисът ще бъде върнат и да възстанови съществувалия там Комитет за милосърдните сестри, които са били обучавани в благочестие и вероучение. Трябва да върнем поруганата светиня и в нея да се служи всекидневно, и да се отправят молитви за боледуващите и техните близки. - Не, не ми дърпат ушите, защото дирижирането, музиката също са начин на проповед. Когато се работи едно произведение, първо трябва да се познава историята, защо и по какъв начин е написано. След това се прави разбор. Ако се пее меса, реквием или църковно песнопение, се прави превод, за да знаят певците и музикантите какво изпълняват. Това също е начин на проповед. Докато бях викариен епископ във Враца, църковният хор там, създаден от доц. Димитър Димитров, донесе много международни награди на епархията. В Стара Загора сформирахме митрополитски хор, работя с него. Поставихме началото на свещеническия октет под мое ръководство. Музиката, както и всяка дарба от Бога, е благословена. Ако човек не я използва, той Го обижда, защото Той ни я е дал, дал ни е и сили, и послушанието за нея. Може да се проповядва и по този начин така, както са го правели св. Йоан Дамаскин и св. Йоан Кукузел. Благодаря на Бога, че имам възможност да работя и в тази посока. - Пожелавам на всички да имат крепко здраве, духовно спасение, упование и силна вяра в Бога, защото без Него нищо не може да се случи. Нека читателите на вестник и агенция „Монитор“ имат пълнота и истинска радост. Нека Бог да ги закриля и спасява! Старозагорският митрополит Киприан (Огнян Добринов Казанджиев) е роден на 8 март 1976 г. в Казанлък Завършил е средно музикално образование през 1995 година Приема монашество на 1 септември 1996 г. в Рилския манастир От октомври 1996 до края на 1998 г. е ефимерий в казанлъшкия манастир „Св. Богородица“, приет е във Врачанска епархия като и. д. игумен на Тръжишкия манастир „Св. прор. Илия“ От 2000 г. е назначен за протосингел на Врачанска митрополия Завършва Богословския факултет при Софийския университет „Св. Климент Охридски“ През февруари 2006 г. Синодът го изпраща като протосингел на епархията на на БПЦ в САЩ, Канада и Австралия От 1 август 2007 г. е назначен за протосингел на Врачанска митрополия От 3 март 2008 г. е Траянополски епископ На 11 декември 2016 г. е избран за Старозагорски митрополит Носител е на църковни отличия и множество музикални награди", "date": "2018.12.24", "title": "Митрополит Киприан: Рождество е тържеството на Божията любов към човека"}
{"url": "https://www.monitor.bg/bg/a/view/bydni-vecher-e-kakvo-trjabva-da-ima-na-trapezata-tradicii-i-obi-ch-ai-152990", "text": "Традиции, предавани с десетилетия. С това е свързана трапезата на Бъдни вечер. Броени часове преди един от най-светлите християнски празници - Рождество Христово, ви припомняме обичаите, с които са го почитали предците ни. Бъдни вечер е празник на семейството и именно затова се празнува в дома. Според старите традиции  преди да бъде сложена трапезата за Бъдни вечер, стопанинът на къщата запалва специален пън в огнището, наречен бъдник или коледник. Докато разпалва огъна нарича: \"Колкото искрици, толкова дечица в тоя дом\", след което поставя тънкия край на дръвчето в огъня. Там то остава да тлее цялата нощ и да поддържа огъня жив. Празничната трапеза се нарежда върху земята, в югоизточния ъгъл на стаята – там, където по старите обичаи се е поставяла иконата, пазеща дома. Ястията на трапезата – все постни, трябва да са нечетен брой, като най-малкият е седем - колкото дните от седмицата, девет, колкото трае бременността или дванайсет, колкото са месеците. Едно от най-важните ястия е хлябът, в който има паричка. Хлябът се разчупва от най-възрастния човек в дома и този, на когото се падне, се счита, че ще има късмет през цялата следваща година. Трапезата не се вдига цялата нощ, за да не избяга късметът. Счита се също, че когато семейството заспи, близките покойници идват да вечерят.", "date": "2018.12.24", "title": "Бъдни вечер е! Какво трябва да има на трапезата? (ТРАДИЦИИ И ОБИЧАИ)"}
{"url": "https://www.monitor.bg:443/bg/a/view/bezplaten-objad-za-koleda-i-nova-godina-za-nad-3000-bedni-152973", "text": "Църкви ще хранят над 3000 бедни по Коледа и Нова година в цялата страна. Те са както православни, така и католически, и протестантски, установи проверка на „Монитор“.   Три православни храма в София ще предоставят топъл обяд на бедни хора по празниците. Това са черквите „Свети Георги“ в кв. „Дървеница“, където от 23 години осъществяват тази дейност, „Св. „Илия“ в „Дружба 2“ и „Св. Кирил и Методий“ на Женския пазар. Там храна се предоставя три пъти седмично, както и на празници за 250-300 души. За обяда на празника доброволците от храма ще готвят пилешка яхния. Всеки от нуждаещите се ще получи порция от 700 г за вкъщи, половин хляб, мандарини и десерт. В понеделник пък бедните ще хапнат постни чушки и сарми, както повелява традицията. „Повечето продукти са предоставени от дарители. Голяма строителна фирма осигурява месото за готвенето в събота“, поясни Лазарка Христова, служителка в храма. Тя уточни, че храна там се раздава в понеделник, сряда и събота. Българската хранителна банка също предоставя продукти, които веднага се раздават на хората. Църковниците от „Св. Георги“ предоставят храна на всички, които са на опашката.", "date": "2018.12.24", "title": "Безплатен обяд за Коледа и Нова година за над 3000 бедни (ТЕМАТА)"}
{"url": "https://www.monitor.bg:443/bg/a/view/dobrovolci-ot-b-ch-k-s-koledna-misija-za-bolnite-deca-v-plovdiv-152795", "text": "20 доброволци от Българския младежки Червен кръст (БМЧК) в Пловдив ще зарадват 100 деца в пловдивски болници с коледни подаръци. Всяка година БМЧК организира традиционната си Коледна кампания „Кутии на приятелството“. В рамките на кампанията ученици от различни пловдивски училища имат възможност да дарят нови играчки, книжки и лакомства, опаковани и надписани с послания от тях, които след това ще достигнат до децата, принудени да прекарат Коледно-новогодишните празници в болничните заведения на гр. Пловдив. Коледна кампания на БМЧК през 2018 г. стартира през месец ноември. С желание в кампанията се включиха ОУ „Екзахр Антим I“,  СУ „Любен Каравелов“ и ДГ „Мая“. Децата и младежите трескаво подготвяха и събираха играчки, лакомства и книжки. За някои от тях това беше първа проява на дарителски жест. Пловдивската организация на БЧК обедини подаръците и грижливо описа на етикетчета пола и възрастта, за която са подходящи. На 21 декември доброволците от БМЧК вече бяха в отделението по педиатрия в УМБАЛ „Пловдив”. На 27 декември от 10 часа и на 28 декември в същия час те ще посетят Детската клиника и Клиниката по детска хирургия в УМБАЛ „Св. Георги”.  ", "date": "2018.12.24", "title": "Доброволци от БЧК с Коледна мисия за болните деца в Пловдив"}
{"url": "https://www.monitor.bg:443/bg/a/view/vseki-vtori-uchenik-v-klub-po-tvojat-chas-152962", "text": "451 883 ученици от 2300 училища в цялата страна са се включили в клубове по интереси или за преодоляване на образователните затруднения, организирани по проект „Твоят час“. Това са повече от половината или всеки втори от обучаващи се в дневна форма малчугани и тийнейджъри. Това сподели ръководителят на проекта Марияна Ламбова по време на заключителната конференция. В рамките на 2 години и половина ученици от 1-и до 12-и клас са участвали в различни дейности, свързани с математика и наука, култура, спорт, родолюбие, опазването на околната среда и възпитанието на толерантност и уважение. За 2016-2017 са били сформирани общо 17 572 кръжоци, а в тях са взели участие 252 795. 97 776 ученици пък са се включили в групи за обучителни затруднения през първата година. За подготовката на децата и развитието на техния талант са се грижили 26 667 педагогически специалисти от държавните и общинските училища. Различни дейности са били осъществени и от външни изпълнители - читалища, спортни клубове, НПО и специалисти, като първата година те са били 806. През втората учебната година групата за занимания по интереси са били 16 500, като в тях са обхванати общо 243 517 ученици. Тогава се увеличава значително пък броят на групите за ученици за допълнително обучение по учебни предмети, които вече били 12 089 групи. В тях различни занимания имали 101 993 ученици. и най-много обхванати ученици по „Твоят час“ били областите Сливен, Монтана и Търговище, където са обхванати повече от 60% от обучаващите се. Областта с най-много деца, които са се включили в дейности по интереси, е Смолян с 42,5%. В Сливен пък са първенци по обхват на учениците в групи за преодоляване на образователните затруднения. Всички училища, които са се включили в проекта, биват разделени в 7 различни групи спрямо образователните резултатите, както и тези от националните външни оценявания, държавните зрелостни изпити, броят на напусналите учениците, отсъствията. В първата група влизат школа с най-висока концентрация на ученици с образователни затруднения и риск от преждевременно напускане на образователната среда, докато в седмата броят на учениците с образователни затруднения е незначителен. Дейностите по проекта допринасят за повишаване на резултатите на учениците и за мотивацията им за учене и над 40% от школата преминават в по-горна група. Така броят на школата в първата група става от 72 на 25. Във втората, след края на проекта, попадат 69 вместо 205, които са били в началото. С 50 по-малко са училищата със значителна концентрация на ученици със затруднения и в риск от напускане. В началото са 283, а след това 2013. В четвъртата графа през 2018-а попадат 603 училища, докато за 2016-а те били 619. Най-голяма е разликата в броя на училищата, които имат по-ниска концентрация на ученици със затруднения и такива, които са в риск от напускане. Благодарение на проекта от 436 те скачат на 674 след края му. Групата на „отличниците“ - седма, е имало 257 училища, докато след края те са 334. Според проведени сред участниците анкети става ясно, че да продължат участието си в проекта. В своите отговори те посочват, че искат повече часове, състезания, занимателни игри, логически задачи, изяви, опити, часове извън училище и, разбира се, проектът да продължи. От следващата година дейностите по интереси ще бъдат финансирани с 25 млн. лв. от държавния бюджет. „По този начин финансирането ще стане устойчиво“, коментира образователният министър Красимир Вълчев. Той обясни, че целта е поне 40% да бъдат насочени към природните науки, 10% от средствата пък ще бъдат предоставени на общините за осъществяване на съвместни дейности. Със средства по ОП „Наука и образование за интелигентен растеж“ ще бъдат финансирани дейностите за преодоляване на образователните затруднения. Те ще бъдат по проект „Подкрепа за успех“ на стойност 130 млн. лв. и 82,5 млн. лв. по проект „Активно приобщаване в системата на предучилищното образование“, който ще е насочен към детските градини. И двата проекта ще бъдат за 30 месеца. Един от клубовете по интереси се оказва вдъхновение за Златко Трепешки от Мизия и бъдещата му професия. Момчето се включва в заниманията на Владислав Тодоров от Враца, които са свързани със създаване на макети от самолети, кораби и други превозни средства по инженерни схеми. Когато се включва в клуба, Златко е на 14-15 години, припомни си неговият учител. Хлапето тогава мечтаело да посети състезание от Формула 1 и бил запален по техните болиди. Именно и с такива макети се занимавало и то. Днес той вече е осъществил мечтата си и работи в компания на Макларън. Тодоров разказа как Златко му е споделил, че именно дейностите по неговия проект са го запалили по това. Преподавателят обясни, че са правили макети и на бойна техника, като той е разказвал на учениците си в коя война са използвани, кои години, кой е участвал в нея. По този начин те научавали и част от уроците си по история. Тодоров сподели, че е имал такъв проект и в двете гимназии, в които е работил, като непременно ще се включи и следващата година, защото децата вече питат. С единица или единица и половина скачат резултатите по английски език на осмокласниците от СУ “Иван Вазов“ във Вършец. Тяхната преподавателка Елена Николова обясни, че те се срещали 4 часа седмично като част от допълнителните занимания за деца с образователни трудности в обучението. През цялата учебна година децата преминали от научения от екрана, песни и игри език към правилно структуриране на изречение на базата на лексиката, която са научили. „Химикалката и листът вече не са техни врагове“, обясни Николова. Като част от своите занимания те са имали ролеви игри, чели са две книги – „Едни малки елфчета“ и „Да убиеш присмехулник“, съставяли са текстове от разхвърляни думи. Имали са за задача да си изберат дума и да я напишат върху предмет, а след това да я обяснят на своите съученици. За финал са направили табла с обяснение към тях на разбираем език.", "date": "2018.12.24", "title": "Всеки втори ученик в клуб по „Твоят час“"}
{"url": "https://www.monitor.bg:443/bg/a/view/pri-andre-rijo-za-rojdestvo-152827", "text": "Най-продаваният класически музикант в света Андре Рийо и неговият оркестър „Йохан Щраус“ ще се завърне през 2019-та в България с голям концерт в зала „Арена Армеец“ на 8 юни. Той се превърна в рекордьор у нас след като за три дни разпродаде същата зала при първото си посещение на 16 юни и обяви втора дата на следващия ден при средна цена на билетите 135 лв. Дни преди най-светлите празници Краля на валса, както го наричат, ни покани в дома си – истинска коледна крепост. Приказен средновековен замък с белоснежни градини. Зад прозорците блещука огън в камината и светлина от тежки кристални полилеи. Голяма коледна елха събира в прегръдка десетки подаръци, а венци на всеки прозорец и врата, имели на всеки светлик, гирлянди и свещи те карат да запееш „Тиха нощ, свята нощ“ на мига. В тази на вид невъзможноприказна атмосфера всяка година най-продаваният класически музикант в света Андре Рийо събира цялото си семейство. Става дума за личния му дом в родния му Маастрих, който е замък от 17 век със собствена постройка за отглеждане на пеперуди и герб, наследен от един от предишните собственици Шарл Ожие дьо Бац дьо Кастелмор, граф д'Артанян – онзи същият, който вдъхновил Александър Дюма. Създателят на най-големият частен оркестър в света пази като светиня традицията винаги да е у дома за Рождество. „Предлагали са ми милиони, за да направя концерт на Коледа. Но за Рождество винаги съм вкъщи. Никой не може да ме накара да оставя това изживяване“, казва самия Рийо, който изнася голяма част от приготовленията по празника на гърба си. Всички около него, както семейството, така и музикантите и съгражданите му твърдят, че въпреки звездният му статус той живее съвсем обикновен живот. Жителите на Маастрих го познават и го чувстват като близък. Говорят му на ти. В този съвсем обикновен живот обича да прави и съвсем обикновени неща като например да готви. Коледа не прави изключение, въпреки че патриархът на замъка е наложил собствена традиция за празниците – децата готвят, а той чете приказки на внуците пред камината. Неписан закон е, че цялото семейство се събира. “Най-важното нещо за мен есемейство. Роден съм Маастрих, живея в него и ще умра в него. Наистина вярвам, че постоянното местожителство е мястото където се прибираш у дома, а това за мен е най-важно”, казва музикантът, който бие по приходи турнетата на Metallica, Ед Шийрън, Род Стюърт и Бионсе. “Никога не съм бил далеч от семейството си по време на тези празници – особено сега, когато мога да виждам озарените лица на внуците си и тяхното възхищение, когато видят коледната елха и подаръците под нея. Аз пътувам из целия свят и работя здраво, за да дарявам музика и радост на хората, но за Коледа винаги съм си вкъщи”, разказва Рийо, чиято друга коледна задача е да купи подаръците. Така например, за да зарадва най-малките – внуците си, е купил пет малки цигулки от приятел лютиер, който е избрал най-мъничките, който да паснат на детските ръчички. За трапезата пък пазарува по дълъг списък изготвен от жена си Марджъри. Може би тези празници са единственото време, в което Краля на валса захвърля цигулката. Неотдавна пред нас призна: „Всъщност предпочитам тишината, когато съм сам. Единственото изключение са песните и гласовете на внуците ми, които обожавам.“ Като истински дядо Коледа в неговия чувал винаги се намират подаръци и за оркестъра му „Йохан Щраус“, за който твърди, че са част от семейството му. За музикантите си купува специално кафе от магазин, който продава кафе на краля. „Искам моят оркестър да е бодър през цялото време” е посланието на цигуларят-диригент. Минава и през любимата си пекарна, откъдето купува коледни пайове. “Днес тук е красиво, но не винаги е било така“, спомня си Рийо. „За пръв път влязох в този замък, когато бях на 6 години, защото взимах уроци по пиано тук, а учителката ми беше истинска вещица и аз я мразих. Беше тъмно и всичко тънеше в разруха. По същото време започнах да чета комиксите за Тинтин и най-добрия му приятел капитан Арчибалд Хеддог, който си поръчваше замък. Тогава още започнах да мечтая да живея един ден в такъв. През 90-те имах възможността да купя този замък и не се поколебах да го направя дори за секунда. Да, легендата разказва, че известният мускетар Д'Артанян е изял последната си закуска именно в моя замък. Слуховете също носят, че най-първият му обитател е бил композитор. Не е ли невероятно?“, разказа преди няколко месеца пред „Монитор“ домакинът на коледните празници. За да вдъхне сърце на средновековната постройка обаче му е нужна любовта на Морджори, с която са повече от 40 години женени, а любопитен факт за нея е, че е фен на фолклорната музика и обожава българската – една от причините Рийо да дойде най-накрая в България миналото лято. Двамата са истинско здраво семейство, което се радва на деца и внуци, а тайната им е една: „Пълното доверие помежду ни, споделянето на всичко, това, че се смеем на едни и същи неща, даваме си свобода, уважаваме се и сме партньори във всеки смисъл на думата. Помежду ни има много мълчалива любов и разбиране. Всички тези съставки създават рецептата за продължителен и успешен брак, предполагам“, казва Андре. Той я среща именно по Коледа преди толкова много години, когато бил беден студент, затова днес двамата сътворяват истинска приказка на този празник. Но Рождество не би било пълно без неговия оркестър – другото му семейство. Затова всяка година, няколко дни преди празника, той кани всичките си музиканти, който са от 13 националности, а концерт-майсторът му е българката – Кремена Минева, като ги гощава в дома си, раздава подаръци, а после изнасят концерт или в градините на замъка или в католическата църква „Свети Петък“, която се намира точно през улицата срещу дома му. За някои от своите коледни спектакли музикантите се появяват в цивилни дрехи, с ушанки, ръкавици и шалове, друг път са облечени в големи бални рокли и фракове, а понякога слагат коледни шапки върху инструментите си. Едно е сигурно – настроението е приповдигнато и коледно, като свирят най-любимите коледни мелодии - White Christmas, Jingle Bells, The Christmas I Love, O, holy night, December Lights, Snow Waltz, Hallelujah. Тази традиция провокира Рийо през 2012-та да издаде празничното DVD “Home for Christmas”, което е записано в дома му, в градините му, декорирани със сърни, елени, весели шейни и ски, вдигайки наздравици с червено вино. През годините е изнасял Коледни концерти и в Лондон, Виена и Париж. Именно от английската столица има доста забавен и топъл спомен, който споделя. „В Лондон отидохме с оркестъра ми на Коледния базар. Поисках да купя 70 чаши греяно вино и това много затрудни барманът. Тогава аз застанах зад бара да му помагам, защото 70 чаши, все пак, са много. И като пийнахме малко, аз и моите музиканти започнахме да пеем „Happy Christmas”, смее се холандецът. Бащата на Андре е диригент на Маастрихския симфоничен оркестър и от дете, заедно с петте си братя и сестри расте сред музика. „Когато съм се родил, баща ми е свирил „Пролетно тайнство” на Стравински. То е за това да правиш любов“, казва Кралят на валса. От съвсем малък пее и църковния хор и именно от там е първия му съзнателен спомен от Рождество. „Пеех сопрано. Бях на 6 години и бях най-високото сопрано в хора. Спомням си как слънцето се процеждаше през цветните витражи, а ние бяхме наредени – беше магическо. Пеехме тази прекрасна Коледна музика – звездата на Коледа свети в Йерусалим и всичко, за което се пее, е за мира. Тъжното е, че днес в Йерусалим има всичко, но не и мир“, казва Рийо. Самият той е композирал коледен хорал. Принос за това има Марджъри, която среща по Коледа в Брюксел и тя го вдъхновява да твори. „Но песента на песните това е Свята нощ“, категоричен е геният.", "date": "2018.12.24", "title": "При Андре Рийо за Рождество (СНИМКИ)"}
{"url": "https://www.monitor.bg:443/bg/a/view/mladite-izbirat-medicina-pravo-i-biomedicinsko-injenerstvo-152964", "text": "При избора си за университет младите хора най-често се интересуват кои са професиите на бъдещето, кои специалности ще бъдат най-търсени и актуални след няколко години. Това ги насочва към класическите специалности медицина, бизнес, право и т.н. Кандидатите все повече се насочват към комбинирани специалности със съвременно звучене. Такъв пример е областта на биологията и химията и специалността биомедицинско инженерство, обясниха от ЕДЛАНТА. Тази специалност е подходяща за кандидати със задълбочен интерес в областта на естествените науки – математика, физика, биология и химия. Специалността комбинира инженерни принципи с медицинските и биологичните науки с цел научни изследвания, създаване на оборудване, апаратура и компютърни системи и технологии за сферата на здравеопазването. Интересното е, че се очаква трудовата заетост за биомедицинските инженери да нарасне със 7% за следващите 10 години. Специалистите имат възможности за реализация в сфери като научна работа, биомеханика, клинично инженерство, рехабилитация, фармацевтично производство и др. Целта на обучението по биомедицинско инженерство е студентите да получат цялостна подготовка по приложения, комбиниращи инженерното образование с диагностиката и мониторинга в медицинската практика. Сред специалностите, които на учениците и са свързани с професиите на бъдещето, са естествени науки, бизнес анализи, управление на водни ресурси, изкуствен интелект, математическо инженерство, етично хакерство и киберсигурност, творчески технологии, индустриално инженерство и мениджмънт, международно управление на сгради и съоръжения и други. От ЕДЛАНТА обясниха, че през последните години все повече български ученици, студенти и родители се обръщат към консултанти за кариерно развитие. Основната причина за това вероятно е, че кандидатите осъзнават колко е важно да бъдат добре информирани, когато правят този избор, да са наясно с конкретните специалности, подходящи за тях. В много случаи представата на младите хора за различните професии е много схематична и непълна, тя не отговаря на реалността, а е вдъхновена от художествени образи от книги, филми, сериали и т.н. Друга причина за повишаване на интереса и доверието към кариерното консултиране е фактът, че все повече кандидат-студенти се интересуват от така наречените професии на бъдещето. Това са професии от различни сфери, които се очаква до 5 - 6 години да бъдат най-перспективни и търсени. Така работи с кандидатите по отношение на техния личностен и професионален профил, кои са подходящите професии за тях и какви специалности да учат, за да имат добра реализация в бъдеще. Консултацията за кариерно ориентиране на ЕДЛАНТА включва подробен тест за самооценка на английски език, който прави връзка между качествата, уменията и предпочитанията на кандидата и това как те биха могли да бъдат приложени в различни професии. В резултат на попълнения тест се генерира подробен доклад от 20 - 25 стр., който очертава психологическия профил на кандидата и едновременно с това предлага списъци с най-подходящите за него специалности и професии в различни области. Всяка професия е представена с основните й дейности и задължения, както и с различните позиции и възможности за кариерна реализиция и развитие, които предлага. След това кариерният консултант разчита и анализира подробно доклада и обсъжда с кандидата неговите желания и представи за бъдеща професионална реализация, като подробно се спира на всички специалности, подходящи за кандидата, и особено много се набляга на тези, в които той има желание да се развива. Крайната цел е избор на една или няколко близки специалности, подходящи и желани за кандидатстване във висше учебно заведение. Голям плюс на тази консултация за кариерно ориентиране е, че при нея се визира какво след време би искал да работи кандидатът - каква да бъде неговата бъдеща професия с основни задължения, работната среда и перспективи, и вече въз основа на това консултантите помагат на кандидата да избере конкретна специалност в университета, която да следва. Консултантите забелязват също, че през последните години и тя е предпочитана е сред заминаващите да учат в чужбина. Димитър Желев кандидатства през 2016-а и в момента е студент трети курс BA (Bachelor of Arts) Architecture в University of Sheffield. Той твърди, че специалността му изисква много мисъл и креативност, работа в екип и презентационни умения. „Не е лесно, но си заслужава, особено като видиш резултата от усилията си в края на всеки проект.“ Според Димитър обучението там го подготвя за изискванията на работодателите, като съотношението между практически и теоретични знания е много добро. Той споделя, че при вземането на решение къде да запише висше образование е събрал мнения от студенти, които учат в България, и други, които учат в западни университети. Това, което му е направило впечатление, е, че учещите в България се оплакват от твърде много теория и малко практика, като по този начин те не се подготвят за работната среда след университета. Той споделя също, че в University of Sheffield учебната програма на специалността „Архитектура“ е доста практически насочена, като дори нямат учебници. При възлагането на проект или писмена работа лекторите само дават насоки и помагат с развиването на идеите, но не задължават студентите каква литература да използват. Според него този метод на обучение е доста добър, тъй като човек се научава да намира точно това, от което се нуждае като информация, и по този начин развива допълнителни качества. Друг огромен плюс на образованието в чужбина според Димитър е широкият спектър от възможности, които предоставя университетът му – често се осъществява връзка между студенти и работодатели, което е голямо предимство за научаване на повече неща и придобиване на повече опит.", "date": "2018.12.24", "title": "Младите избират медицина, право и биомедицинско инженерство"}
{"url": "https://www.monitor.bg:443/bg/a/view/eksperti-bum-na-listnite-vyshki-ot-2020-g-152978", "text": "Масово разпространение на вируси и листни въшки ще има по европейските земеделски земи. За това предупреждават учени, цитирани от английското издание farminguk.com. Според специалисти в периода февруари-март 2020 г. фермерите ще станат свидетели на заразени с вирус площи и на пожълтели поля от пшеница, а само година по-късно на потребителите ще им се наложи да купуват храна на далеч по-високи цени. Тежката прогноза е направена от повече от 100 делегати от английското правителство, научния, индустриалния и земеделския сектор. Според тях предстоящата забрана на Европейския съюз (ЕС) за използването на инсектициди ще доведе до разпространението на вирус, който ще засегне множество фермерски площи. Проучвания показват, че добивите от пшеница във Великобритания ще спаднат на 4.5 млн. парчета хляб ежедневно. Подобна статистика ще има и за други страни, където добивът ще спадне. За момента описаните листни въшки са близо 5 хил. вида, а 400 от тях се намират във фибрите и храните. „Ако следващата есен отново има нашествие на листни въшки, а след това имаме мека зима, то перспективата за реколтата на пшеницата през 2020 г. може да бъде много мрачна\", коментира специалистът по насекоми в научния център Ротамстед д-р Джиа Арадотир. По думите на д-р Ким Хамънд-Косак пък 2019 г. може да е последната добра година за отглеждането на пшеница.", "date": "2018.12.24", "title": "Експерти: Бум на листните въшки от 2020 г."}
{"url": "https://www.monitor.bg:443/bg/a/view/ivancheva-i-zamestnichkata-j-na-desant-v-efira-152986", "text": "Пускането на бившата кметица на „Младост“ Десислава Иванчева и заместничката й Биляна Петрова под домашен арест отприщи лавина от интервюта. Първо Петрова през уикенда, а днес сутринта и Иванчева цъфнаха на малкия екран. В интервю пред bTV навръх Коледа Иванчева заяви, че цялото обвинение срещу нея било постановка. Заяви също, че никога не е искала пари от предприемача Ваклин, както и че с него се е виждала само веднъж, когато й казал, че ще дойде инвеститор, за да дари площадка. Твърденията й обаче грубо противоречат на записите със СРС-та, на които ясно се чува как кметицата обяснява каква сума трябва да плати Ваклин ( ). \"Имам апартамент наследство, както и вила в Етрополе, и една кола. Никога не съм била фризьорка.\"  ", "date": "2018.12.24", "title": "Иванчева и заместничката й на десант в ефира"}
{"url": "https://www.monitor.bg:443/bg/a/view/unss-s-big-data-centyr-za-13-mln-lv-152963", "text": "Център, който обработва Big data, започва да се изгражда в Университета за национално и световно стопанство. Това ще се случи по проект за модернизацията на съществуваща научна инфраструктура по проект „Дигитализация на икономиката в среда на Големи данни (ДИГД)“. Общата стойност е 13 333 868,86 лв., от които 11 333 788.53 лв. са европейско и 2 000 080.33 лв. национално съфинансиране. По време на официалното стартиране на модернизацията ректорът на УНСС проф. Стати Статев заяви, че амбицията на проекта е социално-икономическата информация в страната. За да бъдат обхванати всички данни, от университет си партнират с още няколко организации - Българска академия на науката, Варненския икономически университет, Русенския университет, както и Техническия университет в Габрово. Целта е да направят всички данни съпоставими и да не се получават разминавания в статистиките на митниците, в Министерството на финансите има бюджетна статистика, БНБ и всички други институции, които ще използват базата данни.", "date": "2018.12.24", "title": "УНСС с Big data център за 13 млн. лв."}
{"url": "https://www.monitor.bg:443/bg/a/view/pylna-zala-aplodira-kolednija-futbolen-turnir-skapto-kup-2018-s-dobavka-152985", "text": "  Препълнената благоевградска спортна зала „Скаптопара“, чийто капацитет е около 1000 зрители бурно аплодира футболистите след последния финален мач от благотворителния коледен турнир “Skapto Kup 2018”.   В последния финален мач отборът, воден от нападателя на „Левски“ Станислав Костов спечели с 2:1 срещу тима воден от Иван Цветков, Той не игра в него, защото се контузи в една от предишните срещи. В тима на Слави Костов личаха имената на литналите от родното гнездо „орлета“ Антон Костадинов, Влади Златинов, Юлиан Попев,Веселин Ганев и Евгени Тунтев, а в отбора на съперника се изявиха Венцислав Бенгюзов,Петър Златинов и Петър Кепов.    Бившето „орле“ Борислав Цонев предостави своя фланелка на „Берое“ за благорворителния търг, на който се набират средства за родилното отделение на болницата в Благоевград. В турнира се включиха още изгряващата звезда на ЦСКА Кристиан Малинов и Александър Дюлгеров, зрителите се наслаждаваха на доста качествени и атрактивни изпълнения в пълната зала „Скаптопара“.  Наддаването за фланелките на футболните звезди ще приключи на 27 декември, когато ще бъде обявена общата сума дарени пари за родилното отделение в Благоевград. Досега цената на втората дарена фланелка на Христо Стоичков с емблемата на „Барселона“ и с негов автограф достигна 4 400 лева. Първата фланелка на Камата беше откупена от благоевградски бизнесмен за 2 500 лева.    И Дядо Коледа пристигна в подкрепа на каузата и за радост на малките футболисти, които бяха част от турнира. След последния мач на малките надежди, той им връчи медали за участието в шампионата, а след това раздаде на тях и всички останали деца в залата пакетчета с лакомства.", "date": "2018.12.24", "title": "Пълна зала аплодира коледния футболен турнир “Skapto Kup 2018”- с добавка"}
{"url": "https://www.monitor.bg:443/bg/a/view/trymp-izbra-ministyr-na-otbranata-152982", "text": "Доналд Тръмп обяви новият министър на отбраната, това е Патрик Шанахан, след оставката на Джимс Матис, пише американският президент в Туитър.  \"За мен е удоволствие да съобщя, че нашият много талантлив заместник-министър на отбраната Патрик Шанахан ще поеме поста на действащ министър на отбраната, започва на 1 януари 2019 г. Патрик има дълъг списък от постижения, докато служи като заместник, а преди това и Боинг. Той ще бъде страхотен,\" обясни Тръмп.", "date": "2018.12.24", "title": "Тръмп избра министър на отбраната "}
