{"url": "http://www.monitor.bg/a/view/69809-%D0%A3%D1%80%D0%B0%D0%B3%D0%B0%D0%BD%D0%BD%D0%B8%D1%8F-%D0%B2%D1%8F%D1%82%D1%8A%D1%80-%D1%81%D1%80%D1%83%D1%82%D0%B8-%D0%BF%D0%BE%D0%BA%D1%80%D0%B8%D0%B2-%D0%BD%D0%B0-%D0%BC%D0%B0%D0%B3%D0%B0%D0%B7%D0%B8%D0%BD-%D0%B2%D1%8A%D1%80%D1%85%D1%83-%D0%BA%D0%BE%D0%BB%D0%B0-%D0%B2-%D1%81%D1%82%D0%BE%D0%BB%D0%B8%D1%86%D0%B0%D1%82%D0%B0/", "text": "\n                    Около 40 сигнала за паднали от силния вятър предмети са подадени на телефон 112 до момента. В София покрив на магазин се срути върху паркирана кола в квартал \"Младост 4\". При инцидента няма пострадали, предаде БНР.\n\nПовечето от половината сигнали, подадени на спешния телефон 112, вече са обработени от екипите на пожарната, обясняват от МВР. Най-сериозните от тях са в София. Те са за паднал билборд и за покрив от супермаркет, откъснал се от силния вятър и паднал върху лека кола.\n\nДо момента в МВР няма информация за пострадали хора. Десетки са и сигналите за паднали дървета в цялата страна, обобщават още от вътрешното министерство. Оттам призовават хората да бъдат внимателни, когато минават покрай високи сгради, както и да приберат от терасите си всички предмети, които могат да паднат и да предизвикат инцидент. Същото се отнася и за собствениците на магазини и складове.\n\nЗа утре, за цялата страна, е обявен оранжев код за обилни валежи, съчетани със силен вятър. В Русе, Разград, Силистра и Добрич се очакват и снеговалежи, съчетани с поледици.\n                    ", "date": "2018.03.17", "title": "Ураганния вятър срути покрив на магазин върху кола в столицата"}
{"url": "http://www.monitor.bg/a/view/33787-%D0%A1%D0%94%D0%A1-%D1%81-%D0%BD%D0%BE%D0%B2-%D0%BD%D0%B0%D0%B4%D0%BF%D0%B8%D1%81-%D0%90%D0%91%D0%92-%D0%BE%D1%81%D1%82%D0%B0%D0%B2%D0%B0-%D0%BD%D0%B0-%D0%92%D1%80%D0%B0%D0%B1%D1%87%D0%B0/", "text": "НФСБ се нанесе на „Раковски“ 134, ремонтите приключват до края на месеца\n                    Нов надпис с логото на СДС краси вече емблематичната централа на партията на улица „Раковски“ 134, след като старата табела бе премахната наскоро от сградата. В началото на март тя бе свалена, а на нейно място бе изписано Национален фронт за спасение на България (НФСБ). Новият надпис на СДС се намира непосредствено над този на патриотичната формация. В същото време, макар че бе премахната абревиатурата АБВ от зданието на улица „Врабча“ 23, офисът на азбукарите също като на сините ще остане на същия адрес.От няколко месеца пък тече усилен ремонт на помещенията на „Раковски“ 134, където ще се намират офисите на съседите на сините от НФСБ. От партията заявиха пред „Монитор“, че координаторите й вече са се нанесли в новия си офис. Текущите ремонти обаче щели да продължат до края на месеца, тъй като сградата не била освежавана от повече от 30 години и се налагало цялостно реновиране. Досега централата на НФСБ се намираше на булевард \"Васил Левски\" 94 в столицата. С решение на кабинета от средата на декември обаче партията на вицепремиера Валери Симеонов, която е и част от „Обединени патриоти“, получи два етажа от сградата на \"Ракоски\" 134 - третия и четвъртия. СДС на свой ред запазва един етаж над новите си съседи.Оказва се, че освен сините и АБВ също ще остане в централата си на улица “Врабча“ 23, където някога се помещаваше НДСВ, въпреки слабия си резултат на последния парламентарен вот през 2017 година. Вместо два етажа от сградата както досега обаче, азбукарите са получили правото да ползват под наем само един - партера. Освен това от фасадата на държавния имот, ползван понастоящем от НАП, са свалени табелите, премахнати са и знамената на партийната формация.С резултатите си на последните парламентарни избори СДС и АБВ не успяха да преминат 4-процентната бариера, осигуряваща куп привилегии като финансова субсидия и офис срещу нисък наем. Първите не го направиха като част от \"Реформаторския блок\", а вторите като партньори в коалиция с „Движение 21“. Така двете партии загубиха правото си да ползват държавен имот на преференциални цени. Въпреки това и СДС, и АБВ ще останат на „Раковски“ 134 и Врабча“ 23, като се възползват от съществуването на сдружения или НПО-та към тях, научи „Монитор“. Тази възможност им предоставял Законът за държавната собственост. Според него без търг право да ползват под наем държавен имот имат и юридически лица с нестопанска цел, определени за осъществяване на общественополезна дейност. За целта просто се подава заявление към собственика на имота. В случая сградите се стопанисват от областната управа в София-град. Разликата е, че не се плаща традиционният наем, а сумата е в троен размер. От областната управа обясниха неофициално, че това е практика от дълги години и негласно решение на високо политическо ниво и именно по тази линия СДС и АБВ запазвали централите си.От там обаче не обясниха какво е положението с ДСБ, която също като СДС, АБВ и съюзниците й от „Движение“ 21, както и „Глас народен“ загуби правото си да се помещава в държавен офис. В средата на 2017 година губернаторът Николай Пехливанов даде 14 дни срок да върнат ключовете от централите си на загубилите правото на привилегии формации. Тогава обаче от създадената от Командира партия обявиха, че ще оспорят това решение на Пехливанов, отказвайки да опразнят офиса си. На сайта на ДСБ пък е видно, че централата на формацията все още е на улица „Кърниградска“.\n\n\n                    ", "date": "2018.03.17", "title": "СДС с нов надпис, АБВ остава на „Врабча“"}
{"url": "http://www.monitor.bg/a/view/13881-%D0%9F%D0%BE%D1%80%D0%B8%D1%86%D0%B0%D1%85%D0%B0-%D1%85%D0%B0%D1%81%D0%BA%D0%BE%D0%B2%D0%BB%D0%B8%D1%8F-%D1%81%D0%B0%D0%B4%D0%B8%D0%BB-%D1%84%D0%B8%D0%B4%D0%B0%D0%BD%D0%BA%D0%B8-%D0%BF%D1%80%D0%B5%D0%B4-%D0%B1%D0%BB%D0%BE%D0%BA%D0%B0/", "text": "\n                    63-годишен мъж от Хасково е предупреден с протокол, че е нарушил обществения ред, защото се опита да засади няколко дръвчета пред блок на ул. „Ком“.\n\nДимитър Ганев бил изненадан от инспектори от общинската служба КОРЗ (комисия за опазване на реда и законността) в момента, в който копаел ямите на бъдещата градинка. Мъжът бил подготвил за засаждане няколко иглолистни фиданки.\n\nКОРЗ му връчили протокол и го предупредили, че руши обществения ред. Фиданките можел да засади, но само ако първо подаде молба в общината. Едва ако получи разрешение доброволецът ще може да облагороди междублоковото пространство.\n\n„Нарушителят няма да бъде глобен, нито ще се конфискуват фиданките. Всеки може да засажда дървета, но трябва да го координира с общината“, коментираха от кметството. Причината била, че някои видове дървета и храсти пускали дълбоки корени, които повреждали сгради, тръби, кабели и друга наземна и подземна инфраструктура.\n                    ", "date": "2018.03.17", "title": "Порицаха хасковлия, садил фиданки пред блока"}
{"url": "http://www.monitor.bg/a/view/69182-%D0%92%D0%B0%D1%80%D0%BD%D0%B0-%D1%81-%D0%BF%D0%B0%D0%BC%D0%B5%D1%82%D0%BD%D0%B8%D0%BA-%D0%BD%D0%B0-%D0%BC%D0%BE%D1%80%D1%8F%D0%BA%D0%B0/", "text": "\n                    Пеещи пейки, които да изпълняват произведения на емблематични за Варна композитори е една от идеите за разчупването на градската среда в морската столица. Тя бе лансирана от председателят на местното сдружение на художниците, Венцислав Марков. Той посочи, че подобна идея вече е реализирана в полската столица Варшава, където на пейките звучат изпълнения на прочути произведения на Шопен и други известни местни композитори. Според Марков, в пространството около Драматичния театър в центъра на града, могат да се поставят и тематични пластики. „В Морската градина също има много пространства, които могат да се свържат чрез различни произведения с морето“, смята още авторът на пластиката с делфинчетата пред Фестивалния и конгресен център. Негова е и новата 2-метрова пластика на Пижо и Пенда на площада пред сградата на театъра. Следващата му творба пък предстои да бъде монтирана в района до Регионалния исторически музей. Тя ще бъде една от петте нови скулптури, които тази година ще обогатят публичните пространства в морския град. „Инициатива за естетизация на градската среда във Варна е добра и се надявам да продължи като тенденция. Всяка творба обаче трябва да бъде реализирана за определено място, а не да е нещо предварително подготвено, което да се поставя където и да е“, коментира още Марков. Вчера на вълнолома бe открита и новата скулптурна композиция „Очакване“. Автор на художествената идея е арх. Владимир Попов, a изпълнител на творбата е скулпторът Андрей Лекарски - един от тримата български автори, излагали свои произведения в Музея на модерното изкуство в Париж. Стих от големия поет Валери Петров допълва композицията, чиято стойност e 61 хил. лева. Това е бронзова скулптура, висока 1,70 м. върху каменен постамент, за какъвто е използвана стената в началото на варненския вълнолом. Фигурите са на две деца - момче и момиче, които са вгледани в хоризонта. Момчето е седнало на ръба на стената и сочи с ръка към морето, а момичето е право и гледа в същата посока. „Очакване“ изразява с езика на художествената пластика силното човешко чувство, което вълнува не само моряка, отпътувал далеч от родния бряг, но и неговите най-близки хора, в очакването да се срещнат отново на родния бряг.\n                    ", "date": "2018.03.17", "title": "Варна с паметник на моряка"}
{"url": "http://www.monitor.bg/a/view/82807-%D0%9C%D0%BE%D0%BD%D1%82%D0%B8%D1%80%D0%B0%D1%82-%D1%82%D0%B0%D0%BC%D0%BF%D0%BB%D0%B8%D0%B5%D1%80%D1%81%D0%BA%D0%B8-%D1%81%D0%B8%D0%BC%D0%B2%D0%BE%D0%BB-%D0%B2-%D1%86%D0%B5%D0%BD%D1%82%D1%8A%D1%80%D0%B0-%D0%BD%D0%B0-%D0%A1%D0%BE%D1%84%D0%B8%D1%8F/", "text": "\n                    Месингова  пластика със символите на ордена на тамплиерите ще бъде поставена в центъра на София наесен по повод 900-годишнината от създаването на ордена, съобщи великият приор  о.р. генерал Румен Ралчев в Стара Загора. Пластиката ще тежи около 150 кг , тя ще бъде изработена от пазарджиклията Спас Киричев и ще бъде до  подарената от тамплиерите преди 12 години чешма в съседство с някогашния царски дворец.На пластиката ще бъде изобразен рицар , който е издигнал към небето меч, от чийто дръжка излизат пламъци-символ на светлината.Честванията започват  след месец, на 17 април  с валидиране на специална пощенска марка и първодневен плик, за церемонията се очаква в България да пристигне президентът на световната филателна федерация, сингапурският милиардер  Тай Пан Хиан. На марката, чийто художник е Ясен Гюзелов ще са двама от деветте създадели на ордена преди 9 столетия, които са яхнали един кон.Около 500 са рицарите – тамплиери в България , те са разпределени  в 22 командерии, сред тях има представители на различни професионални гилдии. Родният велик приорат е „акуширал“ при създаването на приоратите в Русия и Украйна преди няколко години. Официалното честване на кръглата годишнина ще бъде през октомври в Сърбия.В Стара Загора през уикенда  се проведе десетият юбилеен духовен събор, където беше отчетено че великият приорат е подкрепил изграждането на 3 нови православни църкви.В момента рицар-тамплиер работи по реставрацията на стенописите в параклиса на свети Теодор Тирон на върха на старозагорския парк „Митрополит Методи Кусев“.Икона на свети арахангел Михаил , дарена от тамплерите е поставена в криптата на храм-паметника „Рождество Христово“ в град Шипка.За ремонта на църквата в село Мирово ще бъдат предоставени 15 000 лв, а през м.г. тамплиерите са направили общо дарения в размер на около 400 000 евро.Само преди 2 месеца орденът е предоставил 1 000 модерни легла за нуждите на пет болници: в София, Елин Пелин и Пазарджик. Предстои да пристигне и апаратура от Германия за  лечение на очни болести, която ще бъде дарена.Румен Ралчев сподели, че за 3 години дарителската дейност е била насочена основно към Украйна, където е изпратено  оборудване за ортопедични интервенции.Направено е било предложение за подобно дарение и в Руската федерация, но получили отказ.\n\n\n                    ", "date": "2018.03.17", "title": "Монтират тамплиерски символ в центъра на София"}
{"url": "http://www.monitor.bg/a/view/48016-%D0%9A%D0%BC%D0%B5%D1%82-%D0%B8%D0%B7%D1%80%D0%B8%D0%B3%D0%BD%D0%B0-%D0%B2%D1%8A%D0%B2-%D0%A4%D0%B5%D0%B9%D1%81%D0%B1%D1%83%D0%BA-%D0%9F%D0%B8%D1%82%D0%B0%D1%82-%D0%BC%D0%B5-%D0%B7%D0%B0-%D1%89%D1%8A%D1%80%D0%BA%D0%BE%D0%B2%D0%B5%D1%82%D0%B5-%D0%B0-%D0%BD%D0%B5-%D0%B7%D0%B0-%D1%85%D0%BE%D1%80%D0%B0%D1%82%D0%B0/", "text": "\n                    Гневен пост срещу административните усложения и бюрокрацията публикува в социалната мрежа Фейсбук кметът на изцяло селската община Опан Генчо Колев.Повод за критиката станала разправията около съдбата на отколешно щъркелово гнездо върху купола на храма в родното му село Бял извор, който пострадал при неотдавнашна буря. Налагало се демонтиране на конструкцията и ремонтирането по възможно най-спешния начин за да бъдат изпреварени пролетните дъждове.Цели три дни продължила обаче размяната на кореспонденция между държавните институции и неправителствените екологични организации, докато се получи разрешение старото гнездо да бъде свален с крак и монтирано на друго място.„Проведох многобройни разговори и писма с национални и неправителствени организации, за да получа посоката, която трябва да спазвам. Всички с голяма загриженост се вайкаха, какво ще е съдбата на щъркелите, които до момента все още не бяха се населели и според еколозите не са се сдвоили/чифтосали/. Използвайки тези критични 1-2 дни, спешно организирах техника за свалянето, но преди това разпоредих да се монтира ново гнездо на електрически стълб, който не е свързан с проводници в близост до старото гнездо. След това на него поставихме част от старото гнездо и т.н.  В момента на свалянето, редица журналисти и представители на неправителствени организации, запъхтени от бързане се интересуваха за случая. Многобройни бяха и обажданията на спешния телефон, за „трагичната участ“, която следва…“, коментира кметът на община Опан. И допълва:“…но не зная защо се мисля, че нашето общество влага прекалена енергия за това, какво става с щъркелите, кучетата, „щастливите кокошки“ и различната друга твар, а е малко загрижена за това, как хората живеят. .. Ако не знаете идете в село  Тракия, в разрушения ракиен казан и вижте как хората, които нямат дом живеят там /по зле от кучетата/. Ако някой е загрижен, може да попита, но не вярвам, защото няма подобни институции, които да направят нещо реално за тях. Някой интересува ли се, тези бедни хора, какво ще ядът днес, а утре.?... Това е новата философия на педерастията и то не във физическия смисъл, а тази на ментално ниво в т.н. европейско общество…“.На финала на поста си Генчо Колев тъжно пише: Ей, хора от разни бюрократични инстанции и организации, остана ли сред нас малко човещина, за да помислим и малко за хората, които по нещастие живеят в тази страна и при тези измислени правила и приоритети!!!!“ Гнездото все пак е преместено, вече е започнат и ремонтът на пострадалия от вятъра църковен купел, очаква се щъркеловата двойка да кацне в новия си дом.\n\n\n                    ", "date": "2018.03.17", "title": "Кмет изригна във Фейсбук:  Питат ме за щърковете, а не за хората "}
{"url": "http://www.monitor.bg/a/view/79806-%D0%9C%D0%B0%D0%B3%D0%BD%D0%B8%D1%82%D1%87%D0%B5%D1%82%D0%B0-%D1%81-%D0%A4%D1%8E%D1%80%D0%B5%D1%80%D0%B0-%D1%81%D0%B5-%D1%85%D0%B0%D1%80%D1%87%D0%B0%D1%82-%D0%BA%D0%B0%D1%82%D0%BE-%D1%82%D0%BE%D0%BF%D1%8A%D0%BB-%D1%85%D0%BB%D1%8F%D0%B1/", "text": "\n                    Магнитчета, на които е изобразен Адолф Хитлер с пречупен кръст на ръкава на униформата  и надписи „Sieg Hеil“  и „Този, който не е готов да отдаде живота си, той не е готов да го притежава“ се харчат като топъл хляб в центъра на Стара Загора.Само срещу 2 лв те могат да бъдат закупени от импровизирана сергия, инсталирана насред създадената заради юбилейния фестивал на маскарадните игри улица на занаятите. Продавачката на магнитчетата споделя, че те се произвеждат от столична фирма и до сега никога не е била санкционирана за закононарушение.„Хората си ги купуват, не ги разпитвам защо. Явно им харесват. Сред най-вървежните са тези , на които е изобразен Тодор Живков, следват го тези с Хитлер, на трето място почти по равно са Путин и Сталин…“, обяснява Христина. По думите й далеч по-рядко имало купувачи на магнитчета с образите на Ботев и Левски, а напоследък имало интерес към Райна княгиня. Специално заради проявата в Стара Загора тя е поставила и магнитчета с емблемата на местния футболен клуб „Берое“.От вас чувам, че е нередно да се продават тези с Хитлер, толкова време сме на пазара, и в София и в цялата страна, никъде не са не правили забележка, да не говорим за наказания…“, смутено обясни търговката, която призна, че за пръв чувала за специален текст в Наказателния кодекс.Който предвижда затвор до 3 години или глоба до 5 000 лв за проповядващите фашистка или друга антидемократична идеология. Наказанието е идентично с проповядването на насилствено изменение на установения от конституцията обществен и държавен строй. Член 108    (Изм. - ДВ, бр. 41 от 1985 г., изм. - ДВ, бр. 99 от 1989 г.) (1) (Изм. - ДВ, бр. 10 от 1993 г., изм. - ДВ, бр. 92 от 2002 г., изм. - ДВ, бр. 38 от 2007 г.) от НК.Само преди броени дни, в края на февруари производители на мартеници извадиха на сергиите си провесени на червено-бели кончета фигурки на Йосиф Висарионович и Адолф Шикългрубер, припомнят паметливи старозагорци. Пак те връщат назад във времето лентата и разказват, че местен общинар беше уволнен заради значка с пречупен кръст на ревера на сакото по време на официално честване. Уволнението стана след протестно писмо от посолството на държавата Израел до тогавашния кмет на Стара Загора проф. Цанко Яблански, който в последствие беше пратен за посланик там от президента Петър Стоянов. След време уволненият доказа в съда, че значката не била с нацистка символика и дори осъди журналиста, разказал за случката.\n\n\n                    ", "date": "2018.03.17", "title": "Магнитчета с Фюрера се харчат като топъл хляб "}
{"url": "http://www.monitor.bg/a/view/82808-%D0%97%D0%B0%D1%81%D1%8F%D0%BA%D0%BE%D1%85%D0%B0-%D1%83%D1%80%D0%B0%D0%BD-%D0%B2%D1%8A%D0%B2-%D0%B2%D0%BE%D0%B4%D0%B0%D1%82%D0%B0-%D0%BD%D0%B0-%D1%81%D1%82%D0%B0%D1%80%D0%BE%D0%B7%D0%B0%D0%B3%D0%BE%D1%80%D1%81%D0%BA%D0%BE-%D1%81%D0%B5%D0%BB%D0%BE/", "text": "\n                     \n\n \n\nКонцентрации от 0,055 и 0,045 мg/l естествен уран в два водоизточника , ползвани от жителите на старозагорското село Казанка са били засечени от лаборатория на Института за ядрени изследвания и ядрена енергетика към БАН, съобщиха от РЗИ – Стара Загора. Отклонението е с 0,025 m/lмаксимално допустимата за питейни нужди и за готвене. Въведена е забрана за ползване на двата водоизточника, които се намират на територията на централния артилерийски технически полигон „Змеево“.\n\nЗа нуждите на живеещите постоянно в селото малко над 100 жители ще бъдат закарани водоноски, коментира управителят на старозагорското „ВиК“-дружество инж. Румен Райков.\n\nТой е категоричен, че до сега подобно завишение не е било установявано, такова липсвало в другите водоизточници извън площите, ползвани от армията за изпитания на боеприпаси. В този район преди 16 години бяха унищожени бойните глави на свалените от въоръжение ракети СС 23 , Скъд и Фрог.От МО през годините много пъти са отричали там да се изпитват боеприпаси с обеднен уран.\n\n \n\nНови проби от два водоизточника и взети от домакинство ще бъдат изпратени в Национален център по радиобиология и радиационна защита, за да бъде изследвана отново концентрацията на естествен уран, уточняват от РЗИ- Стара Загора.\n                    ", "date": "2018.03.17", "title": "      Засякоха уран във водата на старозагорско село   "}
{"url": "http://www.monitor.bg/a/view/10796-%D0%93%D1%80%D1%8A%D1%86%D0%BA%D0%B8%D1%8F%D1%82-%D0%B2%D1%8A%D0%BD%D1%88%D0%B5%D0%BD-%D0%BC%D0%B8%D0%BD%D0%B8%D1%81%D1%82%D1%8A%D1%80-%D0%BF%D0%BE%D0%BB%D1%83%D1%87%D0%B8%D0%BB-%D0%BF%D0%B8%D1%81%D0%BC%D0%BE-%D1%81-%D0%BA%D1%83%D1%80%D1%88%D1%83%D0%BC-%D0%B7%D0%B0%D1%80%D0%B0%D0%B4%D0%B8-%D0%9C%D0%B0%D0%BA%D0%B5%D0%B4%D0%BE%D0%BD%D0%B8%D1%8F/", "text": "\n                    Гръцки дипломатически източници потвърдиха за агенция АНА-МПА информация в местните медии, че външният министър Никос Кодзиас е получил заплашително писмо с куршум в плика, предаде кореспондентът на агенция МИА в Атина, цитиран от БТА.\n\nСпоред същите източници заплахите срещу министъра били отправени заради неговата роля в преговорите по \"македонския въпрос\".\n\nВ писмото, което било изпратено във вторник, се призовавали всички, които се чувстват гърци, да се борят за гръцкия идеал, гръцката история и гръцката идентичност.\n\nВ друга част на писмото, предназначена за депутатите в парламента, анонимният автор посочвал, че \"за всички останали, особено онези, които положат подписа си за разпродаването на нашата Македония, важи само едно нещо: ще унищожим техните семейства, от най-малкия до най-големия\".\n\nВ края на заплашителното писмо се отправя призив до силите за сигурност и армията да не се подчиняват на нарежданията на управляващите, да влязат в парламента и да \"очистят\" всички. Писмото и куршумът са предадени в полицията за експертиза.\n\nПодобно писмо с куршум заради \"македонския въпрос\" Кодзиас получи и през февруари.\n\nГръцкият външен министър планира посещение в Скопие на 22 и 23 март, по време на което ще разговаря с македонския си колега Никола Димитров. Очаква се Кодзиас да пристигне със самолет на бившето летище \"Александър Македонски\", в Скопие, което бе преименувано като компромис от македонска страна с цел ускоряване на решаването на спора за името на Македония. Очаква се Кодзиас да донесе проектоспоразумение по въпроса за името.\n                    ", "date": "2018.03.17", "title": "Гръцкият външен министър получил писмо с куршум заради Македония"}
{"url": "http://www.monitor.bg/a/view/21868-%D0%92%D0%B5%D0%BB%D0%B8%D0%BA%D0%BE%D0%B1%D1%80%D0%B8%D1%82%D0%B0%D0%BD%D0%B8%D1%8F-%D0%BE%D0%B1%D0%BC%D0%B8%D1%81%D0%BB%D1%8F-%D1%81%D0%BB%D0%B5%D0%B4%D0%B2%D0%B0%D1%89%D0%B8-%D1%81%D1%82%D1%8A%D0%BF%D0%BA%D0%B8-%D0%B2-%D1%88%D0%BF%D0%B8%D0%BE%D0%BD%D1%81%D0%BA%D0%B8%D1%8F-%D1%81%D0%BF%D0%BE%D1%80-%D1%81-%D0%A0%D1%83%D1%81%D0%B8%D1%8F/", "text": "\n                    Британското правителство потвърди експулсирането на 23 британски дипломати от Русия и каза, че Съветът за национална сигурност на Великобритания ще се събере на заседание в началото на следващата седмица, за да обсъди следващите стъпки в спора между Лондон и Москва заради отравянето на бившия руски шпионин Сергей Скрипал, предаде Асошиейтед прес, цитирана от БТА.\n\nБританското външно министерство заяви, че е очаквало ответните мерки на Русия, които включват затваряне на консулството на Великобритания в Санкт Петербург и прекратяване на дейността на Британския съвет.\n\nБританското правителство вече нареди на 23 руски дипломати да напуснат страната в отговор на отравянето на Скрипал и дъщеря му Юлия с нервнопаралитично вещество, разработено от бившия Съветски съюз.\n\n\"Руският отговор не променя фактите по случая - опита за убийство на двама души на британска земя, за който няма друго заключение, освен това, че е виновна руската държава\", заяви външното министерство.\n\nРуският отговор беше по-суров от очакваното. Затварянето на офиса на Британския съвет в Москва ще прекъсне културните връзки, а затварянето на генералното консулство в Санкт Петербург ще сложи край на британското дипломатическо присъствие във втория по големина руски град, отбелязва Ройтерс.\n\nБританският депутат Том Тугендхат каза, че решението за затваряне на офиса на Британския съвет в Москва ще навреди на руснаците.\n\n\"Голям срам за руснаците е, че затварят Британския съвет, който прави толкова много за образоването им на английски език и за това да им помогне да получат работа и възможности по света\", заяви той пред Би Би Си.\n\nБившият британски посланик в Русия Родерик Лин каза, че Великобритания би трябвало да избягва да бъде въвлечена в продължителна конфронтация с Русия.\n\n\"Не мисля, че би било разумно да бъдем въвлечени в кална борба с горила\", заяви той по Би Би Си.\n\nОчаква се външните министри от Европейския съюз да обсъдят следващите стъпки на заседание в понеделник. Някои призовават за бойкот на предстоящото Световно първенство по футбол в Русия (б. ред.: от страна на официалните лица, без да се поставя под въпрос участието на съответните национални отбори). Британският министър-председател Тереза Мей иска да събере глобална коалиция от страни за наказване на Москва, посочва Асошиейтед прес.\n                    ", "date": "2018.03.17", "title": "Великобритания обмисля следващи стъпки в шпионския спор с Русия"}
{"url": "http://www.monitor.bg/a/view/37612-14-%D0%BC%D0%B8%D0%B3%D1%80%D0%B0%D0%BD%D1%82%D0%B8-%D0%B7%D0%B0%D0%B3%D0%B8%D0%BD%D0%B0%D1%85%D0%B0-%D0%BF%D1%80%D0%B8-%D0%BF%D1%80%D0%B5%D0%BE%D0%B1%D1%80%D1%8A%D1%89%D0%B0%D0%BD%D0%B5-%D0%BD%D0%B0-%D0%BB%D0%BE%D0%B4%D0%BA%D0%B0-%D0%B2-%D0%95%D0%B3%D0%B5%D0%B9%D1%81%D0%BA%D0%BE-%D0%BC%D0%BE%D1%80%D0%B5/", "text": "\n                    Гръцката брегова охрана съобщи днес, че край гръцки остров в Егейско море са открити телата на 14 души след потъване на лодка, която се предполага, че е транспортирала нелегални мигранти, предаде Асошиейтед прес. В района продължава издирването на други жертви или оцелели.\n\nПървоначално край остров Агатониси южно от Самос бяха открити телата на четири деца, един мъж и една жена, съобщи бреговата охрана. Други осем тела са намерени малко по-късно югоизточно от Агатониси. Засега не е съобщено дали става дума за деца или възрастни.\n\nДруги две жени и един мъж са успели да стигнат до брега и да съобщят за катастрофата. Те казали, че плавали с дървена лодка с около 21 души на борда. Засега не се знае причината за потъването на лодката, не е сигурен и броят на хората, които са плавали в нея.\n\nТри самолета, гръцки кораби и катер на европейската гранична служба Фронтекс, както и частни плавателни съдове кръстосват района, за да издирват изчезналите пътници от лодката.\n                    ", "date": "2018.03.17", "title": "14 мигранти загинаха при преобръщане на лодка в Егейско море"}
{"url": "http://www.monitor.bg/a/view/63718-%D0%9D%D0%B5%D1%80%D1%85%D0%B0-%D0%B3%D1%80%D0%B0%D0%B4%D1%8A%D1%82-%D0%BD%D0%B0-%D0%A1%D0%B8%D0%BD%D1%8C%D0%BE-%D0%BB%D1%8F%D1%82%D0%BE/", "text": "Порасналият Тито развежда фенове по някогашните снимачни площадки\n                    Без значение дали се спускате откъм Гранада или давате газ по магистралата откъм Малага, в момента, в който на хоризонта се покажат очертанията на средиземноморското андалуско градче Нерха, в ушите ви неволно зазвучава началната мелодия от култовия юношески сериал от XX век \"Синьо лято\". Това, разбира се, в случай, че сте от поколението, което всяка седмица в началото на 80-те се е прибирало по домовете си за да види новите приключения и въздишки на Хави, Панчо, Пираня, дребосъка Тито и неотразимата тийнейджърка Беа, в която беше влюбена пъпчивата част на юношеска България. И знаете, че за снимачна площадка на сериала през 1980 година е използвано малкото тогава градче по линията на Коста дел Сол.Хилядите туристи, които прииждат в Нерха на практика целогодишно са привлечени от скално-планинския релеф на местността, в която са \"вградени\" близо дузина плажове, сред които и най-големият и най-известен \"Буриана\", без който не минава нито една сцена на \"Синьо лято\", както и от сравнително високите температури и слънчеви дни, които позволяват събирането на тен дори през февруари.\n Първите заселници на Нерха не са туристите, а финикийците\n които вдигат градчета по крайбрежието още 800 - 1000 година преди Христа и са покровители на тези места 500 години до идването на гърците. През 7 век от нашата ера, както и в цяла Андалусия, по тези места властват маврите и Нерха вече е малко градче на устието на плавателната по онова време река Чилар. Името Нерха идва точно от арабски и означавало \"богат извор\".Най-известната стока на местните от времето на маврите били копринените драперии, продавани на Изток чак до Дамаск. С превземането на тези земи от Изабела I Кастилска, в чиято кралска професионална биография влиза прогонването на арабите, създаването на Испанската инквизиция и покровителството над Христофор Колумб и неговото пътешествие до Новия свят, Нерха се превръща в крепост, призвана да пази бреговете на Андалусия от пиратите от Северна Африка. Съвсем скоро през 1588 година пък по поречието на реката като гъби след дъжд започват да никнат захарни фабрики, едната от които просъществувала до 1911 година близо до популярния днес плаж Торесила. Припомнете си, че оттук някъде започва захарната промишленост в тази част на Андалусия, когато опитвате в някоя тясна уличка популярната закуска чуроз, прилична на ненапоена толумбичка, която се потапя в гъст горещ шоколад, или ако посегнете за торта в очарователната сладкарница (пастелерия) \"Салвадор\".\n Главен ориентир на Нерха днес е Балконът на Европа\n В сериала \"Синьо лято\" за да не изпадат в преводачески обяснения наричат просто мястото, където художничката Хулия си прави утринния крос \"градският площад\". И през 80-те и днес оттук се разстила най-красивата гледка към водите на Средиземно море и обратно към планинската верига. Отправката към името \"Балкон на Европа\" обаче е много стара и е свързана с бронзовата човешка фигура до парапета над морето - статуята на крал Алфонсо XII. През 1885 Монархът идва на мястото, на което днес посетители от цял свят си правят селфита, за да види с очите си последиците от преминалото в района опустошително земетресение. Застанал върху скалите над морската бездна, Алфонсо бил казал \"Това е балконът на Европа\".Между 11 октомври 1981 и 14 февруари 1982 милиони испанци опознават от телевизионния екран пейзажите на малкото южно градче покрай сериала \"Синьо лято\". От август 1979 до декември 1980 основно в Нерха испанската държавна телевизия, която до 1983 е единствената телевизия в страната, заснима поредицата, показваща ваканцията на група деца и младежи на възраст от 9 до 17 години. 19-те епизода събират внушителната аудитория от 20-милиона зрители само в Испания, а след това започва разпространението им тръгва из Латинска Америка, Португалия, Франция, Югославия, ЧССР и България. Любопитка от историята е, че първоначално сценарият предвижда 20 епизода, но един от планираните \"Екскурзията\" е анулиран заради трудности при заснемането му.Фабулата тръгва с това, че самотната художничка Хулия пристига в Нерха в търсене на спокойствие. Там се среща с група деца, които с родителите си карат лятната си ваканция в градчето, скоро компанията ще се запознае и с местния тийнейджър Панчо, който разнася мляко от магазина на чичо си, а накрая в \"закотвена\" на билото лодка хлапетата ще се запознаят и с хрисимия пенсиониран морски вълк Чанкете. Започва едно мило приятелство, курортистът Хави и местният Панчо се борят за симпатиите на хубавата Беа, а мъниците Тито и Пираня добавят на зрителите радост със забавните си диалози. Не може да не помните репликата на Панчо към Тито: \"И кажи на Панчо, че посредникът ни е лайно!\".\n След филмовата поредица Нерха преживява ренесанс\n Интересът към курорта, който по онова време не се отличава кой знае колко от Обзор или Созопол нараства, а през XXI век, когато и някогашната тийнейджърска публика вече е заможна и самостоятелна, градчето е обект на носталгични поклонения. В края на XIX епизод почти няма зрители, които да не плачат, защото умира старият Чанкете, и прозвучава краят \"Ел финал дел верано\" (краят на лятото). Актьорът, изиграл ролята на моряка обаче има по-благосклонна съдба, той почива едва 19 години по-късно на 79-годишна възраст, а споменът от него в Нерха днес носи лодката му \"Дорада\". Нейно копие е вдигнато пред парка \"Синьо лято\", до който се стига за пет минути пеша от Балкона на Европа. В парка има и табели в характерния андалуски стил с имената и образите на всички главни герои.\nДокато се мотаете по улиците на Нерха вдигайте поглед към лицата на минувачите. В града можете да срещнете единствения от \"компанията\", който е останал в градчето и е свързал с него съдбата си. Това е малкият Тито, актьорът Мигел Ховен. Мигел-Тито днес е виден общественик, деятел на \"Фондация Нерха\", гид за вип посещения в близката пещера, а в определени дни през лятото разхожда и туристи по местата, където се развива фабулата на \"Синьо лято\".Ако ваканционните планове ви отведат до Балкона на Европа, струва си да заредите в смартфоните си приложението \"Нерха - Синьо лято\". Уникалната програмка ще ви разходи по 30 места от сериала и ще ви разкаже любопитни подробности за създаването му. И без Мигел Ховен ще стигнете до клифа, където се е намирала филмовата лодка на Чанкете, до обсипаната с рози и днес къща на Хулия, до квартирата на Хави и неговото семейство, апартамента на Беа и Тито. Пак телефонът ще ви отведе до измислената от сценаристите пещера Кала Чика, до действащия и днес нощен клуб Фуенте ди Треви, болницата Сан Хуан де Диос, морския фар, пристанището или гроба на Чанкете.И тука внимание - кинаджиите са по шашмите. Не търсете самостоятелно из Нерха нито пристанище, нито познатия от сериала фар. Фарът, всъщност, се намира далеч оттук на нос Трафалгар, дал името си на историческата морска битка от 1805 година между Великобритания и френско-испанската флота. Уж курортното пристанище, в което Панчо и Хави се гмуркат за да търсят изгубеното синджирче на Беа, е 45 минути на изток в градчето Мотрил.\nИспанци и чужденци от цял свят обаче се трупат до известния плажен ресторант \"Айо\", който също е важен обект от сериала. Навсякъде от касата до кухнята и санитарните възли са разлепени фотоси с героите от \"Синьо лято\" във филмови сцени и извън тях, но това е причината за големия интерес към популярното \"чирингито\", както наричат тук този тип стрийт бар. Казват, че точно тук от 1969 година се приготвя най-вкусната в цяла Испания паеля. Готвенето става на огромни тави за по 15 и 17 килограма пред очите на клиентите, а първите порции са готови всеки ден точно в 12. Една чиния струва 12 евро, плаща се само в брой, но ще ви я напълнят колкото пъти искате и дори сервитьорите ще идват да ви канят за допълнително. Първо на огън, подклаждан от европалети се запържва пилешкото месо, отделно в други казани се приготвят оризът и бульонът и най-накрая в тавата се хвърлят морските дарове. Тук на плажа \"Буриана\" със същата тази паеля Панчо дава угощение за цялата си компания, която му помага с разпространението на млякото, когато навехва крака си.\n На почти равни разстояния от по един час път от Нерха са дворцовият комплекс „Алхамбра“ в Гранада и къщата на Пабло Пикасо в Малага.  Цените за наем на къща или апартамент в Нерха от компания от 6-има през юни варират между 850 и 2500 лева за една седмица. Това прави градчето удобна база за почивка и за разглеждане на останалото крайбрежие по Коста дел Сол. Ако решите да прескочите до Гранада трябва да знаете, че билетите за Алхамбра свършват обикновено 2-3 месеца преди набелязаното време за посещение. Същото се отнася и за Каминито дел Рей, доскоро една от най-опасните скални пътеки над каньон в света, а сега облагороден с евросредства туристически обект на час от Малага. 200 километра или 2 часа и половина по магистралата са до Гибралтар.\n\n\n                    ", "date": "2018.03.17", "title": "Нерха - градът на \"Синьо лято\""}
{"url": "http://www.monitor.bg/a/view/25744-%D0%9A%D0%BB%D0%BE%D0%BD%D0%B8%D1%80%D0%B0%D0%BD%D0%B8%D1%8F%D1%82-%D0%94%D0%B8%D0%BC%D0%B8%D1%82%D1%8A%D1%80-%D0%97%D0%B0%D1%85%D0%B0%D1%80%D0%B8%D0%B5%D0%B2/", "text": "Екранният д-р Тони Ковачев влиза в „Откраднат живот“ след трета покана\n                    \n\n\n                    ", "date": "2018.03.17", "title": "„Клонираният“ Димитър Захариев "}
{"url": "http://www.monitor.bg/a/view/59642-%D0%97%D0%B2%D0%B5%D0%B7%D0%B4%D0%BD%D0%B8-%D0%BD%D0%B0%D1%81%D0%BB%D0%B5%D0%B4%D0%BD%D0%B8%D1%86%D0%B8-%D0%B1%D0%B5%D0%B7-%D0%BF%D1%83%D0%BA%D0%BD%D0%B0%D1%82-%D0%B3%D1%80%D0%BE%D1%88/", "text": "Елтън Джон и Джеки Чан дават състоянието си за благотворителност, Гордън Рамзи ще остави на децата си само апартамент\n                    Някои деца имат късмета да се родят със сребърна лъжичка в уста. Това обаче не означава, че бъдещето им е осигурено. Не са малко знаменитостите, които са решени да лишат рожбите си от наследство, за да ги научат как се изкарват пари с честен труд и пот по челото. Докато някои звезди ще инжектират финансово малчуганите си, то други са напълно категорични, че ще ги оставят да оцеляват сами в житейската джунгла. „Монитор“ направи бърза справка на популярните личности, които оставят децата си с празен джоб:  Звездната двойка Мила Кунис и Аштън Къчър ще остави двете си деца без наследство. Това признаха актьорите, а като причина за решението си посочват желанието им малките да се трудят усърдно за собствените си успехи, без да разчитат на завещаните им средства. „Децата ми живеят с привилегии. Те сами не знаят това и никога няма да го разберат“, обяснява звездата от „Двама мъже и половина“. „Ако някога те имат добра идея за бизнес, бих инвестирала в него. Не бих им дала обаче парите наготово“, категорична е и Кунис. Актьорите са говорили неведнъж за опитите си да научат децата си на самостоятелност, като уточняват, че това е и причината да не им подаряват играчки за Коледа. Бившият съпруг на Деми Мур и Кунис си казаха заветното „да“ на тайна церемония през 2015 г. Познанството им обаче датира още от времето на ситкома „Шеметни години“, чийто първи епизод бе излъчен през далечната 1998 г. Съпрузите отглеждат две деца - 3-годишната Уайът и едногодишния Димитри. В края на 2005 година британската мегазвезда Елтън Джон сключи граждански съюз с дългогодишния си партньор Дейвид Фърниш. Двамата възпитават 2 деца – синът им Закари идва на бял свят през 2010 г., а 3 години по-късно се ражда и малкият Илайджа. Все пак изпълнителят на Sorry Seems To Be The Hardest Word почти изцяло ще ги лиши от шанса да наследят богатството му, равняващо се на 270 милиона паунда. По-голяма част от парите му ще отидат за благотворителност, като с това се надява да ги възпита на честен труд. Те обаче, по негови думи, са смисъла на живота му и затова наскоро той обяви, че тръгва на тригодишно турне, което ще е последното в карниерата му. Решението 70-годишният певец взе в името на мисията да е по-добър баща и съпруг. „Приоритетите ми сега са децата и семейството ми“, категоричен е той, предаде „Асошиейтед прес“. Идеята за финална световна обиколка му хрумнала през 2015 г. във Франция и оттогава планира графика си. Турнето ще стартира на 8 септември в Алънтаун, Пенсилвания, и ще включва 300 концерта в Северна Америка, Европа, Азия и Южна Америка. След това обаче изпълнителят на I'm Still Standing няма намерение да загърбва музиката. „Надявам се да продължа да творя до смъртта си“, заяви той на пресконференция в Ню Йорк. Създателят на култовата сага „Междузвездни войни“ Джордж Лукас също е дал обет за възпитаване на децата чрез лишаване от наследство. Неговата кауза обаче гравитира около образованието. Именно на благотворителна организация, работеща в сектора, към момента се е спрял режисьорът, когато се повдигне въпросът на кого смята да остави състоянието си. А към 2016 г. то е оценено на малко над 5 милиарда долара. „Образованието е ключът към човешкото оцеляване. Трябва да планираме напред, за бъдещите поколения. Най-големият инструмент, с който разполага човекът, е способността да мисли и следователно – да се адаптира“, така Лукас обяснява решението си.Той е баща на общо четири деца, три от които са осиновени. Любопитен факт е, че след като през 1981 г. се сдобива с най-възрастното от тях – Аманда, и се развежда с тогавашната си съпруга, той успява да поеме под крилото си още две. Този път, като самотен родител. Най-младата му дъщеря Еверест е и единственото му биологично дете. Тя се появи на бял свят през 2013 г. чрез сурогатство. Кунг-фу майсторът Джеки Чан неведнъж е заявявал, че единственият му син Джейси няма да види и стотинка от състоянието му, което се оценява на над 150 милиона долара. Половината наследство на звездата от поредицата „Час пик“ ще отиде за благотворителност, а другата „няма да отиде при Джейси“, категоричен е той. „Ако е способен, може сам да изкара парите си. Ако пък не е, тогава просто би ми профукал парите“, сподели пред тв канал NewsAsia актьорът. 34-годишният син на Джеки не е примерен, но въпреки това връзката им е силна. През 2014-а Джейси беше арестуван в Китай за притежание на марихуана, което попречи на кампанията на знаменития му баща против употребата на наркотици. След неприятния случай обаче Джеки призна, че със сина му са щастливи и никога не обсъждат подобни ситуации.  Стинг се е появявал нееднократно в класации за най-заможните британци. На въпроса дали ще остави наследство за общо шестте си деца обаче той е категоричен – не. Подобно на останалите звезди, зарекли се да не оставят тлъсти банкови сметки на поколението си, и музикантът не желае да внушава погрешно чувство за величие у наследниците си. Има обаче и друга причина поради която изпълнителят на Shape Of My Heart няма да финансира децата си и тя е, че възнамерява сам да изхарчи състоянието си. „Имаме много задължения и ангажименти. Каквото печелим като пари, почти веднага се използва по предназначение“, лаконично обяснява Стинг, чието състояние възлиза на 300 милиона долара.  Британският шеф готвач Гордън Рамзи ще лиши децата си от наследство, което засега се оценява на 160 милиона долара. Първият шотландец с отличие „Мишлен“ би им помогнал единствено за закупуване на жилище. „Парите ми със сигурност няма да отидат при тях, но не го казвам по злобен начин. Просто не искам да ги глезя. Единствено се съгласих със съпругата ми да покрием 25% от депозита им за апартамент“, заяви пред The Telegraph звездата от „Кухнята на ада“. 50-годишният знаменит готвач и половинката му Тана са горди родители на четирима тийнейджъри. Най-малка е дъщеря им Матилда, която е на 16 г., 2 години по-рано се раждат близнаците им Холи и Джак, а кака им Меган е на 20 г. Кулинарният експерт неведнъж е разказвал, че и при пътувания той и Тана са в първа класа, а децата са във втора, защото не работят и не заслужават същия лукс.  Великият композитор Андрю Лойд Уебър ще предпочете да остави богатството си на театъра. Авторът на спектакли като „Котките“ и „Булевардът на залеза“ е говорил неведнъж за намерението си да не включва в завещанието си общо петте си деца. „Чувствам, че имам дълг към театъра за успеха си не само във Великобритания, но и в целия свят“, коментира Уебър пред The Daily Mail. Той е категоричен, че по този начин се цели да възпита у наследниците си и подходящата работна етика.Композиторът е бил женен общо три пъти, като единствено от втория си брак - този с популярното сопрано Сара Брайтман няма наследници. Възрастта на децата му варира от 22 до 41 години. Всички те обаче към момента подкрепят решението на баща си. „Той работи наистина здраво, за да си извоюва позициите, които има днес. Затова, разбира се, цялото натрупано състояние си е единствено негово. Дори не се замислям за парите му, за мен важният е самият той“, обяснява на свой ред най-голямата му дъщеря Имоджен, която се подвизава като писателка. Поразяващата уста в журито на британски и американски издания на формати като X Factor и „(...) търси талант“ Саймън Коуел не е много сигурен на кого ще остави натрупаното до момента състояние. Едно е ясно – няма да е на сина му Ерик. Малкият проплака за първи път през 2014 г., а раждането му бе съпроводено със скандал. Причината – майка му бе омъжена за един от най-добрите приятели на Коуел дори след като забременя.Сред вероятните „наследници“ на популярния музикален и тв продуцент са благотворителни организации, работещи с деца или бездомни животинчета. „Вероятно ще си оставя парите на някого, но не вярвам в предаването на финансови средства от едно поколение на друго“, категоричен е той. Състоянието му към момента е оценено на 550 милиона долара.\n\n\n                    ", "date": "2018.03.17", "title": "Звездни наследници без пукнат грош"}
{"url": "http://www.monitor.bg/a/view/42812-%D0%A2%D0%B0%D0%BD%D1%86%D1%83%D0%B2%D0%B0%D1%89%D0%B8%D1%8F%D1%82-%D1%81-%D0%B2%D1%8A%D0%BB%D1%86%D0%B8/", "text": "Стоян Лазаров е осигурил животни актьори за повече от 500 филма, снимани у нас\n                    Намираме Стоян Лазаров на терен на американски телевизионен филм, който се снима в студиата на УФО в Долна Малина. Всичко около документалната биографична лента се пази в строга тайна, защото е замесено името на голяма холивудска звезда. Главният герои имал кучета акита и за продукцията родният отговорник за животните трябва да осигури всякакви по възраст четириноги. Снимат от 2 ч. на обед до 2 ч. през нощта и го хващаме в „обедната му почивка“, както той нарича паузата в 20 ч. Стоян Лазаров е в любовна схватка с вълците от дете, но от осем години танцува с тях и в дома си. Като всичко съдбовно в живота и срещата с първия му вълк е случайност. „Обадиха ми се от една ветеринарна клиника да ме питат дали го искам, защото иначе ще го умъртвят. Две нощи подред върлувал в близките стопанства. Връзвали го, били го, но той се отскубвал и умъртвил 200-300 кокошки и още толкова патици“, спомня си доцентът при Природо-научния музей към БАН. Така семейството му се увеличило с още един член на четири крака, на когото дали името Терес – основателя на най-старата държава в света Одриското царство. „Първоначално битката беше неравна, беше гледан като диво животно и не възприемаше хора“, разказва Стоян. Наложило се да приложи целия си арсенал от знания, включително да го ухапе по ухото (най-слабото място на кучета и вълци), за да може да го подчиня. На 10 юли 2015 г. се ражда първото поколение на Терес, от което в семейство Лазарови попада Черок. За нещастие вълкът патриарх умира през декември миналата година, но пък малко преди да си отиде оставя още едно поколение, от което Стоян си взима бебето Сиукс. Наследниците носят имена на индиански племена, защото червенокожите са издигнали благородното животно в истински култ.Всъщност любовта му към животните е още от невръстно дете, когато рови из мравуняци и изследва всяка жива твар. Тази страст към изследването им е подклаждана и от университетския му преподавател Христо Делчев, който го насочва към изследване на една от най-трудните групи – паяци. Самият той е описал 13 нови вида като е кръстил един на учителя си, един на съпругата си – Александра, а останалите – на български владетели. Преди 4-5 години става доцент и все още работи към БАН.Безметежната му научна кариера му поднася поредната съдбовна среща – с Николай Рафаилов и Уили Бота от Киноцентъра. „Един ден се чука на врата на кабинета ни с Христо Делчев. Влязоха двамата с питане дали можем да им намерим тарантула, за да я снимат във филм. Имах една в стаята и една у дома. Прекарах 7 снимачни дни с тях и останаха доволни. Веднага след това ме повикаха с поръчка за 120 плъха за филма Killer Rats (2003 г.). Така до днес имам над 400-500 участия с животни във филми клипове, фотосесии, реклами“, разказва единственият координатор-животни за филмови продукции, които се снимат в България.В портфолиото си не може да изброи касовите холивудски продукции, на които е помагал, но едно от най-ярките му участия остава в „Бягството“ (The Way Back) от 2010 г. с Колин Фарел и Ед Харис. Снабдява продукцията както с лесните зайци и ларви, така и със северни елени, които докарват от Чехия и гледат няколко дни в двора на чичо му в Панагюрище за радост на децата. От тази продукция плащат и най-големия хонорар до момента – 1000 лв на ден, за участието на животно от зоопарка. За участията на вълците пък Стоян получава от 200 до 400 лв на ден, според продължителността на ангажиментите им.Не липсват и забавни моменти в професията му. За „Черната далия“ с двукратната носителка на Оскар Хилари Суинк и Скарлет Йохансон, оборудва цял зоомагазин. „Още ме побиват тръпки, като си спомня как точно след като известния режисьор Брайън Де Палма каза: \"Тишина, започваме!\", се чу аларма на автомобил. Всички замръзнаха и започнаха да се оглеждат на кой ще му изстине работното място. Уви, това беше папагала Спиро, който в този момент беше решил, че има реплики и искаше да покаже артистичните си умения“, смее се Стоян.Плъхове, 120 бели мишки, арабска кобила са само част от опашатия арсенал, който Лазаров завел в Киноцентъра, за да може световноизвестната певица Jessy J да заснеме клипа към супер хита си „Nobody's Perfect“. „Херкулес“, „300“, „Непобедимите“, всички български сериали и филми търсят Стоян, за да ги снабди с фауна от всякакъв вид. Последната холивудска продукция, в която е записал кредит е „Хелбой“.„Голяма част от звездите са много добронамерени към животните и гледат да ги пазят. Държат да не се снима на всяка цена, ако животното не е готово да не се мъчи, само и само да се заснеме сцената. Антонио Бандерас много защитава животните и е един от най-чувствителните на тази тема, въпреки че с него снимах плъхове и хлебарки. Джейсън Стейтъм, Силвестър Сталоун и останалите в „Непобедимите“ пък харесаха много вълците - снимаха се с тях, галиха ги“, разкрива Стоян.Животните му се покоряват безусловно, като на доктор Дулитъл, като че ли е намерил начин да говори с тях. Снимал е вълкът Черок дори на врата на актрисата Диана Димитрова, която играе ролята на д-р Огнянова в „Откраднат живот“, за корицата на списание.Не всички четириноги звезди са собственост на Стоян, но има и немалък личен арсенал освен двата вълка. В дома си гледа два гущера порода брадата агана, и някоклко тарантули. А в музея и в друго специално помещение има още два охлюва ахатини, останали му от снимките на филм, десетина змии – питон, боа, царевичен смок, 40 питомни плъха. Жена му Александра, която по професия е музикант и тонрежисьор, и тримата му сина – Петко, Йовиан и Крум, отдавна са свикнали с тази менажерия и дори сами водят животните на снимки. А в свободното си време таткото ходи по мачове на любимия „Левски“, най-големият син Петко тренира баскетбол, средният – Йови се е отдал на футбола в „Левски – Спартак“, а малкия Крум играе джудо.\n\n\n                    ", "date": "2018.03.17", "title": "Танцуващият с вълци"}
