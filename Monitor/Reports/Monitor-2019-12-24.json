{"url": "https://www.monitor.bg/bg/a/view/policija-vleze-v-stomana-pernik-184226", "text": "Полиция нахлу в \"Стомана\" Перник навръх Бъдни вечер. Информацията бе обявена от Нова TV От МВР реално потвърдиха новината, като обявиха, че министрите на вътрешните работи и на икономиката Младен Маринов и Емил Караниколов са били на място на ремонтно-монтажните дейности и обследването на трасето на клон 2 от водопреносната мрежа на Перник. Те са отишли там след проведената по-ано днес среща на премиера Бойко Борисов с представители на кризисния щаб на града. На нея стана ясно, че още днес статират сондажи през 200 метра по трасето, за да стане ясно дали става въпрос за течове или за кражба на вода. \"Двамата министри провериха създадената организация за обследване на трасето, част от което преминава през територията на \"Стомана\". Целта на обследването е да се установи точната локация на оттечките и дали става въпрос за авария или за нерегламентирано включване в мрежата\", обявиха от МВР.", "date": "2019.12.24", "title": "Полиция влезе в \"Стомана\" Перник"}
{"url": "https://www.monitor.bg/bg/a/view/patriarh-neofit-hristos-se-rajda-slavete-go-184234", "text": "Христос се ражда - славете Го! Христос слиза от небесата - срещнете Го! Христос е на земята - възнесете се! Възлюбени в Господа чеда на светата ни Църква, С неизказана радост и синовно преклонение пред дивния Божи промисъл, в святата нощ на Рождеството отново посрещаме Божия Син, Който се ражда за нас от пречистата утроба на Пресветата Дева. Ражда се и влиза в нашия свят, приел човешката природа, за да я възстанови и да я върне обратно в нейната първоначална чистота, да обнови нашето изгубено богосиновство и „да възкреси падналия образ\" (тропар на Предпразненството на Рождество Христово). Да освети човечеството, света и цялото творение с божественото Си присъствие и да засвидетелства по най-категоричен начин Божията жертвена любов към нас. Любов, достигаща дотам, че Бог „отдаде Своя Единороден Син, та всякой, който вярва в Него, да не погине, а да има живот вечен\" (Йоан. 3:16). Посрещайки днес Богомладенеца, Който идва, за да ни помири с небесата, ние също ликуваме, заедно с небесното войнство, и казваме: „Слава във висините Богу, и на земята мир, между човеците благоволение!\" (Лука. 2:14). Със светлата радост и с удивлението на витлеемските пастири ние също притихваме пред нечуваната вест за Неговото раждане (Лука. 2:8-20) и подражавайки на мъдреците от Изтока, ние също Му се покланяме (Мат. 2:1-12), защото днес се изпълнява древното пророчество за спасението на човешкия род. Славим Го и изповядваме светото Му име, защото с Неговото Рождество за изстрадалия и потънал в грехове свят на нашите праотци започва нова епоха - епоха на светлината и на надеждата, епоха на Божието присъствие сред човеците, в която ние вече не сме сами, защото „с нас е Бог\" (Ис. 8:10). В тази епоха живеем и ние днес, и затова от нас Той очаква да бъдем верни Негови изповедници и свидетели в нашия свят, съвременни Негови апостоли и носители на тази божествена светлина, която със Своето въплъщение Той донесе за всички: на светлината, която божественият евангелист свидетелства, че „... в мрака свети, и мракът я не обзе\" (Йоан.1:5). А не я обзе и не може да я обземе затова, защото тази светлина извира не от ръкотворен източник, а от Самия Извор на живота, Който от Син Божи днес става и Син Човешки, Богочовек. „Бог става човек, за да може човекът да стане бог\" - както казва през четвъртото столетие дивният отец на Църквата свети Атанасий Велики. Нека в нощта на Рождеството всички ние, които сме Христови, сторим място на раждащия се заради нас и за нашето спасение божествен Младенец, като отворим за Него нашите домове и нашите сърца. Нека не само със слово, но и с дела на милосърдие да покажем принадлежността си към Неговата света Църква, като според силите и възможностите си се погрижим сред нас да няма вече страдащи и нуждаещи се, гладни и жадни, не само за храна или питие, а и за топла дума, за най-елементарно човешко внимание. Към това ни призовава не само в тази свята нощ, но и във всички дни от живота ни, християнската ни съвест, това очаква от нас раждащият се днес Господ и Спасител наш Иисус Христос. Отечески приветстваме и поздравяваме с Христовото Рождество всички верни чеда на светата ни Православна църква, в Родината и далеч от нея, като на всички всесърдечно благопожелаваме душевно и телесно здраве, апостолски дух и богоблагословени успехи във всяко богоугодно и доброполезно начинание! Благодатта и мирът на раждащия се днес Богомладенец, и общението в Светия Дух да бъдат с всички нас! ЧЕСТИТО РОЖДЕСТВО ХРИСТОВО!  ПРЕДСЕДАТЕЛ НА СВ. СИНОД † НЕОФИТ ПАТРИАРХ БЪЛГАРСКИ И МИТРОПОЛИТ СОФИЙСКИ ЧЛЕНОВЕ НА СВ. СИНОД: † Сливенски митрополит ЙОАНИКИЙ † На САЩ, Канада и Австралия митрополит ЙОСИФ † Великотърновски митрополит ГРИГОРИЙ † Плевенски митрополит ИГНАТИЙ † Ловчански митрополит ГАВРИИЛ † Пловдивски митрополит НИКОЛАЙ † Доростолски митрополит АМВРОСИЙ † Западно- и Средноевропейски митрополит АНТОНИЙ † Варненски и Великопреславски митрополит ЙОАН † Неврокопски митрополит СЕРАФИМ † Русенски митрополит НАУМ † Старозагорски митрополит КИПРИАН † Врачански митрополит ГРИГОРИЙ † Видински митрополит ДАНИИЛ", "date": "2019.12.24", "title": "Патриарх Неофит: Христос се ражда - славете Го! "}
{"url": "https://www.monitor.bg/bg/a/view/vijte-tuk-kyde-e-djado-koleda-na-jivo-184227", "text": "Вече 60 години Северно-американската противовъздушна защита - общо звено САЩ и Канада, проследяват пътя на Дядо Коледа. Следете   маршрута на Добрия старец, който само преди минути мина пред Мумбай, Индия.", "date": "2019.12.24", "title": "Вижте тук къде е Дядо Коледа (НА ЖИВО)"}
{"url": "https://www.monitor.bg/bg/a/view/frenskata-stachka-rodi-parodija-na-maraja-keri-video-184228", "text": "Парижани определено умеят да се надсмиват над себе си.  След 19-те дни стачка на градския транспорт заради пенсионната реформа, предложена от президента Емануел Макрон, млада френска певица пусна кавър-пародия на песента на Марая Кери \"Всичко, което искам за Коледа, е теб\". В нейния вариант на песента, текстът звучи ето така: \"Всичко, което искам за Коледа, е метро\". Вижте тук песента. ", "date": "2019.12.24", "title": "Френската стачка роди пародия на Марая Кери (ВИДЕО)"}
{"url": "https://www.monitor.bg/bg/a/view/api-syvetva-led-na-pytja-184235", "text": "В нощта на Бъдни вечер срещу Коледа се очаква понижение на температурите, а по високопланинските райони е възможно дъждът да премине в сняг, като с това се увеличават и предпоставките за поледици, съобщават от АПИ. Прогнозата на метеоролозите е, че на 24-ти срещу 25-ти декември във вечерните и ранните сутрешни часове на места в Западна България и Предбалкана дъждът ще се примесва със сняг. На места заради ниските температури е възможно да се образува така нареченият черен лед. Според експерти той е изключително опасен, тъй като на практика е невидим. От колата пътят изглежда мокър, но всъщност е заледен и при висока скорост автомобилите стават неуправляеми. В тази връзка Агенция \"Пътна инфраструктура\" призовава шофьорите да тръгват на път с автомобили, подготвени за зимни условия, да карат със съобразена скорост и да не предприемат рискови изпреварвания и маневри. Всички машини на пътноподдържащите фирми са в пълна мобилизация за почистване и обработване на републиканските пътища. За повишаване безопасността на движение е възможно затваряне на определени участъци за обработване на настилките с химически вещества и инертни материали.", "date": "2019.12.24", "title": "АПИ съветва: Лед на пътя"}
{"url": "https://www.monitor.bg:443/bg/a/view/vladika-sluji-v-pomoshtno-stopanstvo-na-zatvor-184213", "text": "В навечерието на Рождество Христово митрополит Киприан отслужи водосвет за здраве и благоденствие в помощното стопанство на старозагорския затвор, където през 1997 година блаженопочиналия владика Панкратий освещава параклиса “Свети Георги”. В него освен служби, често се извършват и кръщавки. Повече от 100 са лишените от свобода, с които всяка неделя работи ръководителят на неделното училище Красимир Танев. На всички тях владиката пожела здраве, смирение, духовна радост и светло посрещане на Рождественските празници. Преди службата в стопанството владиката отслужи Полунощница, Утреня, Царски часове и Вечерня със света Василиева литургия  в катедралния храм „Св. Николай”, където свещеноиконом Цветан Иванов прочете на миряните слово за Бъдни вечер, пак там част от богомолците приеха причастие и нафора от свещеноиконом Емилиян Димов.На връх Рождество Христово владиката ще отвори широко дверите на митрополитския дом в Града на липите, за да преподаде архипастирски благослов.", "date": "2019.12.24", "title": "Владика отслужи литургия в помощно стопанство на затвор"}
{"url": "https://www.monitor.bg/bg/a/view/borisov-s-vnuchetata-na-bydni-vecher-snimka-184236", "text": "Премиерът Бойко Борисов пусна празнична семейна снимка във Фейсбук. От нея става ясно, че министър-председателят посреща раждането на Спасителя в родния си дом в Банкя заедно с двете си внучета - Бойко-младши и Иван. Под снимката Борисов написа: \"По традиция на Бъдни вечер в родната къща в Банкя\". :", "date": "2019.12.24", "title": "Борисов с внучетата на Бъдни вечер (СНИМКА)"}
{"url": "https://www.monitor.bg:443/bg/a/view/prosti-ni-djado-koleda-no-samo-bog-moje-da-ni-sydi-184216", "text": "Дядо Коледа, Въобще не си ни скъп! Спокойно, няма да се жалим от неполучени подаръци, макар че още чакаме да пристигнат замъка и понито, които си поръчахме преди двайсетина години. Разбираме, големите подаръци изискват време. Хубаво ще е до 30-ата годишнина да ги получим обаче, защото ще мислим вече за задомяване. Това ни припомня да уточним, че е добре понито да може да лети, защото трафикът – особено по празниците (както много хитро сам си се досетил) не ти оставя друг избор освен да профучиш из облаците. А от замъка придвижването вероятно ще е трудно. Друга ни е драмата, дядо Коледа. 24 години вече ни примамваш да влизаме в списъка на послушните деца. А по какъв критерий ни оценяваш, драги, така и не става ясно. Ето, например, когато една от двете блондинки беше на пет, показа среден пръст на госпожата в детската градина, подскачайки върху леглото си разби главата в раклата до него и за капак нарисува зайче с маркер върху тапетите в стаята си. Но ти й донесе любимото й мече, което по модерному днес нарича Bozhie Bear. Само няколко години по-късно, когато другата блондинка прекрачи успешно за първи път прага на гимназията, ти й подари блуза и чорапи. Надяваме се системата на оценяване да не е базирана на собствения ти морал. Още като малки видяхме как се клатиш пиян до козирката върху покривите в една от игрите на dechica.com. Ама нали сме били деца, пустата наивност не ни напусна тогава. Имало е и по-интелигентни от нас обаче. Като малкият Флин, който бързо е научил, че за да спечели симпатиите ти, трябва да те ориентира към бирата в хладилника.   Любовта ти към чашката, оказва се, не е най-шокиращият ти порок. Ето, тази година Walmart разконспирира предпочитанията ти към „колумбийския сняг“. Позирал си, виждаме, и за да можеш да грейнеш върху пуловера им. А пък той върви със следното описание: „Дядо Коледа нарежда „колумбийския сняг“ в перфектни линии на масичката си и вдишва, за да може да помирише висококачествения му аромат. Точно това му трябва, за да се вдъхнови за Коледа. Този грозен мъжки коледен пуловер е уловил момента, в който Дядо Коледа се подготвя да се наслади на този вносен сняг.“ Минута мълчание за детските ни разбирания за Дядо Коледа… Чухме и че си щял да си смениш пола (горката баба Коледа), или поне да се обявиш на неподвластен на нашите разбирания за мъже и жени, защото държиш и ти да си в крак с модата. От проучване на GraphicSprings, проведено миналата година, разбираме и че обмисляш да смениш шейната с ховърборд. И още – да си сложиш ботокс, да се татуираш, да се обръснеш и да си направиш рокаджийска прическа. Добре, че разумът на анкетираните хора е надделял и демокрацията е спасила любимия ни образ на Добрия старец. Така че ще ни прощаваш, дядо Коледа, Ама само Бог може да ни съди. (#OnlyGodCanJudgeMe)  ", "date": "2019.12.24", "title": "Прости ни Дядо Коледа, но само Бог може да ни съди!"}
{"url": "https://www.monitor.bg/bg/a/view/djado-koleda-pristigna-na-pedali-v-shumen-184225", "text": "Няколко дузини с двойници на Дядо Коледа нахлуха в Шумен и преминаха по улиците на града за шеста поредна година не на шейна, не на файтон, а въртейки педалите на колело. Червено-брадатия поход е вече традиционният хепънинг на местния велоклуб \"Илчов баир\" под мотото \"Коледа на колела\". В дефилето на педали тази година участваха над 50 души от двата пола, а вече имаше и участници от близки населени места, чули за купона през минали години. Бяха представени всички основни марки велосипеди, продавани у нас, както и расови колелета, сглобявани парченце по парченце от собствениците си с маркови части от реномирани доставчици. Имаше и велосипеди - тандеми, както и двуколесни превозни средства с ремарке за малки деца. Шумните колоездачи, които се провикваха с характерното за Добрия старец гърлено \"Хо-хо-хо!\" минаха по централния булевард \"Славянски\" покрай автогарата, Кооперативния пазар и зала \"Арена Шумен\". \"Винаги се радваме на добро отношение от страна на гражданите, макар че малко натоварваме трафика по централните улици на града, но го правим за доброто настроение на шуменци.\" - коментира преди старта председателят на клуб \"Илчов баир\" Анелия Карагьозян, която е преподавател в Националния военен университет и шампион на България по планиско колоездене при \"Жени - елит\".", "date": "2019.12.24", "title": "Дядо Коледа пристигна на педали в Шумен"}
{"url": "https://www.monitor.bg/bg/a/view/borisov-se-sreshtna-s-krizisnija-shtab-na-pernik-184224", "text": "Броени часове преди Бъдни вечер, премиерът Бойко Борисов се срещна с представители на кризисния щаб на Перник. Това обяви самият той на Фейсбук страницата си. По време на разговора са били обсъдени предприетите вече мерки за справяне с водната криза в района. \"Още днес ще започне обследване на водопреносната мрежа по Клон 2, където по моментни изследвания се губят по около 90 l/s. За целта ще се направят изкопи през 150-200 m в участъка, за да се разбере дали става въпрос за авария или за нерегламентирано отклонение\", посочи премиерът, като допълни, че е бил информиран и че предстои монтаж на разходомери на събирателната тръба.", "date": "2019.12.24", "title": "Борисов се срещна с кризисния щаб на Перник"}
{"url": "https://www.monitor.bg/bg/a/view/deteto-pometeno-ot-2-koli-v-ruse-e-bebeto-zaklucheno-ot-majka-si-v-kola-pri-33-gradusa-184233", "text": "4-годишното момченце, което вчера бе блъснато последователно от две коли в Русе, е порасналото вече бебе, което през август 2016 година бе заключено от майка си повече от половин час в кола при 33-градусова жега и се наложи полицията да разбива автомобила. Тогава институциите оставиха 8-месечното бебе временно в комплекса за социални услуги и след това го върнаха на майката - д-р Таня Попова от Две могили. В понеделник общопрактикуващата лекарка, която има четири деца - въпросното момченце, 5-годишно момиченце и две по-големи деца, които са избрали да живеят с баща си, била с двете малки деца в Русе. На ул. \"Борисова\" 4-годишният й син се изтръгнал от ръката й и изскочил на платното. Там детето е било ударено първо от лек автомобил \"Пежо\", шофиран от мъж на 62 години, а след това и от автомобил \"Хюндай\", управляван от водач на 49 години. Момчето е транспортирано в университетската болница \"Канев\". То е настанено в реанимацията, заради множеството наранявания, счупен таз и ръка. Състоянието му обаче е стабилизирано и в момента няма опасност за живота му. \"Засега е извън опасност и ще бъде приведено в ортопедия за по-нататъшно лечение на счупванията\", обясни детският хирург Д-р Танжу Панджар, цитиран от БНТ. На място са изпратени два екипа на полицията. Двамата водачи са изпробвани за алкохол, пробите им са с отрицателни.", "date": "2019.12.24", "title": "Детето, пометено от 2 коли в Русе, е бебето, заключено от майка си в кола при 33 градуса"}
{"url": "https://www.monitor.bg:443/bg/a/view/s-pari-ot-es-obnovjavat-5-ot-taj-starite-manastiri-184217", "text": "Пет от най-старите ни манастири, обявени за паметници на културата – Бачковският, Троянският, Кремиковският, Килифаревският и Плаковският, както и три църкви, се очаква да бъдат реставрирани с европейски средства. Така тези религиозни средища ще станат още по-привлекателни за поклонници и туристи, съобщиха от МРРБ. Ремонт на сгради, облагородяване на района и туристически център се предвижда да бъдат направени във втория по големина български манастир - „Успение Богородично“ край Бачково. Той кандидатства за европейско финансиране с проект     на стойност малко над 1,2 млн. лв. от Оперативна програма „Региони в растеж“ 2014-2020 г. Така ще бъдат създадени нови възможности за поклоннически туризъм в един от най-обичаните и посещавани български манастири.  В процес на разглеждане е проектът на още един забележителен паметник на културата от национално значение -     Там е необходимо да бъдат извършени реставрационно-консервационни и ремонтни работи на западното крило на манастирския комплекс и основната църква в него. Възможностите за развитие на мястото са големи, затова към проекта ще бъде добавена и концепция за туристически продукт. Троянският манастир „Успение Богородично“ е не само най-големият старопланински манастир, но и трето по големина духовно средище в България. Основан е в началото на 17 в. от няколко атонски монаха отшелници, които донасят със себе си чудотворната икона на Богородица Троеручица. Действащият     също има нужда от средства за ремонт и реставрация. Идеята е там да бъдат изградени нова магерница, конферентна зала, паркинг, туристическа пътека до стария манастир и мост на река Белица. В културната история на България Килифаревският манастир „Рождество Богородично“ заема особено важно място. Основан е между 1348 – 1350 г. от Теодосий Търновски с подкрепата на Цар Иван-Александър и бързо се превръща в средище на оживена книжовна и просветителска дейност. В наши дни манастирът е обявен за културен паметник, счита се за един от шедьоврите на Българското Възраждане. Още една от българските светини ще има шанс да върне блясъка и славата си, благодарение на проект по европрограмата.     чака средства за основен ремонт и реконструкция на манастирските сгради и централния храм. Проектът предвижда основни реставрационно-консервационни дейности и изграждане на туристически атракции. Заданието в момента се съгласува с Министерството на културата, тъй като манастирът е национален паметник. Там през 1835 г. е организирана Велчовата завера, като един от водачите е бил бившият игумен на манастира отец Сергий. Плаковският манастир е основан по време на Втората българска държава, но не след дълго е бил разрушен. Около 1450 г. е бил възстановен отново, но по-късно многократно е бил разграбван и опожаряван, като последният пожар е бил в средата на миналия век – през 1949 година. Въпреки тежката му съдба, манастирът успява да опази икони, рисувани от Захарий Зограф, а величествената 26-метрова камбанария с красива декоративна зидария е дело на Кольо Фичето. В края на месец ноември беше     по проекта на Столична община „Кремиковски манастир – духовният център на Софийската Света гора“. В светата обител ще бъдат инвестирани малко над 9,5 млн. лв. Предвижда се да бъде извършена реставрация на стенописи, ремонт на покрива и дренажа на средновековната църква „Свети Георги“ в манастира и да бъдат запазени и представени археологическите разкопки в района. Мястото ще стане привлекателно за все повече посетители с изграждането на Северно манастирско крило, в което ще има информационен център „Софийска Света гора”, музейна експозиция, магерница, параклис и камбанария. Там ще заработят и специални манастирски работилници, където посетителите ще могат да научат тънкостите в производството на сладка и сиропи от набрани в района плодове. Ще има организирани ателиета за популяризиране на традиционни за мястото занаяти. С беседи по вероучение, музика и изкуство, деца и младежи ще бъдат запознавани с християнската вяра в безплатни летни лагери. Ще бъде осигурен достъп за хора с увреждания до манастира, археологическите разкопки и музея. Кремиковският манастир е един от най-старите по нашите земи. Датира от времето на Второто българско царство и е обявен за национален паметник на културата. Чрез реализацията на проекта ще се създадат условия за разширение на настоящите му функции и превръщането му в духовен център за Софийска област, като ще популяризира и другите манастири от Софийската Света гора. Ще бъде създаден цялостен нов туристически продукт, който да съчетае културните и духовни ценности с природните забележителности. В края на месец ноември беше одобрено и финансиране за консервация и реставрация на фасадата на катедрален храм „Св. Св. Кирил и Методий“ в Бургас, който се намира в самия център на морския град и обновяването му ще допринесе за красивото и естетично оформяне на цялото пространство около храма.     Това са храмовете „Св. Димитър“ и „Св. Панталеймон“ в област Видин. Към църквата „Св. Димитър“ е планирано и изграждането на музей. По управляваната от Министерството на регионалното развитие и благоустройството Оперативна програма „Региони в растеж“ 2014-2020 г. бе разработен специален механизъм, включващ безвъзмездни средства и нисколихвено кредитиране, по който храмовете - паметници на културата от национално и световно значение могат да кандидатстват за финансиране. Това не са първите православни храмове обновени с евросредства. В предишния период по Оперативна програма „Регионално развитие“ беше върнат блясъка на църквата „Св. Георги“ в с. Арбанаси. Беше ремонтиран покривът, укрепени бяха стените и сводът на храма и беше направен дренаж. 180 кв. м стенописи бяха реставрирани, а големият двор на светата обител беше оформен като парк. Всичко това даде възможност храмът, който допълва ансамбъла от късносредновековни църкви в Арбанаси, да бъде включен в туристическия маршрут в историческия резерват. Освен средствата по ОПРР,     програми за трансгранично сътрудничество ще бъдат инвестирани за ремонт и благоустрояване на православни храмове. По програма Интеррег Румъния - България 2014-2020 се извършва реставрация на църквите „Св. Петка“ и „Св. Георги“ в Русе. Обновяването им е част от проекта „Християнско наследство по културния коридор Русе-Гюргево“ на стойност над 3 млн. лв. Предвижда се да бъде направен основен ремонт на двете църкви и създаване на туристически маршрути, които да представят културното и религиозно наследство в двата региона. Църквата „Св. Петка“ в Русе е паметник на културата, като архитектурният проект на храма е първият успешен опит за копиране на Кръглата църква в старата българска столица Преслав. Църквата „Св. Георги“ в Русе е построена в около 1840 г., след като съществуващата преди това дървена постройка е изгорена по време на руско-турската война в началото на 19-ти век. По програма ИНТЕРРЕГ-ИПП България - Македония 2014-2020 г. над 440 хил. лв. са инвестирани в ремонта на     Извършена е и частична реконструкция на стенописите в нея. Църквата е включена в регистъра на Министерството на културата за недвижимите културни ценности от национално значение и е една от малкото добре запазени на Балканите, датирани от 12 век. Над 600 хил. лв. от Програма ИНТЕРРЕГ-ИПП България - Сърбия 2014-2020 са вложени в реставриране и консервиране на руините на църквата „Света Богородица” в с. Осиковица, община Правец. Археологическият обект се намира на 8 км. южно от с. Осиковица. Църквата е датирана от ХIV век и е изградена върху руини на по-ранна сграда и древно култово място. Обявена е за архитектурно-строителен паметник на културата от Античността и Средновековието. Обектът привлича посетители и до днес и е с голям туристически потенциал.", "date": "2019.12.24", "title": "С пари от ЕС обновяват 5 от най-старите манастири"}
{"url": "https://www.monitor.bg:443/bg/a/view/advokatyt-na-trymp-soros-stoi-zad-poslanicite-na-sa-sht-v-ukrajna-184218", "text": "Милиардерът Джордж Сорос стои зад назначаването на четирима посланици на САЩ в Украйна, включително и на Мари Йованович. „Сорос постави всичките четирима посланици там. И той наема агентите на ФБР“, заяви бившият кмет на Ню Йорк и адвокат на Доналд Тръмп - Рудолф Джулиани,   . Джулиани добави, че Сорос „контролира“ Йованович. Той смята, че медиите изпълняват заповедите на милиардера, разказвайки фалшиви истории за него. Камарата на представителите по-рано миналата седмица внесе импийчмънт на президента Доналд Тръмп за превишаване на пълномощията и препятстване на работата на Конгреса. Демократите твърдят, че Тръмп е настоявал украинските власти да разследват Хънтър Байдън, работещ за енергийната компания „Бурисма“. Мари Йованович беше сред свидетелите по процедурата. Бащата на Хънтър Байдън - Джо Байдън е претендент за номинацията на Демократическата партия на изборите за президент през 2020 г.", "date": "2019.12.24", "title": "Адвокатът на Тръмп: Сорос стои зад посланиците на САЩ в Украйна"}
{"url": "https://www.monitor.bg:443/bg/a/view/obvinjaem-vleze-predkoledno-za-godina-v-zatvora-184214", "text": "Ефективна едногодишна присъда започна да изтърпява в самото навечерие на Коледа спипан на 9 октомври в Стара Загора младеж с марихуана и метаамфетамини на обща стойност 336,01 лв по цени на съдебната система. 24-годишният Георги Р. е сключил споразумение с наблюдаващия досъдебното производство прокурор като е признал изцяло вината си. Наказанието ще бъде изтърпяно при първоначален общ режим, приспада се и времето, през което старозагорецът е бил с постоянна мярка за неотклонение „задържане под стража“. Съдът намери, че постигнатото споразумение не противоречи на закона и морала и следва да бъде одобрено, а наказателното производство прекратено.  Наркотичните вещества се отнемат в полза на държавата, а разноските по делото се присъждат в тежест на обвиняемия.Одобреното споразумение има последици на влязла в сила присъда.", "date": "2019.12.24", "title": "Дилър на трева и амфети предколедно за година в затвора"}
{"url": "https://www.monitor.bg:443/bg/a/view/zakrivat-staro-smetishte-kraj-stara-zagora-s-pari-ot-es-184219", "text": "Със 7,9 млн лв , осигурени по оперативна програма „Околна среда“  ще трябва да бъде извършена техническата рекултивация  на някогашното депо за битови отпадъци в местността Мандра баир край Стара Загора. Вече е обявена обществената поръчка за изпълнител, който ще трябва да приключи всички дейности  по запръстяването и изграждането на 9 кладенеца и  инсталации към тях за улавяне на сметищните газове за срок от 1 година. Подаването на документите е до  3 февруари 2020 година. Сред изискванията към кандидатите е да са изпълнили минимум един такъв обект през последните 5 години, както и да разполагат с необходимата работна ръка и ръководен персонал, сред които  строителен инженер с опит при реализацията аналогичен обект. В рамките на 5 години след извършването на техническата рекултивация общината ще трябва да извърши и биологичната, която по предварителни разчети ще струва 936 000 лв с ДДС, които ще трябва да бъдат осигурени или със собствени средства или чрез кандидатстване по друга програма. Старото сметище в местността Мандра баир не се използва от началото на 2017 година, когато в експлоатация бе въведено регионалното депо в землището на село Ракитница но периодично има случаи на самозапалвания.  ", "date": "2019.12.24", "title": "Закриват старо сметище край Стара Загора с пари от ЕС"}
{"url": "https://www.monitor.bg:443/bg/a/view/bylgarski-ucheni-razkrivat-misterijata-na-vselenata-184157", "text": "Петима български учени са част от експеримента MAGIC, който успя да напредне в разкриването на т. нар. “мистерия на Вселената” или гама избухванията. Гама избухванията GRB (gamma ray bursts) са кратки и изключително мощни космически експлозии, които внезапно се появяват на небето, като резултат от колапса на масивни звезди или от сливането на неутронни звезди в далечни галактики. Българските учени са от Института за ядрени изследвания и ядрена енергетика на БАН - проф. Петър Темников, доц. Галина Манева, гл. ас. Мартин Макариев и физиците Милен Минев и Васил Вергилов, които са част от мега експеримента MAGIC. На 14 януари 2019 г. GRB беше открит независимо от два космически спътника: орбиталната обсерватория СУИФТ и космическият гама-телескоп Ферми. Събитието беше наречено GRB 190114C и в рамките на 22 секунди координатите му в небето бяха разпространени като електронна аларма до астрономите по целия свят, включително колаборацията MAGIC, която поддържа два Черенковски телескопа с диаметър 17 м, разположени на о. Ла Палма, Испания. GRB се появяват на непредвидими места в небето и след това радиацията им бързо намалява, наблюдението им от наземни телескопи като MAGIC изисква специално разработена стратегия за проследяване. Автоматизирана система обработва в реално време сигналите от сателитните телескопи за регистрирана гама-експлозия и насочва незбавно телескопите MAGIC към позицията на детектирания GRB. Телескопите са проектирани да бъдат много леки и способни за бързо пренасочване: въпреки теглото от 64 тона на всеки от тях, те могат само за 25 секунди да достигнат и да наблюдават всяка позиция на небето. Тази особеност на установката позволи на MAGIC да започне наблюдението на GRB 190114C само 50 секунди след неговото начало. Анализът на получените данни за първите десетки секунди разкрива в послесветенето излъчени фотони с тераелектронволтови (TeV) енергии, тоест трилион пъти по-енергични от видимата светлина. Излъчването на ТеВ фотони от GRB 190114C е 100 пъти по-интензивно от най-яркия в тази област постоянен източник, Ракообразната мъглявина. Така GRB 190114C е най-яркият известен досега източник на ТеВ фотони. Това предизвика организирането на последваща обширна многовълнова кампания за наблюдение на GRB 190114С от над двадесет обсерватории и телескопи, осигуряващи пълно наблюдателна картина на това гама-избухване, от радио-вълни до ТеВ енергии. Така оптичните наблюдения позволиха измерването на разстоянието до GRB 190114C. Установено бе, че това е гама експлозия в галактика, от която са били необходими 4,5 милиарда години, за да достигне светлината до Земята. Гама-избухванията започват с бързо излъчване - много ярка, първоначална емисия на радиация, предимно в рентгенови и мегаелектронволтови гама лъчи (милион пъти по-енергични от видимата светлина). Смята се, че излъчването възниква от някаква област в струите, но основният физически механизъм все още не е ясен. Бързата емисия е последвана от послесветене, по-малко ярка емисия, която избледнява зa продължителен период от време. Оптичното послесветене може да се използва за измерване на разстоянията до събитието. Този метод демонстрира, че GRB обикновено се срещат в галактики, отдалечени от Млечния път. В проекта MAGIC (Major Atmospheric Gamma Imaging Cherenkov), който ползва система от два 17 метрови телескопи, разположени на 2200 метра надморска височина в Observatorio El Roque de los Muchachos (ORM), участват 280 души от 12 държави, включително учени, инженери, техници и друг помощен персонал.", "date": "2019.12.24", "title": "Български учени разкриват Мистерията на вселената "}
{"url": "https://www.monitor.bg:443/bg/a/view/bdj-vozi-pytnici-s-rejsove-na-bydni-vecher-184222", "text": "Железниците отмениха три влака в навечерието на Бъдни вечер. Днес между Пловдив и Пещера не се изпълнява разписанието заради авария. Пътниците се извозват с рейсове. Пътническите влакове 18206, 18277 и 18278 няма да изпълнят днес маршрута си. На тяхно място БДЖ пуска автобуси, за да се приберат по домовете си празнуващите. Също поради технически причини, но заради повреда на локомотиви, други два влака се движеха със сериозно закъснение. Рано сутринта влакът 70100 от Мездра за Видин престоя в междугарие Орешец-Димово поради авария. В обратната посока от Видин за Мездра пристигна с 170 минути закъснение.", "date": "2019.12.24", "title": "БДЖ вози пътници с рейсове на Бъдни вечер"}
{"url": "https://www.monitor.bg:443/bg/a/view/keep-calm-and-love-science-184197", "text": "Мегаекспериментът MAGIC се доближава все повече до разкриването на т.нар. мистерия на Вселената (гама-избухванията). Не това обаче е новината, която ни дава повод на нас като общество да сме горди с проекта. Част от международния екип, който се труди по него, са петима българи. И е въпрос на време тяхното име да стои изписано със златни букви като участници в един от научните пробиви на 21-ви век. Все ще се намери някой, който да каже, че у нас нямало големи умове, че най-големите ни таланти както в науката, така и в спорта или изкуството си търсят късмета в чужбина. Това обаче не е точно така. Все повече млади хора след студентската скамейка, а понякога още преди да завършат, избират да продължат развитието си с наука. Причината за това е, че държавата заделя повече средства за тази сфера или пък успява да привлече финансиране от европейски проекти, които да бъдат инвестирани в инфраструктура. Така у нас се появиха първите суперкомпютри като „Авитохол“ в Българската академия на науките, който предстои да бъде подобрен и да бъде направен 10 пъти по-мощен. Бяха изградени огромни технологични паркове, в чиито лаборатории учените могат да работят с една от най-модерната апаратура у нас, а бизнесът да търси съдействие за решаване на своите проблеми. Точно там следващата година предстои да бъде поставен още един суперкомпютър, който със своята мощ от 6 петафлопа ще бъде сред първите 5 в цяла Европа. Някои университети също не изостават от научната сфера. Пример за това е СУ, който със своя проект GATE ще създаде у нас център за върхови научни постижения в областта на големите данни и изкуствения интелект, който ще бъде разпределен в три модерни технологични лаборатории, в които учените ще работят по изследвания в полза на обществото. Най-важното е, че те са отворени за студентите и те могат да се включат във всеки един от проектите, да експериментират с помощта на новите технологии. Инвестицията в инфраструктура безсъмнено ще помогне за привличането на все повече българи към науката, а от там работата им с най-новите технологии ще издигне българските учени на ниво, с което без проблем да се конкурират с колегите си от чужбина. А защо не и да ги надминат, след като успешно си сътрудничат. Изглежда сме на правия път, след като през последните години се говори все повече за успешни международни проекти с участието на наши учени. Най-важното е всички да се отнасяме към науката с любов и да се гордеем с постиженията на нашите таланти. * Бел.р. - бъди спокоен и обичай науката", "date": "2019.12.24", "title": "Keep calm and love science*"}
{"url": "https://www.monitor.bg:443/bg/a/view/s-poredica-ot-proekti-razshirjavat-plana-za-razvitie-na-varna-184207", "text": "Изграждане на подземен паркинг и покрит пазар в ж.к. „Чайка“, реновиране на сградата на Държавния куклен театър, обособяване на модерна камерна зала под Основна сцена, строителство на многофункционална спортна зала в кв. „Възраждане“ са част от проектите, с които се допълва Интегрирания план за градско възстановяване и развитие на Варна. Сред други проекти са изграждането на Център за временно настаняване във военното поделение до хипермаркет „Алати“, реконструкция на някогашния Полиграфически комбинат за обособяване на споделени пространства, строителство на многоетажен паркинг на ул. „Девня“ и ул. „Христо Ботев“. „Изменението на Интегрирания план, който се отнася за програмния период 2014- 2020 г.,  е възможно по правилата на ЕК, като тези проекти ще могат да бъдат реализирани до 2023 година. Някои от проектите, с които се допълва планът, вече се изпълняват. Сред тях е модернизацията на рибарското пристанище „Карантината“ в „Аспарухово“. Други са в процес на подготовка, като за всеки отделен проект ще подготвяме предложение до Общинския съвет, в рамките на което ще се обсъждат по-подробно отделните параметри“. Това обясни Ани Николова, шеф на общинската дирекция „Европейски и национални оперативни програми“. Финансовата рамка на оригиналния план, гласуван през 2013 г., бе 686,5 млн. лева, но с допълнително включените обекти, тя ще нарасне със 160 млн. лв. до 846,6 млн. лева. Това не са средства, които Община Варна ще получи, а ресурсът, необходим за реализирането на проектите. Община Варна ще кандидатства и за европейско финансиране за изграждане на Черноморски младежки център в бившето училище „Мара Тасева“ в „Аспарухово“. Средствата ще бъдат осигурени по програма „Местно развитие, намаляване на бедността и подобрено включване на уязвими групи“ от финансовия механизъм на Европейското икономическо пространство. Максимално допустимият размер на безвъзмездната финансова помощ е 2 млн. евро и няма изискване за съфинансиране от страна на Общината. Идеята е центърът да насърчава активното участие на младите хора на възраст между 15 и 29 години в обществения живот на Варна. Той ще осигурява образователна подкрепа на младежите, които ходят на училище, но са изложени на риск от отпадане. В центъра ще се предоставят също индивидуални услуги за социално включване на млади хора от уязвимите групи. Предвижда се проектът да се реализира в партньорство с Икономическия университет – Варна и сдружението „Варна – Европейска младежка столица“.", "date": "2019.12.24", "title": "Правят подземен паркинг и покрит пазар във Варна"}
{"url": "https://www.monitor.bg:443/bg/a/view/otstraniha-kmeta-na-strelcha-imal-dejstvashta-firma-184206", "text": "На извънредно заседание в понеделник Общинската избирателна комисия на Стрелча е отстранила от поста му кмета на общината Стойчо Чачов. Това става ясно от решението на комисията, публикувано на сайта й. От присъстващите 10 представители на комисията, всички са гласували единодушно за отстраняването на кмета. До отстраняването на Чачов се стига, след като миналата седмица беше подаден сигнал от бившия кмет на града – Ильо Ильов, че продължава да е собственик на фирма с името „Българска асоциация по белот“ ЕООД. В същото време обаче, според закона, веднъж избран за кмет той е трябвало в едномесечен срок да прекрати участието си в дружеството. Чачов изпратил документи на ОИК, че е направил постъпките, но се оказало, че това е било над седмица след изтичането на срока и все още не е отразено в Търговския регистър. Решението на ОИК в Стрелча може да се обжалва пред Административния съд. По-късно самият кмет каза, че ще обжалва, като оспорва самото решение на ОИК с мотива, че не е в правомощията на комисията. Според Чачов тя има право да прекратява правомощия, не да отстранява от пост.", "date": "2019.12.24", "title": "Отстраниха кмета на Стрелча, имал действаща фирма (ОБНОВЕНА)"}
{"url": "https://www.monitor.bg:443/bg/a/view/deteto-ot-ruse-sys-schupvanija-no-stabilno-184205", "text": "Четиригодишното дете, което бе блъснато последователно от две коли на оживен булевард в Русе е в стабилно състояние. Това съобщи Нова телевизия. От болницата, където е детето е настанено, информираха, че то има счупвания, но не е с опасност за живота. Заради травмите то ще остане под наблюдението на медиците.  Детето бе блъснато вчера следобед. Докато вървяло с майка си по тротоара, детето се отскубнало от ръката й и тръгнало да пресича улицата. Тогава било ударено последователно от два автомобила.", "date": "2019.12.24", "title": "Детето от Русе – със счупвания, но стабилно"}
{"url": "https://www.monitor.bg:443/bg/a/view/hvanaha-oshte-meso-sys-salmonela-idvalo-pak-ot-polsha-184220", "text": "Българската агенция по безопасност на храните(БАБХ) е установила наличие на бактерии салмонела в пратка от близо 21 тона птиче месо, произведено отново в Полша, съобщават от ведомството, цитирани от БНР. Цялото количество е поставено под забрана. Месото е било предназначено за българска фирма. Изготвено е предупреждение по системата за бързо съобщаване за храни в рамките на Европейския съюз за уведомяване на полските власти за откритото замърсяване. От Агенцията по храните заявиха, че упражняват засилен контрол върху всяка пратка с птиче месо с произход Полша, след случая с над 100 тона полско пилешко със салмонела, което стигна до пазара у нас преди месец.", "date": "2019.12.24", "title": "Хванаха още месо със салмонела, идвало пак от Полша"}
{"url": "https://www.monitor.bg:443/bg/a/view/mechkata-svoboda-ne-zaspiva-zimen-syn-184209", "text": "Заради необичайно топлото време във Варна, мечката Свобода от Зоокъта, не успя да заспи зимния си сън. В края на декември мецаната си легнала, но не спирала да се храни. Свобода не е изпаднала в същинска летаргия, а просто си почива и продължава да похапва, коментира шефката на атракциона, Иванка Стоянова. Според нея, това се случва за първи път. През последните няколко години Свобода винаги е заспивала, дори само за месец. Миналата зима първоначално животното заспа много рано - още през октомври, припомнят от Зоокъта. След това през ноември започна разбуждане до окончателното събуждане преди празниците в края на годината. Каква ще е ситуация сега, никой не се налага да гадае. В Зоокъта обаче смятат, че все още има време и може би през януари или февруари мечката все пак ще заспи. Но ако премине на нормален хранителен режим, най-вероятно това няма да стане, дори и температурите да паднат. Меката и топла зима във Варна не влияе на другите животни, голяма част от които прекарват повече време навън и посетителите могат да им се порадват. През други години със сурова зима персоналът е отоплявал вътрешните помещения на топлолюбивите и те са прекарвали повечето време на закрито. В момента, на около 25 декара в Морската градина, се отглеждат над 400 диви и екзотични животни от 60 вида. Годишно варненски зоокът се посещава от близо 15 000 посетители, като за 2019 г. в него са се родили 100 бебета. Атркционът ще е отворен за посетители и по време на празниците всеки ден от 9 до 16,30 часа, с изключение на 1 януари, уточниха още от управата.", "date": "2019.12.24", "title": "Мечката Свобода не заспива зимен сън"}
{"url": "https://www.monitor.bg:443/bg/a/view/mladeji-sybraha-pari-za-nujdaeshti-se-184210", "text": "Младежи от Велико Търново събраха 1400 кг. храни за нуждаещи се. Инициативата „Купи и дари” е организирана от Ротари и Интеракт клубовете в старата столица.  Част от храните са дадени на възрастни и самотно живеещи хора. Най-много пакети с храна получиха 20 обитатели на Дома за стари хора в село Балван. Подаръци с новогодишни изненади получиха и няколко многодетни семейства в нужда. Голяма част от храните за благотворителните дарения са дадени от големи хранителни вериги хипермаркети. А останалата част са купени с парите, събрани от кутиите за дарения, в търговски обекти.", "date": "2019.12.24", "title": "Младежи събраха 1400 кг храна за нуждаещи се"}
{"url": "https://www.monitor.bg:443/bg/a/view/bezplatna-sinja-zona-v-haskovo-za-praznicite-184211", "text": "На 24, 25 и 26 декември 2019 година и на 1 януари 2020г. „Синя зона“ в Хасково ще бъде безплатна. На 31 декември тя ще работи от 8:30 до 15:00 часа.  За предстоящите Коледни и Новогодишни празници община Хасково и „Тролейбусен транспорт” ЕООД променят работното време на „Синя зона” и тролейбусите, съобщиха от общината. На 31 декември 2019г. тролейбусите ще приключат работа в 19:00 часа, а на 1 януари 2020г. ще започнат работа в 9:00 часа. Графиците и маршрутите извън тези часове по двете линии 108 и 308 се запазват същите.  ", "date": "2019.12.24", "title": "Безплатна синя зона в Хасково за Празниците"}
{"url": "https://www.monitor.bg:443/bg/a/view/metalna-ograda-se-stovari-vyrhu-jena-s-dete-184212", "text": "Метална ограда е паднала върху жена и дете в центъра на София на 20 декември. Инцидентът се е случил на ул. „Бачо Киро“13-15 преди ден и половина, а пред bTV пострадалата Деница Аргирополус обяви: . „Ще си потърся права в съда от този, който е отговорен“. Оградата се стоварва върху нея, когато се прибира заедно с дъщеря си. Майката успява да предпази с тялото си детето и да го избута. Оградата се стоварва върху нея и тя едва успява да се измъкне изпод тежкото съоръжени. Тялото й е в хематоми от лявата страна. Жената живее на 100 м от изоставената сграда и семейството й всеки ден минава оттам. „По информация от колегите от техническия отдел сградата е обезопасена от неизвестни за общината хора. Преди няколко години дошли, почистили и обезопасили с оградни пана. Назначена била и охрана, но след известно време. Правени са предписание и проверки от администрацията“, коментира районният кмет на „Оборище“ Николай Александров. От думите му стана ясно, че общинската администрация няма много механизми, по които да принуди собствениците да обезопасят постройката. Пострадала жена веднага е подала сигнал на тел. 112, попитали я има ли нужда от линейка, тя отказал медицинска помощ, но помолила да подадат сигнал за опасната ограда. В общината разбират една вчера от репортажите по телевизията и чак тогава премахват оградата от тротоара.", "date": "2019.12.24", "title": "Метална ограда се стовари върху жена с дете"}
{"url": "https://www.monitor.bg:443/bg/a/view/zodiite-na-praznichnata-trapeza-do-kogoto-sednesh-takyv-shte-e-kysmetyt-ti-184192", "text": "За да разберете какъв ще бъде късметът ви през Новата година, просто трябва да разберете кои зодии са хората, които са седяли от лявата и дясната ви страна на масата срещу 1-ви януари.   Вярва се, че в нощта срещу Новата година хората най-силно обменят енергия помежду си. Това, което ни предстои през следващата година, ще ни се предаде от хората до нас в новогодишната нощ, твърди Съновник.бг. Ако сте седнали до представител на зодия Овен в новогодишната нощ, следващата година може да очаквате по-висока ръководна позиция. Няма да имате и проблеми в споровете и игрите. Човек от зодия Телец пък ще ви даде повече търпение през следващата година. Това означава, че добре ще премисляте решенията си и ще получите стабилност във всяка сфера. Представител на Телец показва, че през следващата година нищо няма да бяга от вашето внимание; Ако до вас седи представител на Близнаците, през новата година ще се радвате на повече свобода и независимост. Ако в новогодишна нощ сте седнали до представител на тази зодия, ви очаква подобряване на уменията за общуване и паметта; Ако сте седнали до представител на зодия Рак, през новата година ви очакват хармонични отношения със семейството. Повече ще се радвате на уюта у дома и вкусната храна; Ако съседът на масата е зодия Лъв, през Новата година ще срещнете много нови приятели. Ще бъдете по-щедри, уверени в себе си и енергични; Ако сте седнали до човек от зодия Дева в новогодишната нощ, късметът ви през следващата година ще бъде в интелектуално отношение. Ще се развивате умствено и ще овладеете умение за нова професия; Човек от зодия Везни ще обогати културния ви живот през следващата година. Ако седнете до Скорпион, ще посещавате повече театри и изложби догодина. Освен това ще развиете уменията си за преговаряне; съсед на масата от тази зодия ще ви донесе повече успехи с противоположния пол през Новата година. Ще имате късмет и ако се опитвате да забременеете или да израснете в кариерно отношение; Представител на Стрелец ще ви подари повече приключения и изненади през Новата година. Това означава, че смело трябва да си поставяте цели, тъй като ще ги постигате с лекота; Съсед Козирог ще ви донесе успехи с недвижими имоти през Новата година. Ще намерите общ език с по-възрастните си роднини, а за учениците и студентите е знак, че ще се справят без проблеми с образованието; Човек от зодия Водолей показва, че през следващата година ще направите голямо откритие. Ще намерите правилния път към голямата си мечта, като напълно се разделите с излюзиите си; Зодия Риби отговаря за силната интуиция и ако седите до неин представител, означава, че през новата година ще имате безпогрешно шесто чувство. Зодията ще носи успех на хората, които се занимават с творчество или благотворителна дейност", "date": "2019.12.24", "title": "Зодиите на празничната трапеза: До когото седнеш, такъв ще е късметът ти"}
{"url": "https://www.monitor.bg:443/bg/a/view/djado-koleda-snejanka-i-djudjetata-s-motori-obikoliha-blagoevgrad-i-razdavaha-lakomstva-184221", "text": "    По традиция в Благоевград Дядо Коледа, Снежанка и свитата им от джуджета днес направиха обиколка  с мотори, събират средства за лечение на нуждаещ се от лечение: „ В днешния дъждовен ден с поредната си Коледна обиколка на Благоевград  доставихме  радост на всички в града, най-вече на децата. На площада им раздадохме шоколади. Тазгодишната инициатива направихме най-вече, за да помогнем финансово нуждаещия се от средства за лечение Жоро, който е дете на наш колега моторист”, каза организаторът Николай Янчев.    Инициативата на мотоклуб „Кралете на пътя” се организира за десета поредна година. След като се събраха на бензиностанцията при университета, мотористите събраха пари,  след което се отправиха на традиционната си обиколка из града.", "date": "2019.12.24", "title": "Дядо Коледа, Снежанка и джуджетата с мотори обиколиха  Благоевград"}
{"url": "https://www.monitor.bg:443/bg/a/view/s-bonus-malus-idiotite-na-pytja-shte-plashtat-do-1200-leva-grajdanska-184183", "text": "1200 лева \"Гражданска отговорност\" ще плащат най-големите нарушители на пътя след въвеждането на новата система за определяне на цената на задължителната полица. Изчислението е на Комисията за финансов надзор. При примерна базисна премия за 300 лв. изчисленията показват, че при 20-степенната скала полицата за изрядните водачи ще бъде 225 лв.   Онези 0,6% от водачите, причинили смърт на пътя, пък ще платят 1200 лв. застраховка или с 900 лв. по-скъпа застраховка (виж таблицата). Нарушенията, които ще формират коефициента „бонус-класа“ за отделните водачи, включват преди всичко административните нарушения по Закона за движение по пътищата, които в най-голяма степен допринасят за причиняване на ПТП-та, а също така и престъпления по Наказателния кодекс, които в преобладаващата си част са свързани с настъпили пътнотранспортни произшествия, при които са били причинени материални щети, телесни повреди или смърт на физически лица. Сред тези нарушения превишаване на ограничението на скоростта с повече от 20 километра в час; изпреварване, създаващо непосредствена опасност за движението; отнемане на предимство; опасни маневри; управление на МПС под въздействието на алкохол, наркотични вещества или техни аналози. Всяко едно от административните нарушения или престъпления, които имат отношение към определянето на „бонус-малус“ класа, носи съответния брой „малус“ точки, като всяка „малус“ точка води до сваляне на класа на водача с една степен надолу към последната 20-а Например ако водач се намира в базовия клас 6, при влизане в сила на наказателно постановление или електронен фиш за превишаване на скоростта в населено място с между 21 и 30 км/ч – нарушение, за което се предвиждат 3 малус точки, неговият клас ще се промени на 9-и клас. Такъв би бил случаят, ако водачът е шофирал с повече от 70 километра в час на обикновена градска улица, където ограничението е 50 километра в час или с повече от 90 километра в час на бул. „България“, където ограничението е 70 километра в час.", "date": "2019.12.24", "title": "С бонус-малус джигитите на пътя ще плащат до 1200 лева \"Гражданска\" (+ТАБЛИЦА)"}
{"url": "https://www.monitor.bg:443/bg/a/view/puskat-novite-kladenci-za-voda-na-haskovo-184208", "text": "Последните 4 от общо 8 нови кладенци за питейна вода в Хасково вече са получили акт 16, съобщи кметът Станислав Дечев.Държавната приемателна комисия е минала на 11 декември и е приела кладенците. Взетите проби от тях са добри, казаха от кметството. Документите вече са предадени на Асоциацията по ВиК. Възможно е още в светлата седмица по Коледа водата от новите кладенци да бъде пусната в мрежата на ВиК. Така след повече от 3 години всички 8 кладенеца и 2 водата водопровода, за които правителството отпусна пари, са завършени и готови за експлоатация. Водата в Хасково е забранена за пиене вече трета година заради завишени стойности на уран и алфа активност. Още в началото на кризата с „урановата вода“ правителството отпусна извънредни  2 млн. лева за строеж на 8-те нови кладенци и водопроводите, които да ги свържат с мрежата на Хасково. След като и последните 4 от новите 8 кладенци  бъдат пуснати в мрежата и водата се смеси ще бъдат взети проби, които да покажат, че тя е годна за пиене и готвене. Първите 9 проби от смесването на водата от старите водоизточници и новите кладенци са добри. Питейната вода вече е в нормите за съдържание на уран и алфа активност. Ако няма отклонения, както се очаква, забраната за пиене и готвене с водата от чешмите на Хасково да бъде вдигната още през януари 2020-а година.  ", "date": "2019.12.24", "title": "Пускат новите кладенци за вода на Хасково"}
{"url": "https://www.monitor.bg:443/bg/a/view/5500-chifta-obuvki-v-garderoba-na-kirkorov-184204", "text": "Руската императрица от XVIII век Елисавета Петровна се слави като една от най-модните исторически личности. За целия си живот тя е разполагала с 15 000 рокли и няколко хиляди чифта обувки. Естрадната звезда от български произход Филип Киркоров надмина коронованата особа със съдържанието на гардероба си. Не случайна наричат певеца – Краля на руската естрада – той разполага с 5500 чифта обувки и близо 900 000 наряда, аксесоари и бижута. За мащабите на гардеробната на Киркоров разказва личният му моден дизайнер Арсен Айрапетов. „Аз я наричам Нарния – отваряш вратата и там се открива безкрайно пространство“, споделя Арсен, цитиран от teleprogramma.pro. И това е само една от трите гардеробни на певеца. Едната е с площ от 650 кв. метра, а другите две – по 300 кв. м. Киркоров носи дрехи само на водещи световни моделиери, като често си съперничи в това отношение със звезди, като Елтън Джон. На последното раздаване на наградите „Песен на годината“ Филип се появи с ексклузивен костюм на Dolce & Gabbana на стойност 6 млн. рубли или близо 87 000 евро.   Айрапетов разказва още, че всяка една вещ на певеца се въвежда в специална база данни и й се присвоява уникален щрих код. Модният дизайнер на певеца признава, че работи без почивни дни, но е щедро възнаграден за работата си. Арсен споделя, че само за две години работа у Киркоров си е купил апартамент в Москва. Запознати твърдят, че месечните разходи на Филип възлизат на колосалната сума от 5 млн. рубли или около 70 000 евро. Само на личния си Пи Ар той плащал заплата от 3500 евро. За творческия колектив, който наброява 20 души, изпълнителят харчел месечно по 1,5 млн. рубли или 21 000 евро. Останалата част от сумата отивала за обслужващ персонал, дрехи и други битови нужди.", "date": "2019.12.24", "title": "5500 чифта обувки в гардероба на Киркоров "}
{"url": "https://www.monitor.bg:443/bg/a/view/futbolnata-2018-a-v-bylgarija-be-trudna-no-za-smetka-na-tova-burna-obzor-184191", "text": "Краят на годината по традиция е време за равносметка, която за българския футбол винаги е трудна за обобщение и доста противоречива. Или, ако трябва да се използва популярното клише - когато си на дъното, имаш 2 опции – да го използваш за оттласкване обратно към повърхността или просто да се удавиш. На клубно ниво едва ли някой ще се изненада от осмата поредна шампионска титла на „Лудогорец“. Въпреки че беше в преходен период и изпитваше сериозни трудности, тимът от Разград успя да се справи с конкуренцията на ЦСКА и вдигна трофея. През лятото „орлите“ направиха сериозна селекция и очакванията бяха да атакуват отново групите на Шампионската лига, но бяха спрени в квалификациите от унгарския „Ференцварош“ и трябваше да се задоволят с участие във втория по сила турнир Лига Европа. Там „Лудогорец“ успя да прескочи групите и напролет ще премери сили с италианския гранд „Интер“. Мачът в Разград на 20 февруари ще бъде исторически, защото за първи път ще се използва системата за видео асистиране на съдиите ВАР. Само преди дни пък начело на отбора беше назначен избираният 8 пъти за треньор номер 1 на Чехия Павел Върба, което определено говори за сериозни амбиции. В българското първенство „Лудогорец“ също се движи по план и влиза в 2020-а като лидер в класирането. Столичният „Левски“ не може да се похвали със силна футболна година, но определено в клуба има напредък в сравнение с предходната. Тимът финишира на трето място миналия сезон и всички \"сини\" фенове очакваха със свито сърце евротурнирите. В квалификациите столичани успяха да елиминират словашкия „Ружомберок“, но след това бяха отстранени безславно от кипърския АЕК (Ларнака). По-рано начело на „сините“ застана Петър Хубчев, който изостави националния отбор. Спецът стабилизира изявите на тима, но безспорно голяма роля за това има и новото ръководство. През февруари собственик на клуба официално стана милиардерът Васил Божков, а след идването му традиционното забавяне на заплати остана в историята. „Левски“ ще посрещне с големи надежди календарната 2020 година – има реални шансове да сложи край на 10-годишната серия без трофей, след като е в борбата и за шампионската титла, и за Купата на България. „Червените“ изпращат противоречива година, а фенове отдавна са приели за верую, че сезон без трофей във витрината на „Армията“ е провал. През миналата кампания „армейците“ бяха съвсем реален претендент на „Лудогорец“ и битката за шампионската титла се водеше буквално до самия край. Очакванията на запалянковци бяха ЦСКА през новия сезон да атакува отново титлата, но вместо това в момента е на четвърто място и води битка с „Локомотив“ (Пд) за тройката. В евротурнирите „армейците“ защитиха реномето си и успяха да елиминират два тима – черногорския „Младост“ и хърватския „Осиек“, но след това бяха спрени от украинския „Зоря“ след спорно съдийство и в двата мача. Слабите резултати пък доведоха до безпрецедентни в историята на клуба 4 треньорски смени – за календарната 2019-а начело на ЦСКА бяха Нестор Ел Маестро, Любослав Пенев, Добромир Митов, Люпко Петрович и Милош Крушчич. Безспорно обаче чисто футболното представяне на ЦСКА отстъпва по важност на сагата около построяването на нов стадион. За първи път от десетилетия има конкретни стъпки в тази насока и към момента с държавна и общинска подкрепа никога „червените“ не са били толкова близо до реализацията на този грандиозен проект. „Смърфовете“ безспорно са приятната изненада в родния клубен футбол. Играчите на Бруно Акрапович успяха да спечелят историческа първа Купа на България, а успехът е още по-сладък, защото дойде след победа на финала срещу градския съперник „Ботев“ (Пд). В евротурнирите пловдивчани продължиха с добрите изяви и успяха да елиминират словашкия „Спартак“ (Търнава), но след това нямаха шанс срещу далеч по-силния френски „Страсбург“. В новото първество пък тимът се представя изключително силно и е на трето място, а собственикът Христо Крушарски дори демонстрира шампионски амбиции. И с право, след като тимът му е вкарал най-много голове до момента – 41. Националният отбор изпраща странна година. А и няма как да е иначе, след като за първи път в историята „лъвовете“ бяха на косъм да завършат евроквалификациите без нито една победа. След абдикацията на Хубчев начело на тима застана Красимир Балъков, който обаче записа 6 поредни загуби и беше принуден да си подаде оставката. На негово място с временен договор застана опитният Георги Дерменджиев, който получи златен шанс от съдбата да класира България на голямо първенство за първи път от 16 години. Благодарение на нововъведения, които УЕФА наложи, „лъвовете“ ще участват в плейофите за класиране на Евро 2020. Целта изглежда близо – трябва да победим първо Унгария на „Васил Левски“ (на 26 март), а веднага след това отново в София ще гостува победителят от двубоя между Исландия и Румъния. Ако отново спечелим, България отива на европейското, където вече е ясно и в каква кошмарна група ще сме – с Португалия, Германия и Франция. За отбелязване е и отказването от националния отбор на дългогодишния капитан Ивелин Попов, който обаче може да се завърне за важните мачове, а окончателно решение се очаква след празниците. Събитията, с които хората извън футбола ще запомнят годината, обаче безспорно са свързани с катаклизмите в БФС. След 15 години като президент Борислав Михайлов беше принуден да се оттегли. Причината е не толкова в ниското ниво на българския футбол, колкото в расисткия скандал от мача с Англия, който получи грандиозен световен отзвук. Петното, което беше хвърлено върху страната ни заради действията на група крайни запалянковци, коства поста на Михайлов, а оставката му бе поиската лично от премиера Бойко Борисов. Раздялата обаче не само, че не успокои напрежението в БФС, а доведе до вътрешна война за власт. Вицепрезидентът Йордан Лечков предяви съдебни претенции за поста и обяви, че подписът му под избирането на временния управляващ Михаил Касабов е фалшифициран. Заради уронване престижа на футболната централа пък сливналията беше разжалван и бе отстранен от поста си, като остана единствено член на Изпълкома. По време на всекидневните спорове за власт пък ДАНС, полиция и прокуратура нахлуха в базата на БФС в акция срещу уговаряне на мачове, финансови измами и манипулации на съдийски наряди. На фона на всички тези събития пък всички в българския футбол очакват датата 7 юни, за когато бе насрочен извънредният конгрес на централата, на който ще се избере нов президент. Към момента все още няма официални кандидатури, но дори и в тежка ситуация българският футбол продължава да бъде апетитна хапка и със сигурност няма да липсват мераклии да го управляват. По-добре от досега, надяваме се...", "date": "2019.12.24", "title": "Футболната 2019-а в България бе трудна, но за сметка на това бурна (ОБЗОР)"}
{"url": "https://www.monitor.bg:443/bg/a/view/kulinarni-idei-ot-naj-dobrite-ivan-zvezdev-184199", "text": "Независимо дали е Бъдни вечер или Коледа, празничната трапеза винаги е на ума на всеки домакин. Обикновено, когато събираме роднини или приятели у дома, голяма част от усилията ни отиват в това не само да измислим, но и да осъществим менюто. И винаги имаме едно наум, че крайният резултат от усърдните ни преживявания зад печката ще бъдат оценявани стриктно от гостите. Ето защо тази година „Монитор“ помоли за помощ в сглобяването на празничните трапези трима обичани и уважавани кулинари. А ето и кои свои любими рецепти ни представи Иван Звездев:  Необходими продукти: Начин на приготвяне: Червеното цвекло ( чекане ) се нарязва на парчета. Оризът се измива и запържва за минута в загрято олио докато стане \"стъклен\". Шест зелеви листа се запазват цели, а останалата част от зелката се нарязва на едро. Нарязаното зеле се слага в купа и смесва със чекане (цвекло) и запържения ориз. Подправят се с дафинов лист, семена копър и няколко зърна черен пипер. Пилето се разрязва на 4 парчета. Сланината се нарязва на тънки филии На дъното на глинен гювеч се поставя половината нарязана сланина. Върху нея се слагат 3 листа кисело зеле, за да не залепнат продуктите. Покрива се с 1/4 от ориза с мариновано цвекло. Отгоре се слагат гърдите. Следва 1/4 ориз с цвекло, пилешко месо, 1/4 ориз. Накрая се слага кървавица ( наденица ) останалата част от ориза с червено цвекло. Покрива се с три листа кисело зеле и останалата сланина. В купа се смесва една чаена чаша брашно с 50-80 мл вода за да се получи тесто. С него се покрива ръба на гювеча и се слага капак.  Капамата се слага в студена фурна и загрява до 150 ℃ Пече се 5-6 часа.   Рецептата е от тефтерчето на писателя, пазено в къщата - музей в Казанлък Необходими продукти: Начин на приготвяне: Лукът се наситнява и се пържи 2 минути в леко загрят зехтин. Добавя се ориз. Пържи се, докато стане стъклен за около 2-3 минути, след което се поръсва с ореховите ядки, кафето и червения пипер. Налива се 1 ч. ч. гореща вода. Посолява се и къкри, докато оризът поеме водата. Подправя се с джоджен и черен пипер, изсипват се стафидите. Във всеки лозов лист се поставя по лъжица от сместа и се завива. Дъното на тенджера се покрива с лозови листа, върху тях се нареждат сaрмите и се притискат с чиния. Налива се вода до ръба на чинията, оставя се да къкри под капак 20-30 минути.    Необходими продукти: За кваса: За тестото: Начин на приготвяне: Предварително приготвяме кваса. Заливаме брашното с вода, разбъркваме добре. Поръсваме с 1 щипка сол. Покриваме с кърпа, оставяме да престои на стайна температура. На втория ден добавяме още 1 ч.л. вода и 1 ч.л. брашно. Отново разбъркваме и оставяме сместа да шупне. На третия ден кваса е готов. Приготвяме тестото. В тава слагаме предварително пресятото брашно, добавяме 1 ч.ч. квас, посоляваме, поливаме с олио. Наливаме малко вода, замесваме меко тесто. Отделяме една малка част за украсата, останалото тесто леко разточваме на кръг и прехвърляме в намаслена тава. Изтегляме краищата, за да покрием дъното на съда за печене. С отделеното тесто оформяме декоративни формички - грозде, или житен клас и ги слагаме върху питката. Оставяме тестото да втаса, след което го покриваме с фолио. Печем на 200 градуса до готовност за около 25-30 минути.", "date": "2019.12.24", "title": "Кулинарни идеи от най-добрите: Иван Звездев"}
{"url": "https://www.monitor.bg:443/bg/a/view/kulinarni-idei-ot-naj-dobrite-uti-bychvarov-184129", "text": "Независимо дали е Бъдни вечер или Коледа, празничната трапеза винаги е на ума на всеки домакин. Обикновено, когато събираме роднини или приятели у дома, голяма част от усилията ни отиват в това не само да измислим, но и да осъществим менюто. И винаги имаме едно наум, че крайният резултат от усърдните ни преживявания зад печката ще бъдат оценявани стриктно от гостите. Ето защо тази година „Монитор“ помоли за помощ в сглобяването на празничните трапези трима обичани и уважавани кулинари. А ето и кои свои любими рецепти ни представи Ути Бъчваров! Зелник е вид баница и се прави по Коледа, като идеята й е да бъде без яйца, сирене и масло. И думата „зелник“ не предполага вътре да има зеле, а означава, че има нещо зелено, свежо. Под „свежо“ в нашата фамилия имаме предвид праз лука. Предлагам да си купите кори, но не от тези т. нар. фини точени. А по-скоро печени, големи, домашни, кръгли кори като едновремешните. И така необходимите продукти са: ·         Кори за баница ·         Зехтин/олио ·         Праз ·         Орехи ·         Сухи чушки ·         Сол ·         Черен пипер   Начин на приготвяне:  Празът се нарязва малко на ситно, задушава се в мазнината. Душим го, както се казва, по народному, за да стане мек и благ, без да се разлигавя. Слага му се сол, мъничко черно пиперче. И по желание съвсем малко чубрица. При душенето се слагат сухите чушки, които моята баба винаги леко препичаше на камината, за да имат по-силен аромат. И като изстинат се натрошават и се нарязват много на ситно. Добавят се към праза, за да могат да омекнат и да дадат своите цвят и аромат. Орехите трябва да са много и понеже едно време не се продаваха белени орехи, си спомням в моето детство преди Коледа се сядаше и се чупеха и чистеха орехи. Когато се почистят орехите, баба ми правеше следния трик – леко ги запичаше във фурната, за да бъдат с по-силен аромат. След което орехите не се мелят, а се нарязват и защото при печенето остават шлюпките и с голямо желание те се продухват. Слагат се печените орехи към праза и това нещо създава една страхотна консистентност на тази плънка. След това тя се оставя да изстине, поради простата причина, че когато човек навива баницата, ще се изгори, ако плънката е топла. Корите от баницата се разстилат. Леко се омазняват, навиват се на рола, нареждат се в една тава и се пекат на не много силна температура. Отгоре, разбира се, отново се намазват с мазнина, защото постната кухня принципно носи повечко мазнина.   Родът на моята баба идваше от Плевенско и тя твърдеше, че в онези години в Плевенско са идвали много търговци с много сушени сливи от яката на Стара планина, където основният поминък е бил сушенето на сливи.  Необходими продукти: ·         Сушени сини сливи ·         Ориз ·         Лук   Начин на приготвяне: Сините сливи се накисваха, за да могат да се извадят костилките, които едно време бяха вътре. От костилките баба ми вареше с няколко цели глави лук бульон, който ставаше много вкусен. Той се ароматизира и боядисва от обелките на лука. След това оризът го миеше докато излезе и последната бяла вода – нещо много важно за българския бисерен ориз, който се ползва и за сармите, и за чушките, се правеше по този начин. Запържваме го с малко мазнина, бъркайки го нежно, за да не го разчупим. Оризът и бульонът (течността) се слагат в съотношение 1 чаша ориз към 2 и 1/3 чаши вода или бульон. Сините сливи не се режат на много ситни парчета и те изплуват, когато се сложат в тавата, защото този ориз не се вареше, а се печеше като пилаф на фурна.    Най-често в нашата фамилия давахме оценки на ошава. Продават се миксове, в които има сини сливи, ябълки, круши... Баба ми ходеше по пазара и търсеше от тези сушени плодове, които продаваха хората от Родопите, защото те слагаха в миксовете си и т.нар. киселки. Това са малки диви ябълки.  Необходими продукти:  ·         Сушени плодове ·         Вода ·         Вино ·         Мед   Начин на приготвяне: Взимаме студена вода и слагаме вътре всички сушени плодове. Подгряваме я и точно преди да заври я спираме. Оставят се плодовете да си пуснат от своя сок през цялата нощ в тази топла изстиваща вода. Чак след това се възвира водата, изчакваме хубаво да се сварят плодовете, но без да се разваряват. Оттам нататък е много важно този ошав да не е просто едни сварени плодове. Баба ми взимаше поне литър, литър и половина вино, чиято консистенция изваряваше точно на половината. Тогава добавяше и лъжица, две, три мед – зависи от това какво е количеството. И още нещо – 1,2 лъжици от бульоните, които остават от различните сладка. Нали знаете, че едно време, когато се правеха сладка вкъщи, всички изяждахме плодовете и оставаха част от бульоните от сладкото от ягоди, боровинки и т.н. Захарните сиропи оставаха отдолу и именно тях баба ми ги миксираше и ги слагаше в този ошав при врящото вино. Не се притеснявайте за децата – когато виното се изварява по този начин, целият му алкохол си отива. Така че това вино и този микс от различните сладка и медът придаваха онази феноменална завършеност на нашия ошав. Ошавът задължително се изваждаше на балкона, за да изстине. За съжаление, зимите вече не дават възможност и на ошав да изстине добре, защото са много топли.", "date": "2019.12.24", "title": "Кулинарни идеи от най-добрите: Ути Бъчваров"}
{"url": "https://www.monitor.bg:443/bg/a/view/zlatni-moneti-s-praseta-i-mishki-pod-elhata-184189", "text": "Златни монети с мишки и прасета купуват българите за коледен подарък. Животните са част от китайския зодиак, който скоро ще завърши своя цикъл и ще започне нов такъв. Това каза за \"Монитор\" Мартин Миланов от специализирана фирма за търговия със злато.   Монетите са с 1/20 или 1/10 унция австралийски лунар. Те са подходящи не само за колекционери, но и за подарък за хора, които искат да имат цялата серия. Цената на една монета е над 2000 лв., но ако решим да я продадем, може да вземем повече пари отколкото самите ние сме инвестирали. Освен монети с китайски зодии българинът търси и монети с историческа стойност. Такива са дукатите от Австро-Унгария. „Понеже са използвани в ежедневието на хората от 19-и век, те имат и друга стойност – имат уникален дизайн и минало“, каза Миланов. По думите му монети с лика на Наполеон също са харесвани, защото навремето нашите баби и дядовци са кътали спестяванията си именно в наполеони. Интерес има и към абонаментното злато. Идеята е всеки месец да се купува по 1 грам злато, а на последния месец абонатът получава едно кюлче безплатно. \"Такъв подарък се търси от младите семейства, които искат да изненадат с нещо, различно от пари в плик или ваучер\", поясни експертът. Средно българинът хвърля между 100 и 400 лв. за подобни подаръци. В момента пък търсенето на скъпоценния метал в България е засилено като надвишава очакванията на експертите. \"Има по-голям интерес, отколкото ние смятахме, че ще има по празниците\", сподели Миланов. Той обясни това с факта, че за последните дни цената на златото е паднала с около 100 долара за тройунция. Цената е временна и може да падне дори още. Търсенето на злато нараства с 15% всяка година. Според експерти трендът ще се запази и през 2020 г. и няма да се обърне. \"Ръстът ще продължи, но е рано да се каже с каква интензивност\", сподели Миланов. Той изтъкна, че златото е застраховка срещу несигурни времена и при турбуленции в макроикономиката хората ще инвестират в него. Централните банки на много страни пък са купили рекордно количество злато за последните 2 години.", "date": "2019.12.24", "title": "Златни монети с прасета  и мишки под елхата"}
{"url": "https://www.monitor.bg:443/bg/a/view/kulinarni-idei-ot-naj-dobrite-shef-boris-petrov-184198", "text": "Независимо дали е Бъдни вечер или Коледа, празничната трапеза винаги е на ума на всеки домакин. Обикновено, когато събираме роднини или приятели у дома, голяма част от усилията ни отиват в това не само да измислим, но и да осъществим менюто. И винаги имаме едно наум, че крайният резултат от усърдните ни преживявания зад печката ще бъдат оценявани стриктно от гостите. Ето защо тази година „Монитор“ помоли за помощ в сглобяването на празничните трапези трима обичани и уважавани кулинари. А ето и кои свои любими рецепти ни представи шеф Борис Петров: Това са 100 процента веган бисквитки, от които единствената опасност е, че ще си изядете пръстите накрая. Страхотни са за Бъдни вечер и са много полезни. Необходими продукти:   Начин на приготвяне: Обелваме земната ябълка и пащърнака и по отделно ги слагаме да се сварят. За около 20 такива бисквитки ни трябва пюре, миксирано от земната ябълка и пащърнак. Но пак казвам – те трябва да се варят отделно, защото им трябва различно време, за да омекнат. След това ги направете на пюре с водичка и ги смесете. Процедура: Объркваме хубаво пюрето с водата (60 г), олиото (40 г) и зехтина (40 г). Към това нещо добавяме брашното (15 г) и разбиваме. Минаваме това нещо през цедка. Това е една смес, която е по-течна от тази за палачинки. Трябва ни тефлонов тиган. Загряваме го на индукция на 5-6. Тоест, той трябва да е добре загрят. Сипваме с лъжица в средата и в момента, в който започне да кипи отгоре се поръсва с пържената царевица, натрошена на галета и се слагат слънчогледовите семки. Някъде до около 5 минутки е готово. Бисквитката закоравява и се вади с шпакла. Ако предпочитате, можете да я обърнете преди да я извадите. Ако някой е на по-стриктна диета, може да се махне царевицата, но с нея стават по-хрупкави бисквитките и по-приятни. Трябва да имат златист вид бисквитки.     Това е рецепта за хрупкави сарми, които обаче се правят с кори от каймака на соевото мляко.  Необходими продукти: Начин на приготвяне: Слагате соево мляко в широк тиган. Внимавайте и си изберете хубаво, натурално соево мляко. Сипете един литър и го вдигнете на температура около 70 градуса, не повече. Отгоре с ветрило духаме, за да изстива млякото. Получава се така да се каже японската юба. Това е един каймак, който е от соево мляко. С шишче се вади самата кора и се отделя. Това нещо се оставя да изсъхне малко, то ще се види – става прозрачно. Става като кора за баница, само че в нея няма никакъв глутен. Взимаме гъби кладница – от широките дървесни. Слагаме на тигана да се запече или на равна плоча, без мазнина. След това я отделяме и охлаждаме. Хубаво е да имаме печена чушка, обелена и печен лук.  Всичко това се нарязва на ленти и го загъваме на руло в юбата, като сарми. Когато се завие това нещо, в едно отделно тиганче могат да се сложат гъби печурки с масло. Задушават се и към това нещо – рулцата, които сме направили, намазваме кетчуп (или барбекю сос, по избор), мед и лимонов сок и ги прибавяме към гъбите да се запържат. И стават много хубави и хрупкави сарми, които после ги разрязваме и отгоре ползваме соса, който е създаден от печурките и маслото.     Когато веднъж се научите как се вади каймака от горната рецепта, за да си направите тази т.нар. юба, можете да я разрязвате и да я правите като ребърца. Намажете отново с барбекю сос и запържете в масълце в тиган. Важното в случая е да знаеш как се прави юбата.", "date": "2019.12.24", "title": "Кулинарни идеи от най-добрите: Шеф Борис Петров"}
{"url": "https://www.monitor.bg:443/bg/a/view/chetvyrtoklasnici-procheli-nad-900-knigi-za-dve-sedmici-184180", "text": "Четвъртокласници от варненското ОУ „Йордан Йовков“ са прочели и решили въпросниците към 932 книги в рамките на две седмици. Малчуганите са залегнали над кориците като част от „Маратона на четенето“, който е съвместна инициатива на Министерството на образованието и науката и „Книговище“. Целта е да се намери най-четящият клас у нас. Състезанието започна на 9 декември и ще продължи до края на първия учебен срок – 4 февруари. Учениците са разпределени в две възрастови групи – малчугани от първи до четвърти клас и тези от пети до седми. Целта е хлапетата от един клас да прочетат възможно най-много книги и да натрупат най-много точки. Така след края на състезанието ще бъде определен „най-четящият” от тях. Към момента са се включили 247 класа от 58 населени места у нас. В рамките на две седмици всички хлапета са решили общо 18 965 въпросника. От „Книговище“ обясниха, че средно на ден се решават по 600 въпросника към книгите, които учениците са прочели, като в първите дни били още повече. Четвъртокласниците от Варна са в челото на класацията с общ резултат към момента 13 600. Третокласниците от ОУ „Братя Миладинови“, които заемат второ място с 5526 точки, трудно могат да ги изместят от първото място преди края на състезанието. „Моите ученици са изключително любознателни, обожаващи състезанията. Още от 1-ви клас, откакто съм с тях, винаги са били много мотивирани към най-високите постижения, които биха могли да постигнат. Състезанието в седмицата за четене беше едно от предизвикателствата, към които те се хвърлиха с голям ентусиазъм и желание“, разказа класният ръководител на малчуганите от Варна Анна Бояджиева, в чиято класна стая четенето е на почит. „Дневникът на един Дръндьо“, „Вълкът и седемте козлета“ и поредицата за костенурката Франклин са сред произведенията, за които всеки четвъртокласник е попълнил въпросник. Учителката смята, че четенето на повече книги ще помогне учениците й да постигнат добри резултати на предстоящото им национално външно оценяване. Дигитална платформа, на която се попълват въпросниците, дава възможност да се прави паралел между книгата и технологиите, твърди Бояджиева. „Четенето на книги е едно от любимите им занимания, а в комбинация с така обичаните от всички деца мобилни устройства тази дигитална платформа се превърна в едно от най-посещаваните за тях места“, допълни тя. В класа на учителката има 23 хлапета, които са още по-мотивирани и активни, когато техните занимания имат състезателен характер и всеки иска да бъде победител. „Най-много ми допада, че всеки допринася за общия резултат, и както съм ги учила вече 4 години - ние сме като семейство и успехите ни също“, разказа с гордост класният ръководител на четящите малчугани.", "date": "2019.12.24", "title": "Четвъртокласници прочели над 900 книги за две седмици"}
{"url": "https://www.monitor.bg:443/bg/a/view/lovchanskijat-mitropolit-gavriil-otdalechavaneto-ot-hristijanskata-vjara-vodi-choveka-do-konsumatorski-duh-184190", "text": "Дефицитът на истинските ценности е огромен, България има нужда от истински будители, казва в интервю за \"Монитор\" Негово Високопреосвещенство Ловчанският митрополит Гавриил.  - Да се помолим Господ да ни дари душевен мир, да се помолим за спасението на нашите души, за българския народ, за христолюбивото воинство, за духовната и светската власт, Господ да ни даде изобилие на земни плодове и мирни времена, да се помолим за страдащите и боледуващите, да ни избави Господ от всяка скръб, гняв, беда и нужда, да ни защити, спаси и помилва и запази със Своята благодат, да искаме прошка от Господа за нашите съгрешения и да Му благодарим за Неговите велики милости. - Рождество Христово е един от най-великите християнски празници. На този ден си спомняме за събитието, което е станало преди 2000 години, когато във Витлеемската пещера от Пречистата Света Дева Богородица се е родил Богомладенецът Иисус Христос. Господ Иисус Христос е станал Човек, за да направи човека Бог – да разпали в нашите души и сърца любов към Него, да ни даде сили и ревност да се борим с греха, с порока, със злото и да изпълняваме Неговите свети заповеди, най-големите от които са заповедите за любовта към Бога и за любовта към хората. Да обикнем Господа нашия Бог с всичкото си сърце и с всичката си душа, и с всичкия си разум и ближния си като себе си (Мат. 22:37-39). - След настъпилите демократични промени в България българската държава определи за големите църковни празници почивни дни, в които вярващите хора посещават Божия храм, подготвят се за достойно приемане на светите Христови Тайни и след това радостно на трапеза заедно със своето семейство, близки и приятели празнуват. Действително е притеснително, че много българи не разбират истинския духовен смисъл на християнските празници, но тук е мястото на Църквата с помощта на медиите да обяснява на хората и да ги учи на православната духовност. - Сега в България се издава много православна литература и има и други духовно-просветни инициативи, с помощта на които хората все повече различават вяра от суеверие и се учат да бъдат истински православни християни. Тук е и помощта на нашата православна журналистика за разсейването на този тъмен облак на суеверието. - Особено на големи празници много хора посещават църквите - едни да запалят свещи и да се помолят, други престояват с молитва цялото богослужение, особено светата литургия, за да получат освещаващата, просвещаващата, лекуващата Божия благодат, всеки според вярата, която има. Без тази благодат няма истински духовен живот, няма спасение. Вярата в Бога е дар Божий, за който трябва постоянно да молим Господ да усилва у нас този безценен дар. Има християни, които използват почивните дни за поклоннически пътувания до свети места, за да получат благословение. А има и такива хора, които са готови да пропътуват много километри даже до другия край на света, без да изпитват духовната потребност да влязат в Божия дом и да се помолят. - От десетилетия в Европа се наблюдава поход от задкулисни сили срещу семейството, един от плодовете на които в последно време са т.нар. Истанбулска конвенция и свързаната с нея джендър идеология, която българското общество достойно отхвърли, неприетата стратегия за детето и др. Смущение събуди също предложеният нов ЗСУ, за който ние се надяваме, че ще бъде удължен срокът за неговото приемане, през което време обществото и Българската православна църква ще може да участват в дебат за промени и изменения, така че законът да защитава социалните потребности на семействата и децата, но едновременно с това да защитава и традиционното българско християнско семейство. Също така отдалечаването от християнската вяра и нравственост води човека до консуматорски дух, до егоизъм, липса на евангелската любов и добродетел, без които е невъзможно едно семейство да се съхрани. - Да учим децата от малки на вяра в Бога и трудолюбие. Така възпитаните деца ще могат да станат добри духовници, лекари, учители и други специалисти, ще вършат своята работа с любов и с много отговорност, ще носят радост и утеха на хората, с които общуват. - Чрез създаването на училището искахме да сложим едно начало и да дадем личен принос в пряката грижа за християнското възпитание на децата в добро, любов, безкористност, в отговорност. Дано с Божията помощ и с усилията на добри хора да успеем. Преди да създадем училището, ние видяхме примери на такива училища в Руската православна църква, където резултатът – възпитаните в християнските добродетели ученици, ни вдъхнови за нашето начинание. - Дефицитът на истинските ценности е огромен както в Европа, така и в България. България има нужда от много истински будители, високонравствени хора, духовници, учители, хора на изкуството, писатели, журналисти, лекари, политици, за да имаме надежда везните на човешкото сърце да се наклонят към истинските добри Христови ценности, от което вместо пороци да извират плодовете на Светия Дух – любов, радост, мир, дълготърпение, благост, милосърдие, вяра, кротост, въздържание (Гал. 5:22-23). - Вашето благословение за читателите ни? - Когато се е родил Богомладенецът Иисус Христос във Витлеемската пещера, се е явило многобройно ангелско войнство, което е пеело: „Слава във висините Богу, и на земята мир, между човеците благоволение“. Нека от все сърце с много любов възхвалим родилия се Богомладенец Господ Иисус Христос и Той да ни дари със Своя небесен мир и благоволение. Господ да благослови нашата любима родина, нашата Света Църква и да благослови екипа и читателите на в. „Монитор“.", "date": "2019.12.24", "title": "Ловчанският митрополит Гавриил: Отдалечаването от християнската вяра води човека до консуматорски дух "}
{"url": "https://www.monitor.bg:443/bg/a/view/posreshtame-rojdestvo-hristovo-tradicii-i-obichai-184196", "text": "Рождество Христово, един от най-големите християнски празници, ще посрещнем тази нощ. В полунощ честваме раждането на Сина Божий – Иисус Христос. На трапезата на Бъдни вечер днес трябва да присъстват само постни ястия, при това нечетен брой. Според традициите трябва да са поне пет, като сред тях трябва да присъстват пита, варено жито, ошав и фасул. Поднесените ястия се кадят с тамян, прочита се молитва, с която започва празничната вечеря. Според българските обичаи самият празник започва в полунощ с обичая коледуване. В него вземат участие ергени, годеници и наскоро женени мъже. Подготовката на коледарите започва още от Игнажден, като те разучават коледни песни, създават коледните групи и се определя водач на всяка от тях. Водачът трябва да е женен. Най-често групите се състоят от старец, баба, гайдар, трохобер и четници певци. Всеки от тях изпълнява определена задача – старецът и бабата размиват семейството, трохоберът събира даровете, четниците изпълняват коледни песни, а гайдарът свири. В някои региони на страната те се правят на котараци, за да известят, че пристигат. С празнично облекло и с китки на калпаците те тръгват по къщите, като започват винаги от къщата на най-личния човек – кмета, попа, учителя. Изпълняват коледни песни за здраве, щастие и обилна реколта. Стопанинът на дома ги кани около трапезата и черпи мъжете с вино, а после ги дарява с колачета, пари, месо, брашно и други. Домакинята им дава пшеница, която да поръсят из къщата, за да се народи през следващата година. На този ден имен ден празнуват Евгени, Евгения, Жени, Благороден, Благородна, Малчо, Мален, Малена, Малин", "date": "2019.12.24", "title": "Посрещаме Рождество Христово! (традиции и обичаи)"}
{"url": "https://www.monitor.bg:443/bg/a/view/robyrt-patinsyn-stava-pornoaktior-184174", "text": "Британският актьор Робърт Патинсън обещава да се снима в порно в случай че новата трилогия „Батман“, в която той изпълнява главната роля, се провали, съобщи Guardian. Звездата от вампирската сага „Здрач“ пояснява, че ще се влее не в обикновената порноиндустрия, а в по-изисканото арт кино за възрастни. При обсъждането на образа на супергероя Батман Патинсън изтъква, че той самият си е най-суровият критик, но определя работата си по „Батман“ като постижение. 33-годишният актьор признава, че винаги е чувствал някаква връзка и близост с този персонаж, у когото има сила, привличаща всички хора. „Смятам, че имам добър вкус за кино. Дори след съвсем кратка среща с режисьора мога да кажа ще успее ли да направи нещо добро, или не“, коментира бившият любим на Кристен Стюарт. В края на май стана известно, че Робърт Патинсън е утвърден за ролята на Батман в новата филмова трилогия за приключенията на милиардера алтруист от Готъм Сити Брус Уейн. Батман е неговата тайна самоличност. Режисьор на продукцията е Мат Рийвз.", "date": "2019.12.24", "title": "Робърт Патинсън става порноактьор"}
