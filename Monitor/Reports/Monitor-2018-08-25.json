{"url": "https://www.monitor.bg/bg/a/view/ponedelnik-den-na-nacionalen-traur-v-pamet-na-jertvite-ot-svoge-142646", "text": "С решение на Министерски съвет 27 август (понеделник) ще бъде обявен за ден на национален траур в памет на жертвите от тежката катасткрофа край Своге. Това написа премиерът Бойко Борисов в профила си във Фейсбук. „Правителството изказва своите съболезнования на близките на загиналите. В тяхна памет националните флагове на всички държавни институции ще бъдат свалени наполовина“, пише още премиерът. Утре от 09:00 часа ще бъде отслужена заупокойната литургия в храма в Курило за загиналите в пътния инцидент край Своге.", "date": "2018.08.25", "title": "Понеделник – ден на национален траур в памет на жертвите от Своге"}
{"url": "https://www.monitor.bg/bg/a/view/jertvite-ot-svoge-stanaha-16-symnenija-za-neizpravnost-na-avtobusa-142654", "text": "Жертвите на тежката катастрофа край Своге станаха 16. Това обяви вътрешният министър Валентин Радев на извънреден брифинг в близост до мястото на произшествието. „Вече са 16 от общо 33-има пътмици и един шофьор“, заяви Радев. Съмнения, че автобусът-ковчег не е минал повторен технически преглед, който е трябвало да бъде в началото на август пък изрази зам.министърът на транспорта Ангел Попов. „Утре до 10 часа се надявам да имаме всички експертизи“, обясни той, като потвърди, че шофьорът е бил собственик на фирмата-превозвач \"Мобилус - 5 ООД\" и е с изрядни документи. Водачът е оцелял като по чудо, настанен е в ИСУЛ, но е в пълен шок, обяви още Попов. Утре в 14:00 ч. ще се проведе извънредно заседание в МВР по повод на трагичния инцидент край Своге. В него ще участават както представители на вътрешното ведомство, така и представители на МРРБ и на транспортното министерство.", "date": "2018.08.25", "title": "Жертвите от Своге станаха 16, съмнения за неизправност на автобуса"}
{"url": "https://www.monitor.bg/bg/a/view/avtobusyt-kovcheg-i-firmata-sobstvenik-s-izrjadni-dokumenti-142647", "text": "Фирмата превозвач \"Мобилус 5\", чийто автобус се обърна в Искърското дефиле, притежава 6 автобуса. Тя извършва случаен превоз, съобщи зам.-министърът на транспорта Ангел Попов. „Всички документи са налице. Проверяваме техническите прегледи. Шофьорът притежава всичко необходимо”, каза още той пред БНТ. Здравният министър д-р Кирил Ананиев, който в момента се намира в „Пирогов”, съобщи повече подробности за състоянието на пострадалите. „Изключително тежко произшествие с много загинали. 13 са загинали на място, 2 по път към болниците. 27 са ранени в различна степен. Пътуват към 4-те болници – „Пирогов”, ВМА, „Царица Йоанна” и „Св. Анна”. Целият медицински процес е организиран”, каза той пред журналисти. „От кръвния център ни уведомиха, че разполагат с кръв от всички групи. Това, което видях, наистина е изумително. В момента в „Пирогов” работят различни екипи. Подобно нещо не може да се разбере, ако не се види на живо”, добави той. От думите му стана ясно още, че линейки с осем от пострадалите при инцидента са тръгнали за „Пирогов”. Двама са починали на път за болницата. „Видях най-тежките случаи, четири от тях, които се подготвят за операции. Мисля, че има опасност за живота им”, каза още министър Ананиев и добави, че тръгва към Окръжна болница, за да види каква е ситуацията там. Междувременно от МВР съобщиха, че е разкрит „Горещ“  телефон за връзка на близките на пострадалите при тежкия пътен инцидент край Своге е отворен в ОДМВР-София.   На 02/982 50 39 роднини на пострадалите могат да потърсят информация за настанените в столичните болници за оказване на медицинска помощ.", "date": "2018.08.25", "title": "Автобусът-ковчег и фирмата собственик с изрядни документи"}
{"url": "https://www.monitor.bg/bg/a/view/levski-s-pobeda-i-v-tyrnovo-drypna-oshte-na-vyrha-142650", "text": "\"Левски“ спечели гостуването си на „Етър“ във Велико Търново с 2:1, записвайки четвърта поредна победа под ръководството на Славиша Стоянович. Головете за \"сините\" бяха дело на Жерсон Кабрал (26), който вкара третото си попадение от началото на сезона, както и на Станислав Костов (45). За \"виолетовите\" един гол върна Флорент Боджадж през втората част (63). Столичани вече имат 16 точки, като няма да могат да бъдат изместени от първото място преди срещата с „Берое“. „През първото полувреме имахме контрол и още шансове за гол. През второто изгубихме спора за средата на терена. „Етър“ започна да създава шансове. Не мога да съм доволен от второто полувреме. Трябва да сме по-зрели. Пуснахме домакина да осъществи натиск”, сподели старши треньорът на „Левски“ Славиша Стоянович след победата. \"Момчетата ми играха отлично през втората част срещу „Левски“, направихме един спектакъл второто полувреме, коментира наставникът на домакините Красимир Балъков. - Изводи няма какво да си вадим, футболистите имат понякога моменти, когато не си вярват, но се отпушиха през втората част, бяха пренавили пружината през първата част, във футбола компромиси няма, през зимата идва трансферен период и вероятно ще има промени\", добави той.", "date": "2018.08.25", "title": "„Левски“ с победа и в Търново, дръпна още на върха"}
{"url": "https://www.monitor.bg/bg/a/view/vsichki-zaginali-v-katastrofata-sa-ot-svetovrachene-142648", "text": "15-те загинали в автобусната катастрофа днес край Своге са от Световрачене. Те са се прибирали от екскурзия от Седемте престола, когато е станал инцидентът. Всички, с изключение на едно момче, са пенсионери. На мястото на трагедията е вътрешният министър Валентин Радев.", "date": "2018.08.25", "title": "Всички загинали в катастрофата са от Световрачене"}
{"url": "https://www.monitor.bg/bg/a/view/ansambylyt-s-bronz-v-mnogoboja-v-kazan-142651", "text": "Ансамбълът на България по художествена гимнастика остана на третата позиция в многобоя на Световната чалъндж купа в Казан, Русия. Нашите допуснаха изпускане на топка и въже и получиха оценка от 20,900 т. (13,00+7,90) във втория състезателен ден, а сборът от двете им изигравания е 43,800 т. След първия ден нашите водеха в класирането пред италианките и рускините, но трябва да се задоволят с бронза. Първи със сбор 43,950 са италианките, колкото имат и домакините от Русия - със среброто. След нашите в класирането са отборите на Беларус (42,700) и Япония (42,450). В неделя грациите ни ще участват и в двата финала на отделните уреди.", "date": "2018.08.25", "title": "Ансамбълът с бронз в многобоя в Казан"}
{"url": "https://www.monitor.bg/bg/a/view/shofioryt-na-katastrofiralija-avtobus-bil-sobstvenik-na-firmata-prevozvach-142652", "text": "Фирма \"Мобилус - 5 ООД\" е собственик на автобуса, катастрофирал край Своге, съобщиха от Министерството на транспорта, информационните технологии и съобщенията (МТИТС). Фирмата е с валиден лиценз до 2027 г. Зад волана на автобуса днес е бил именно собственикът на фирмата превозвач, която е със седалище в Божурище. 59-годишният Григор Григоров е настанен в ИСУЛ с травма на главата. Мъжът притежава всички необходими документи за правоспособност и е с достатъчно опит, коментираха от транспортното ведомство. \"Мобилус - 5 ООД\" е регистрирана през 2001 г. и има финансова стабилност. През април т.г. фирмата е минала през комплексна проверка и не са открити никакви нарушения, съобщиха от транспортното ведомство. От министерството съобщиха, че от понеделник започва проверка на Изпълнителна агенция \"Автомобилна администрация\" във фирмата собственик на катастрофиралия автобус. Информация от проверката ще бъде предоставена след приключването й, увериха от министерството.", "date": "2018.08.25", "title": "Шофьорът на катастрофиралия автобус бил собственик на фирмата-превозвач"}
{"url": "https://www.monitor.bg/bg/a/view/vijte-katastrofata-kraj-svoge-snimata-ot-dron-video-142653", "text": "Кадри, заснети от дрон, от мястото на жестоката катастрофа край Своге, разпространи Нова телевизия. 15 души загинаха, а други 27 са ранени, след като автобус се преобърна и падна в 20-метрово дере на 2 км от Своге. Автобусът помел 4 коли, някои от пътуващите изхвръкнали на пътя.", "date": "2018.08.25", "title": "Вижте катастрофата край Своге, снимана от дрон (ВИДЕО)"}
{"url": "https://www.monitor.bg/bg/a/view/puskat-obshtestvenata-porychka-za-autobana-prez-kresnenskoto-defile-142649", "text": "През следващата седмица ще тръгне обществената поръчка за изграждането на лот 3.2 на АМ „Струма“ през Кресненското дефиле за над 800 млн. лв., заяви председателят на Управителния съвет на Агенция „Пътна инфраструктура“ инж. Светослав Глосов в ефира на телевизия Bulgaria on Air. Крайният срок за завършването на автомагистралата е 2023 г., уточни той. Относно доизграждането на АМ \"Хемус\", инж. Глосов поясни, че този аутобан се планира да бъде готов през 2024 г и припомни, че преди седмица започна строителството на участъка Белокопитово - Буховци в посока София, който в рамките на година и половина ще бъде завършен. Очаква се следващия летен сезон да е готова и отсечката от Ябланица до Боаза. Работата на нея започна в края на март и досега са изпълнени над 35-38% от строителните дейности. Когато бъде готова \"Хемус\" от София до Варна, при спазване на правилата за движение, ще се стига за 4-5 часа, като с това ще се спестят поне 2 часа на пътуващите, каза инж. Глосов. На въпрос за състоянието на мостовете по автомагистралите \"Хемус\" и \"Тракия\" инж. Глосов отговори, че пътната агенция от няколко години работи по обновяването на съоръженията и всички виадукти по автомагистралите и първокласни и второкласни пътища са обследвани. Направеният анализ показва, че 17 виадукта се нуждаят от ремонт. В момента на „Хемус“ се работи по виадуктите \"Потоп“ при 19-ти км, „Коренишки дол“, както и съоръжението при 33-ти км - преди тунел „Витиня“. На АМ „Тракия“ се ремонтират на два съоръжения - при км 37, което беше компрометирано след преливането на общински язовир при Ихтиман, и при км 20-ти. Председателят на УС на АПИ съобщи още, че на АМ „Хемус“ предстои да се ремонтират още съоръжението при 37-ми км и виадуктът „Разлив“ при 51-ви км. Отделно вече се работи и на неремонтираната тръба за София на тунел „Витиня“. Той добави, че 8 -10 години е срокът, в който е нужно да се извършват периодични ремонти на такива съоръжения.", "date": "2018.08.25", "title": "Пускат обществената поръчка за аутобана през Кресненското дефиле"}
{"url": "https://www.monitor.bg:443/bg/a/view/sinite-ultrasi-se-pokloniha-na-levski-i-vzriviha-tyrnovo-142639", "text": "Няколко хиляди запалени фенове на футболен клуб „Левски” от цялата страна взривиха следобедното спокойствие на Велико Търново. С мощни викове и песни \"сините\" ултраси преминаха в тържествено шествие по главната улица преди мача на любимия им отбор с местния „Етър”. Още от обяд най-подранилите левскари опъваха били в парковете на града и „загряваха” гласните си струни за предстоящото 90-минутно яко скандиране. На сборния им пункт за шествието пък ги чакаха няколко специализирани автомобила на жандармерията и патрулки на местната полиция, които ги съпровождаха през цялото време, чак до стъпването им на стадиона. В „бойна готовност” бе докарана и дежурна линейка. Точно в 17:00 ч. \"сините\" фенове се отправиха към паметника на Васил Левски в центъра на Велико Търново. Там деца поднесоха цветя, а останалите фенове почетоха паметта на Апостола с едноминутно мълчание. След това се отправиха към стадиона под звуците на песни и оглушителния трясък на бомбички. За разлика от миналата година, когато психично болен мъж предзивика агресията на \"синята\" лавина, след като насочи срещу тях пушка от терасата на дома си и беше обстрелян с бомбички и камъни, този път инциденти преди мача нямаше, заради добрата организация на служителите на полицията, жандармерията и частните охранителни фирми. Още от сутринта районът около стадион „Ивайло” беше отцепен и наситен с полиция. Около обяд към тях се присъединиха и колегите им от жандармерията. Всички влизащи на стадиона бяха претърсени щателно за алкохол, взривни и други опасни материали. Запалянковците бяха длъжни да покажат и личните си карти, за да влязат на спортното съоръжение. С цел по-добър контрол, на стадиона имаше видеонаблюдение и заснемане на публиката. Преди мача, разбира се, не липсваха и комични моменти. Японско семейство, видимо силно впечатлено от \"сините\" фенове, влезе в диалог с няколко от тях. Резултатът в края на разговора беше, че главата на семейството си тръгна с шал на „Левски” - подарък му от един от феновете. Двама руско говорящи туристи пък решиха да се забавляват като изпият по бира с насядали на полянката в централния парк \"сини\" ултраси. След двучасово разпиване братушките, с видим блясък в очите, с викове „Червени говеда” и „Левски\" шампион, оле” и сини шалове, вързани на челата, също се присъединиха към агитката и отидоха с новите си приятели на стадион „Ивайло”.    ", "date": "2018.08.25", "title": "\"Сините\" ултраси се поклониха на Левски и взривиха Търново"}
{"url": "https://www.monitor.bg:443/bg/a/view/kmetyt-na-carevo-lapchev-njama-da-se-stroi-kraj-silistar-142640", "text": "Край местността Силистар няма да се строи, заяви кметът на Царево Георги Лапчев. На извънреден брифинг той категорично опроверга появилите се информации, че общинският съвет е одобрил ПУП за застрояване, в непосредствена близост до девствения плаж. Градоначалникът бе категоричен, че дори няма заявено инвестиционно намерение. Лапчев обясни, че решението на местния парламент е провокирано от желанието на местната власт да осигури неограничен достъп  до плажната ивица за туристите.  „Това решение е от изключителна важност за Община Царево, тъй като чрез него се преодолява ограниченият от последните години достъп за гражданите и гостите на Общината до плаж \"Силистар\" от предишния собственик на имота. Съществуващият достъп до плажа представлява горски път, неотразен в кадастралната карта, преминаващ през частен имот”, коментира кметът Лапчев. Той направи изявлението си край местността Силистар и показа границите на одобрения ПУП, който се намира на 50 метра от пясъчната ивица. Там минава и единственият черен път, който води до морето. „Идеята на Общинския съвет е този път повече никога да не бъде затварян и да се лишим от проблемите, наречени „ограда на пътя“. Още стоят останките от оградата, която някой беше сложил миналата година и тук имаше скандали, дори се стигна до сбиване“, каза Георги Лапчев. На около 500 м от плажната ивица се намира бившият свинарник, който е урбанизирана територия, обясни още кметът на Царево. През годините обаче частният терен сменил няколко собственика, като след една от сделките пътят изчезнал от Кадастралната карта и станал част от имота. Този парадокс довел до внасянето на докладната за допускане за изработка на проект за ПУП на терена, гласуван на последната сесия. Акцентът в нея бил решаването на проблема с въпросната част от пътя. „Този път е изчезнал от Кадастъра и през него не може да се минава, ако собственикът не желае. Миналата година направихме опит да заобиколим и трасето да минава през гората, но ПП „Странджа“ се възпротиви със свое решение. Имаме решение и на РИОСВ, което също забранява подобно нещо. Това е единственият път до плажа. Общинският съвет се опита да не позволи на собственика да строи в този участък, след като той придобие публичен характер“, коментира Лапчев и определи като фейк новини, които създават сериозно обществено напрежение, тиражираните информации, че плаж „Силистар“ ще бъде застроен. \"Желанието на общината е тук изобщо да не се строи. Затова се опитваме да ограничим до максимум възможностите на онези, които все пак по закон биха имали право да строят в бъдеще\", каза още кметът на Царево. Той категорично опроверга и твърдението, че теренът е част от ПП „Странджа“. Според него имотът е със статут на урбанизирана територия от преди повече от 40 години и преди съществуването на ПП „Странджа“. Паркът е обявен за национален със заповед на министъра на МОСВ през 1995 г. и прекатегоризиран като природен 5 години по-късно. Поради тази причина въпросният имот няма как да е включен в границите му, обясни още градоначалникът. Проблемът ще бъде дискутиран и на извънредна Кръгла маса в началото на септември.", "date": "2018.08.25", "title": "Кметът на Царево Лапчев: Няма да се строи край Силистар"}
{"url": "https://www.monitor.bg:443/bg/a/view/prebroiha-12-000-karakachani-v-bylgarija-142637", "text": "12 000 наследници на някогашните волни планински овчари, каракачаните, днес живеят на територията на България, съобщи при откриването на традиционния 27-и национален събор в местността Карандила над Сливен председателят на федерацията на културно-просветните дружества на каракачаните Коста Балездров. Малко над 1000 се оказаха пристигналите от близо и далеч участници, сред тях беше народният представител от ГЕРБ и областен лидер на партията Десислава Танева с двете си близначета Нелина и Паная, които на 21 август станаха на по годинка. Поздравителни адреси до организаторите бяха изпратени от председателя на Народното събрание Цвета Караянчева и народния представител от ПП ГЕРБ Галя Захариева, сред гостите беше и посланикът на Гърция Григориос Василоконстандакис. На събора по традиция бе отслужен тържествен водосвет за здраве, осветен бе и курбан, за чийто направа бяха заклани над 20 овце. Фолклорни състави при Културно-просветните дружества на каракачаните в Сливен, Карлово, Казанлък, Карнобат и Серес, Гърция участваха в програмата. Основната цел на събора е да се запазят, съхранят и да се предадат на поколенията традициите, обичаите, фолклорът и културата на каракачаните, напомни Балездров. Късно вечерта на поляната започват традиционното гленди, преди това на естрадата излезе боготвореният от наследниците на волните овчари певец Стелиус  Дионисиу.", "date": "2018.08.25", "title": "Преброиха 12 000 каракачани в България"}
{"url": "https://www.monitor.bg:443/bg/a/view/premieryt-hubavo-e-njakoj-da-poeme-vinata-za-incidentite-sys-samoleti-142636", "text": "„За съжаление, инцидентите със самолети в страната се случват по време на тренировка. Така отговори министър-председателят Бойко Борисов на журналистически въпрос за последните инциденти със самолети в страната, съобщиха от правителствената информационна служба. Хубаво е някой да поеме вината и да каже - толкова години съм бил шеф на ВВС, сигурно и аз имам вина. Не, само правителството, само Борисов, само министъра“, коментира премиерът и допълни, че подобни случаи има и в други държави.  Както е ясно в последните 3 дни паднаха два частни самолета в   и  , а проблеми имаше и с  . Борисов коментира темата при инспекция на ремонтираната Професионална гимназия по селско и горско стопанство в Кърджали. За обновяването на училището са изразходвани 1,3 млн. лв. по Оперативна програма „Региони в растеж“. В момента ремонтни дейности в града текат в 6 училища за 9 млн. лв. Общо 13 млн. лв. са отпуснатите средства за образователна инфраструктура само в гр. Кърджали.", "date": "2018.08.25", "title": "Премиерът: Хубаво е някой да поеме вината за инцидентите със самолети"}
{"url": "https://www.monitor.bg:443/bg/a/view/novootkriti-dinozavri-v-kitaj-shte-hvyrljat-svetlina-vyrhu-evolucijata-142626", "text": "В Китай бяха открити два нови динозавъра, които е възможно да хвърлят светлина върху еволюцията. Гъвкавите пръсти помагали на приматите да ловуват и събират храна и дори да измислят и използват инструменти, което е ключова стъпка, която постепенно диференцирала хората от маймуните. Но при месоядните Тероподи, като жестокия тиранозавър, тенденцията за намаляване на ноктите била различна. Двата нови динозавъра – банукус (Bannykus) и сиюнукус (Xiyunykus), са от семейство алварезаврови. Те бяха открити в северната част на Китай, първия във Вътрешна Монголия, а втория в Синдзян-уйгуркския автономен район, според статия публикувана в петък в американското списание „Current Biology“. Алварезаврите са сред най-странната група от подразреда Теропиди, тъй като много от тях имат изключително къси и здрави предни крайници с единствен функционален нокът, казва Сю Син, водещ автор на статията и изследовател в Института по палеонтология и палеоантропология на гръбначните животни. В изследването на тази група динозаври обаче има около 90-милиона годишна празнина в данните за техни вкаменелости, особено за периода на ранната Креда. Липсващата връзка затруднява проучванията как и защо тези динозаври са развили само един мощен и полезен пръст, като са обезсилили останалите. Двата новооткрити динозавъра са от средата на 90-милиона годишната празнина между най-ранните и най-скоро известните алварезаври, твърдят учените. Откриването им е важно, защото показва преходните стъпки в процеса на адаптация към новия начин на хранене, добавят те. Динозаврите са открити от съвместна експедиция учени от китайски американски институти.", "date": "2018.08.25", "title": "Новооткрити динозаври в Китай ще хвърлят светлина върху еволюцията"}
{"url": "https://www.monitor.bg:443/bg/a/view/katastrofata-s-bashtata-na-prezidenta-ne-bila-dokladvana-cacarov-naredi-proverka-142638", "text": "За този   за това пътнотранспортно произшествие, в прокуратурата в Харманли не е докладвана каквато и да е информация. За инцидента прокуратурата получава информация едва днес и то само от медиите. Това заяви пред \"Фокус\" говорителят на главния прокурор Румяна Арнаудова. По думите й нито е сигнализирано за пътнотранспортно произшествие, нито са докладвани материали за подобен инцидент. „След като се публикуваха различни материали в електронни медии, главният прокурор се самосезира и разпореди на Окръжна прокуратура Хасково незабавна проверка“, посочи тя. Прокурор Арнаудова допълни, че тази проверка ще се извърши от прокурор от Окръжната прокуратура в Хасково и ще бъде в две направления. „От една страна ще се установи дали е на лице престъпление по транспорта, дали в резултат от нарушаване на правила за движение по пътищата е причинено пътнотранспортно произшествие, при което е причинена средна или тежка телесна повреда, защото само в тези случаи е на лице престъпление от общ характер“, уточни тя. По думите й, ако е лека телесната повреда, е на лице само административно нарушение. „Но ние трябва да установим тези факти“, коментира тя. Говорителят на главния прокурор обясни, че това ще се подсигури от наблюдаващия прокурор от Окръжната прокуратура в Хасково, чрез незабавно преглеждане на пострадалия човек от лекар, за да се установи вида и характера на телесната повреда. „Второ направление ще има тази проверка, която ще се осъществява от прокурор, и тя ще бъде дали е на лице извършено престъпление по служба от служители на МВР“, съобщи тя. Арнаудова обясни, че ще се определи това до колко и до какви обстоятелства са изпълнени служебните си задължения по констатиране на пътнотранспортно произшествие, установяване на определена вина и спазване на законовите изисквания за санкциониране на виновен водач. „Още днес ще отидат на място колегите от Хасково и ще изземат цялата документация, която съществува в районното управление в Харманли, защото нищо от това, което научваме днес в медиите, не е докладвано в прокуратурата“, каза още тя.", "date": "2018.08.25", "title": "Катастрофата с бащата на президента не била докладвана, Цацаров нареди проверка"}
{"url": "https://www.monitor.bg:443/bg/a/view/prezidentyt-radev-otmeni-uchastieto-si-v-zarja-zaradi-incidenta-v-svoge-142645", "text": "Президентът Румен Радев изрази най-искрените си съболезнования към семействата и близките на загиналите при тежката катастрофа край град Своге, съобщиха от прессекретариата на държавния глава. Във връзка с трагичния инцидент президентът отменя участието си в тържествената заря-проверка тази вечер в град Габрово по случай отбелязването на 141 години от Шипченската епопея. Както Агенция „Монитор“ съобщи, при тежкия инцидент, станал малко след 17 часа този следобед в Искърското дефиле, на място загинаха 13 души, а други двама – на път за болницата. Поне 27 са ранени. Движението по път II-16 София - Своге в района на Лесков дол е временно ограничено.  Обходен маршрут: Посока гр. София: гр. Своге – Искрец – Бучин проход. Посока гр. Своге: път II-18 Околовръстен път – Костинброд – Бучин проход.", "date": "2018.08.25", "title": "Президентът Радев отмени участието си в заря заради инцидента в Своге"}
{"url": "https://www.monitor.bg:443/bg/a/view/ujas-v-iskyrskoto-defile-avtobus-se-obyrna-ima-zaginali-142641", "text": "Автобус се е обърнал на около 2 км от град Своге. Сигналът за инцидента в района между Лесков дол и Своге, на около 2 км преди града, посока от София, е получен към 17:10 часа днес. По неизяснени засега причини и по първоначална информация, автобусът е излязъл извън пътното платно, преобърнал се е и е паднал на асфалтова площадка под нивото на пътя. По пътя си е помел 4 коли, а най-малко 13 души са загинали, гласят неофициалните информации. Към мястото на инцидента бяха изпратени линейки и екипи на пожарната. На мястото има около 15 екипа на Спешна помощ от София, 3 - от Враца и още 3 - от Монтана.  Участъкът на инцидента временно е затворен за движение. Трафикът се спира от патрули на Пътна полиция откъм Нови Искър и Ребърково. Още няма информация колко души са били в автобуса, нито дали са били работници или екскурзианти. Според някои информации с автобуса са пътували хора, тъгнали на екскурзия от Божурище към манастира \"Седемте престола\". Операцията по спасяването на пътници продължава. Специализирани екипи вадят ранени от автобуса.  Те се транспортират към Военномедицинска академия (ВМА), Пирогов и болница \"Св. Анна\" в София.", "date": "2018.08.25", "title": "Ужас в Искърското дефиле – автобус се обърна, поне 13 са загинали (ОБНОВЕНА)"}
{"url": "https://www.monitor.bg:443/bg/a/view/brojat-na-jertvite-kraj-svoge-prodyljava-da-raste-142643", "text": "15 души са вече загиналите при тежкия инцидент с автобус в Искърското дефиле. Това съобщи пред БНТ говорителят на Центъра за Спешна медицинска помощ- София Катя Сунгарска. 27 са пострадалите при инцидента. На мястото е и вътрешният министър Валентин Радев. В „Пирогов” е издъхнала една от пострадалите в катастрофата – 40-годишна жена. „Пирогов” е препълнен. В болницата е здравният министър д-р Кирил Ананиев. Във ВМА е разкрита допълнителна зала в Реанимация. Здравното заведение разполага с достатъчно количество кръв. Един по-леко ранен мъж е закаран в общинската болница в Своге. 22 линейки извозват ранените, каза говорителят на Центъа за спешна помощ Катя Сунгарска. Към 15-те спешни автомобила от София и София-област се е присъединил един от Драгоман, три от Монтана и три от Враца. \"Пирогов\", какт и всички останали болници в София със спешни отделения са в готовност да приемат пострадалите. Осигурени са транспортни коридори. По данни на Пътна полиция автобусът е бил пълен с екскурзианти от Божурище.Той се е преобърнал и паднал в дерето при реката. Дъжд е валял по време на инцидента, разказа единият от шохьорите. По думите му автобусът е ударен от лека кола. Ударени са и два други автомобила.", "date": "2018.08.25", "title": "Броят на жертвите край Своге нарасна на 15, ранените са 27"}
{"url": "https://www.monitor.bg:443/bg/a/view/7-dushi-postradaha-v-katastrofa-mejdu-varvara-i-velingrad-142644", "text": "Тежка катастрофа е станала около 17:00 ч. по пътя през дефилето между Варвара и Велинград. Ударили са се три автомобила. Пострадали са 7 души, съобщи говорителят на МВР-Пазарджик Мирослав Стоянов. Двама от тях са с тежки наранявания, транспортирани са към областната болница в Пазарджик. Останалите ранени са с по-леки травми и са транспортирани в болницата във Велинград. Към момента не е ясно какво е състоянието на пострадалите. Пътят Варвара - Велинград остава затворен. Образували са се големи колони от чакащи автомобили. Обходният маршрут е Белово - Юндола - Велинград. На главния път Пазарджик - Белово има два екипа на „Пътна полиция“, които насочват шофьорите, тръгнали към Пазарджик.", "date": "2018.08.25", "title": "7 души пострадаха в катастрофа между Варвара и Велинград"}
{"url": "https://www.monitor.bg:443/bg/a/view/desetki-hora-ne-zabraviha-vis-ikonata-georgi-iliev-142622", "text": "Десетки хора не забравиха датата 25 август, когато се навършват 13 години от показното убийство на ВИС иконата Георги Илиев. Социалните мрежи направо прегряха от снимки и клипчета, в които хората си спомняха за Главния. „Едно широко сърце и две силни ръце спряха да бият.....поклон пред това момче. Завинаги ще си остане най-добрият. 13 години без ГЛАВНИЯ“, бяха само част от коментарите във Фейсбук, създадена от фенове на Васил и Георги Илиеви. „Знаем, че Жоро е кремиран в София. Жена му не даде да положат тялото му тук, при брат му. Днес ще отидем няколко момчета на гроба на Васил Илиев и там ще оставим цвете, за да почетем Жоро“, коментираха близки до двамата братя. През последните няколко дни се завъртя и усилена търговия в социалните мрежи. Анонимни администратори на няколко социални групи започнаха да предлагат тениски с ликовете на братя Илиеви. Истински фурор предизвикаха и лепенки за автомобили, които се поръчват от шофьори от цялата страна. „Явно има носталгия към отминалите мутренски години, за да започнат подобна търговия тези хора. Може би някои от тях биха си залепили стикер на колата, само и само да се предпазят от кражби“, коментираха кюстендилци. Цените на предлаганите продукти пък съвсем не са скормни. Една тениска с лика на двамата братя върви по 19 долара. Бройките пък вече са напълно изчерпани. Анонимните администратори на групата ВИС – 2 предлагат и календари, които също се разпродават като топъл хляб. „Едва ли близки до двамата братя стоят зад всичко това. Някой печели на гърба на тях и то е факт“, коментират кюстендилци. Голяма част от тях си спомнят малко за убийството на Главния. „Чухме, че е убит в Слънчев бряг и до там. Той дори не е погребан тук, защото жена му – Мая, не позволи. Жоро е кремиран, като една част от прахта е предадена на майка му, втората част е запазена от вдовицата – Мая, а третата е положена в Софийските централни гробища“, обясняват още кюстендилци. Георги Илиев беше убит на 25 август 2005 г., пред заведението му „Буда бар“ в курорта Слънчев бряг. Тогава снайперист го прострелва пред десетки свидетели, а убийството беше определено като сходно с това на собственика на МГ Корпорация Илия Павлов. Илиев умира на място – с един куршум в сърцето, а по него е стреляно от съседен хотел. Основната версия е, че убиец на Илиев е Васил Арарски, по-известен като Райко Кръвта. Според властите Илиев и Арарски са имали спор относно кой да оглави пазара за наркотици в югозападна България. Райко Кръвта е убит няколко месеца по-късно.", "date": "2018.08.25", "title": "Десетки хора не забравиха ВИС иконата Георги Илиев"}
{"url": "https://www.monitor.bg:443/bg/a/view/stanilija-stamenova-e-na-final-na-svetovnoto-142628", "text": "Станилия Стаменова се класира за финал А на 200 метра едноместно кану на световното първенство по кану-каяк за мъже и жени в португалския град Монтемор-о-Вельо. Българката завърши втора с 48,645 секунди във втора полуфинална серия след унгарката Вираг Бала с 48,200 секунди. Първите три от всяка серия се класираха за финал А, който е по-късно днес. Мирослав Кирчев ще гребе на финал Б на 1000 метра едноместен каяк. Той остана пети в първия полуфинал в дисциплината с 3:36,196 минути. Победител в серията е Фернандо Пимента (Пор) с 3:32,986 минути. Андел Кодинов също ще участва във финал Б на 1000 метра едноместно кану по-късно днес. Той се нареди седми в сутрешната първа полуфинална серия с 4:02,162 минути.", "date": "2018.08.25", "title": "Станилия Стаменова е на финал на световното"}
{"url": "https://www.monitor.bg:443/bg/a/view/avtobus-gori-na-pytja-varna-burgas-142627", "text": "Автобус се запали на пътя Варна - Бургас, в района на Несебър, съобщиха от Агенция \"Пътна инфраструктура\" (АПИ). Няма пострадали при инцидента. Към 13:25 часа е получен сигнал за запалил се в движение автобус на територията на Областната дирекция на МВР в Бургас, след КПП Кошарица, посока Обзор. Пътниците своевременно са напуснали превозното средство, като са взели и багажа си. На мястото незабавно са пристигнали патрули на Пътна полиция и екипи на пожарната. Заради инцидента движението в отсечката беше временно ограничено и се пренасочваше по обходен маршрут през Дюлинския проход. В момента се осъществява в една лента, съобщиха от АПИ. МВР излезе с подробности за горящия автобус с пътници на пътя Бургас-Варна. Превозното средство избухнало в пламъци малко след осморката и Ханска шатра, в участъка между Слънчев бряг и Обзор. Водачът на ПМС-то, собственост на несебърска фирма, забелязал, че от двигателя излиза дим и без да се страхува, проявил геройска постъпка като реагирал светкавично, отбил от пътя, без да губи самообладание евакуирал на безопасно разстояние близо 30 - те пътници, повечето българи,  и багажа им, пише \"Флагман\".  Предприел потушаване на възникналото запалване, но пламъците обхванали целия автобус, който изгорял напълно. От инцидента няма пострадали и нанесени материални щети освен по автобуса.  ", "date": "2018.08.25", "title": "Автобус се запали на пътя Варна - Бургас (ОБНОВЕНА)"}
{"url": "https://www.monitor.bg:443/bg/a/view/vodeshtijat-na-tototo-postrada-v-katastrofa-karal-pijan-142631", "text": "Полицията в София разследва тежка катастрофа, предизвикана от актьора Цветан Николов в района на моста „Чавдар“ в събота сутрин. Той е шофирал автомобил в нетрезво състояние, ударил се е в стълб и сериозно е пострадал, съобщава БНР. Настанен е в болница. Пробата за алкохол е показала близо 2.8 промила алкохол в кръвта в Николов. Вероятно след като бъде освободен от лечебното заведение, актьорът ще бъде задържан. Той е водещ на тегленията на спортния тотализатор по БНТ и зам.-директор на Народния театър.", "date": "2018.08.25", "title": "Водещият на тотото пострада в катастрофа, карал пиян"}
{"url": "https://www.monitor.bg:443/bg/a/view/zima-posred-ljato-v-ukrajna-zavalja-gradushka-i-snjag-142632", "text": "В украинския град Яремче падна сняг и градушка посред лято. Неканените гости засипаха пътища и дворове на къщи, информира \"Канал3\". Вчера в курортния град се изсипа проливен дъжд, придружен с гръмотевици и предизвика транспортен хаос. Термометрите регистрираха рязък спад на градусите, а от снимките, качени в социалните мрежи става ясно, че градушката е с диаметър 4-5 см. Метеоролозите предупреждават за неблагоприятни атмосферни явление в понеделник и вторник. Въпреки това времето в Украйна ще остане лятно и температурите ще са между 26-30 градуса.", "date": "2018.08.25", "title": "Зима посред лято – в Украйна заваля градушка и сняг"}
{"url": "https://www.monitor.bg:443/bg/a/view/dvama-sa-ochevidcite-na-razbivaneto-na-samoleta-v-balchik-142634", "text": "Двама са били очевидците, които са наблюдавали на живо разбиването на самолет Cirrus SR22 на летище в Балчик, посочи окръжният прокурор на Добрич Пламен Николов. Те са с авиационна квалификация и имат възможност да пресъздадат видяното по професионален начин, допълни той. На борда на малкия самолет не е имало никакъв пожар, категорични са проверяващите след оглед на катастрофиралата машина, при приземяването на която загина пилотът и собственик на самолета Севдалин Вълнаров, 52-годишен бизнесмен от Варна. Цялата документация е запазена. За съжаление, този тип самолети нямат черна кутия, за да стане ясно какво точно се е случило, подчерта Пламен Николов. Според него, след катастрофата са предприети всички необходими действия от спешен порядък, а именно – да се провери дали пилотът е жив, да се предотврати пожар в самолета, да се отцепи и обезопаси районът. „След неуспешен опит да кацне на пистата, самолетът отскача на височина 15-20 метра, пилотът дава ръчките като за излитане, самолетът завива наляво през крилото и се срива встрани от пистата. По време на приземяването двигателят е работел\", обясни Христо Христов, който оглавява Звеното за разследване на авиационни произшествия към Министерството на транспорта. Ще бъдат направени съдебно-медицинска и авио-техническа експертизи. Три са версиите, по които работят разследващите: неподходящи метеорологични условия, техническа неизправност или грешка на пилота.", "date": "2018.08.25", "title": "Двама са очевидците на разбиването на самолета в Балчик"}
{"url": "https://www.monitor.bg:443/bg/a/view/grisho-trenira-s-nole-za-us-open-142629", "text": "Най-добрият български тенисист Григор Димитров проведе тренировка с носителя на 13 титли от “Големия шлем” Новак Джокович на стадион “Луис Армстронг” като част от подгрявката за предстоящия US Open, който започва на 27 август. В социалните мрежи се появиха снимки и видеа от съвместното занимание на двамата, които преди седмица на “Мастърс”-а в Синсинати изиграха вълнуващ и драматичен осминафинален двубой. \r\n Димитров е осми поставен в схемата в Ню Йорк, но въпреки това в първи кръг ще се изправи срещу носителя на 3 титли от “Шлема” и шампион на US Open 2016 Стан Вавринка. Организаторите вече оповестиха, че очакваният с най-голям интерес сблъсък от първи кръг на събитието ще бъде първи в програмата на най-големия корт “Артър Аш” в понеделник. Това означава, че в 19:00 часа на 27 август двамата ще излязат на сцената. Григор има четири победи в седемте мача с швейцареца, който обаче го изхвърли от \"Уимбълдън\" още в първи кръг преди почти два месеца.", "date": "2018.08.25", "title": "Гришо тренира с Ноле за US Open"}
{"url": "https://www.monitor.bg:443/bg/a/view/dariha-borisov-s-ikona-na-joan-predtecha-v-kyrdjali-142633", "text": "Икона на св Йоан предтеча получи като подарък премиерът Бойко Борисов при визитата си в Кърджали. Тя започна с посещение на средновековния манастирски комплекс \"Св. Йоан Предтеча\" в квартал \"Веселчани\". Премиерът беше посрещнат от председателя на Народното събрание и депутат от Кърджали Цвета Караянчева. Тук бяха също областният управител Никола Чанев и кметът на общината Хасан Азис. Иконата Борисов получи от свещеника Николай Величков. \"Нека св. Йоан предтеча да Ви закриля\", пожела отецът на премиера. \"Нека да закриля целия български народ\", отговори му Борисов. Министър-председателят инспектира ремонтните дейности по довършването на строителството на средновековния манастирски комплекс. Правителството отпусна общо 1 милион лева за строежа на манастира в града – 800 хиляди лева през 2015 г. и 200 хиляди лева през 2017 г. „Храмът беше само музей, благодарение на вас вече е действащ духовен център“, каза отец Николай при посещението на Борисов.", "date": "2018.08.25", "title": "Дариха Борисов с икона на Йоан предтеча в Кърджали"}
{"url": "https://www.monitor.bg:443/bg/a/view/djozef-ot-tanzanija-atakuva-shipka-v-shalvari-na-bashibozuk-142635", "text": "54-годишен танзаниец „атакува“ окопите на шипченските опълченци, облечен в шалвари на башибозук по време на тазгодишната възстановка на сраженията от лятото на далечната 1877-а година. Пристигналият преди 3 десетилетия у нас Джозеф  Малиса е активист на дружество „Традиция“ в град Велики Преслав, откъдето е съпругата му. Атрактивният африканец не за пръв път взема участие във възстановки на исторически събития, но за пръв път изкачи Шипка на 25 август, където му се наложи да пресъздаде ръкопашна схватка с руски офицер и да… загине под аплодисмените на над 10 000 зрители, сред които и президентът Румен Радев. Специалистът по поддръжката на радио и телевизионна техника с усмивка сподели, че за негово съжаление в българската история нямало голям избор за артисти от Африка и най-често се налагало да са от страната на …лошите. 5000 изстрела проехтяха за 30-минутната театрализована  възстановка , в която участваха 270 мъже, жени и деца от клубовете „Традиция“ в 33 града и села на страната. 350 артилерийски гръма буквално нажежиха въздуха над някогашните позиции на опълченските дружини, в канонадата се включиха и 10 реплики на планински оръдия.Топчетата трябвало да бъдат с едно в повече, но заради следствено дело  на военната прокуратура в Шумен оригинално круповско 45-милиметрово оръдие от 60-те години на ХІХ век се оказало „арестувано“, коментира топчията Теофил Стефанов, на когото се наложи да стреля с реплика „под наем“ от Добрич. Върху гърбовете на 5 коня пристигнаха в последния момент на „заветния връх“ казаците на генерал Столетов, шестият жребец окуцял по време на тренировката в петък, повдигна част от завесата по неволя спешен ездач на финала на битката. Сред участниците  в баталията за пръв път беше 9-годишната Стелиана Христова от Габрово, на която бе поверена бъклица с вода за ранените. В носенето й помагаше 16-годишният Румен Гатев, за когото това беше поредно включване. Сред първите пристигнали още в ранни зори на върха беше семейство от руския град Екатериненбург, което прекарва отпуската си на устието на Камчия и там разбрало за честванията по повод 141-та годишнина от отбраната на прохода по време на Руско-турската освободителна война. Под слънчевите лъчи официалната част с приемането на почетната гвардейска рота от президента Румен Радев и заупокойната молитва, отслужена от габровски свещеници изгледа върху раменете на татко си петгодишната Ксения от Санкт Петербург, която през цялото време не спря да развява българския трикольор.На метри от гвардейския строй пък застанаха дузина момчета в униформите на московското училище по навигация, за които екскурзията до България била награда за добре носената служба. „Вече 141 години българите гледаме към този връх с преклонение. Но никой не ще го рече по-добре от Вазов - \"див чутовен връх\", където български и руски храбреци оставиха костите си, за да възкръсне България…“ каза в краткото си, но изпълнено с емоция слово пред Паметника на Свободата на Шипка президентът Румен Радев. В него той заяви, че през последните десетилетия е било сторено немалко, за да се изтрие и пренапише тази история в услуга на политическите шарлатани от ново време. „Но както преди няколко месеца - сред мартенския сняг, тук отново сте хиляди, и както Вазов казва, с вашето присъствие на този легендарен връх, вие строшавате \"на клеветата зъба!“, подчерта държавният глава. За пръв път от близо 3 десетилетия възстановката на сражението се състоя не край Орлово гнездо, а на мястото, където преди 141 година е била землянката на генерал Столетов, което стана под напора на историци, настояващи на върха с паметника да бъде върнато някогашното име Свети Никола, тъй като истинската Шипка бил в съседство. По повод националното честване на епопеята в  неделя в град Шипка ще пристигне делегация от живеещи в далекоизточния руски град Мурманск писатели и журналисти, които носят със себе си реплика на Самарското знаме. Осветеният там флаг е бил отнесен преди месеци с ледоразбивач чак до Северния полярен кръг, пренасянето му до България е в рамките на поредния „славянски лъч“, разказа Гина Хаджиева от планинското градче. Гостите ще бъдат посрещнати пред вратите на храм-паметника „Рождество Христово“ от дамския хор на местното читалище „Светлина 1861 г.“ с възрожденски песни.", "date": "2018.08.25", "title": "Джозеф от Танзания „атакува“ Шипка в шалвари на башибозук"}
{"url": "https://www.monitor.bg:443/bg/a/view/ludogorec-igrae-taka-kakto-trjabva-142630", "text": "\"Лудогорец\" пропусна да си обезпечи класирането в групите на Лига Европа и победи само с 1:0 \"Торпедо\" (Кутаиси) на стадион „Михаил Месхи“ в Тбилиси. И този резултат обаче прави българския шампион тотален фаворит за продължаване напред. „Орлите“ играха така, както вече стана характерно при Пауло Аутори – с контрол над топката, със създаване на чисти положения и стабилно в защита. Именно върху играта в отбрана ще падне нашият фокус. Беше станало съвсем нормално \"Лудогорец\" да играе силно в атака и невнимателно в защита. При Георги Дерменджиев тимът действаше романтично и разчупено в нападение. Използваха се качествата на отделните единици и всичко бе подчинено на едно нещо – атаката и зрелището. С идването на Димитър Димитров нещата се промениха, но не особено много. Херо постоянно разправяше как при „орлите“ трябва да се подобри играта в защита и то не само за четиримата бранители (б.а. - при него имаше и случаи с петима), а цялостно. Играта на Вандерсон страдаше точно заради това – защото той не обичаше да се връща назад. Марселиньо, който също не е почитател на дефанзивната игра, често недоволстваше от стила на \"Лудогорец\" при Димитър Димитров. Сега при Пауло Аутори обаче всичко за „орлите“ в дефанизвен план се промени. Точно и заради това намаля резултатността на разградчани. С изключение на двубоите с \"Крусейдърс\" и \"Витоша\" (Бистрица), шампионите вкарват максимум по един гол. Не че не създават положения, но просто всичко вече е подчинено на стабилността в отбрана. И тук идва изключително важното попълнение в защитата. Неговото име е Антон Недялков. Той дойде като ляв бек в Разград, но не трябва да се забравя, че в юношеските си години в \"Литекс\" 25-годишният футболист бе именно централен бранител. Недялков е бърз, висок и здрав физически. Съвсем друг тип от титуляра до Козмин Моци до момента – Рафаел Форстър. Бразилецът борави отлично с топката, но е бавен и определено – невнимателен. Всеки мач той прави по една грешка, което понякога води до сериозни главоболия, както срещу \"Локо\" (Пд) и \"Берое\". Влизането на Недялков в титулярния състав се оказа благоприятно и за Натанаел. Той е типичният бразилски бек, който обича атаката и често оголва зоната си. Точно тогава обаче на сцената излиза Недялков, който го покрива. \"Лудогорец\" при Пауло Аутори играе така, както трябва. И подходът работи най-правилно в мачове като срещу ЦСКА и \"Торпедо\" (Кутаиси). Когато победата е повече от задължителна. Рисковете в отбрана са сведени до минимум, а топката е почти постоянно под контрола на \"Лудогорец\". Тази стабилност в защита може да донесе големи плюсове при очертаващото се участие в групите на Лига Европа. Там съперниците ще са много по-класни от \"Торпедо\" (Кутаиси) и всяка суха мрежа ще носи минимум равенство.", "date": "2018.08.25", "title": "\"Лудогорец\" играе така, както трябва"}
{"url": "https://www.monitor.bg:443/bg/a/view/rodnini-na-prins-sydjat-lichnija-mu-lekar-142625", "text": "Роднини на американската поп звезда Принс, починал преди две години, съдят семейния му лекар от щата Минесота, който е предписал наркотично вещество малко преди неговата смърт. Делото срещу медика е заради това, че той не е съумял да постави точна диагноза и да лекува пристрастеността към опиоидни вещества на певеца, предаде ДПА, като се позова на информация на в. \"Минеаполис стар трибюн\". Иск е подаден срещу доктор Майкъл Шулънбърг и срещу неговия работодател клиниката Норт мемориъл хелт. Лекарят е обвинен, че е предписал на два пъти мощни болкоуспокояващи на певеца, без да има оправдан медицински мотив за това. Предписването е станало в дните преди смъртта на Принс. \"Той не успя да оцени, диагностицира, лекува и съветва Принс за неговата разпознаваема пристрастеност към опиоидите и не съумя да вземе необходимите и разумни стъпки за превенция на един предизвестен фатален резултат от тази пристрастеност\", се казва в иска срещу лекаря.\"Това отклонение от стандартите на приемливата медицинска практика имаше значителна част в предизвикването на смъртта на Принс\", се казва още в иска. 57- годишният изпълнител бе намерен мъртъв в асансьор на имението си край Минеаполис през април 2016 г., като вероятно той е починал от свръхдоза от опиоидно болкоуспокояващо, която приел случайно. Певецът е мислел, че взима болкоуспокояващото викодин, но се оказало, че е приел фалшива версия на медикамента, съдържаща фентанил - дрога, която е 30-50 пъти по-силна от хероина. През април окръжният прокурор Марк Мец каза, че разследването е приключило и няма доказателства за повдигане на обвинения заради смъртта на певеца. Властите преди това бяха глобиха медика Шулънбърг с 30 000 долара.", "date": "2018.08.25", "title": "Роднини на Принс съдят личния му лекар"}
{"url": "https://www.monitor.bg:443/bg/a/view/tesla-ostava-na-borsata-142616", "text": "Производителят на електромобили \"Тесла\" (Tesla) остава на борсата, след като главният изпълнителен директор Илон Мъск обяви снощи, че инвеститорите са го убедили компанията да остане публична, предадоха световните агенции. Късно снощи той написа в официалния блог на компанията, че е взел решението на базата на реакции на инвеститорите, включително институционални. В четвъртък Мъск се срещна с борда на директорите на производителя на електромобили и слънчеви панели, за да им каже, че според него компанията трябва да остане публична, уточнява Асошиейтед прес. На 7 август в съобщение в Туитър Мъск писа, че обмисля да изтегли компанията от борсата. Той посочи, че това би избегнало краткосрочния натиск от представянето на финансови отчети на всяко тримесечие. В съобщението се отбелязваше, че е осигурено финансиране за изкупуването на акциите, но по-късно компанията посочи, че подробностите предстои да бъдат уточнени със саудитския държавен инвестиционен фонд. В съобщението тогава се казваше още, че \"Тесла\" ще предложи 420 долара за акция, което е с 23 процента над цената при закриването на търговията на 6 август. При изкупуването на всички акции сделката щеше да е на стойност 72 милиарда долара. Мъск притежава 20 процента от \"Тесла\". Инициативата му даваше възможност за избор - тези, които имат пакет акции могат да останат в компанията като инвеститори или да ги продадат при курс от 420 долара, уточнява ТАСС. Туитът на Мъск привлече вниманието на Комисията по ценните книжа и фондовите борси (SEC) на САЩ, която поиска от компанията разяснения. В съобщението си от снощи Мъск посочва, че въпреки решението \"Тесла\" до остане публична, според него е имало достатъчно финансиране за изкупуване на акциите на компанията. \"Движейки се напред, ние ще продължим да се съсредоточаваме върху това, което има най-голямо значение:да правим продукти, които хората харесват и които имат значение за споделения бъдещ живот на Земята (...) Вълнувам се невероятно, че продължавам да ръководя \"Тесла\" като публична компания. Това е привилегия,\" допълни той, цитиран от ДПА.", "date": "2018.08.25", "title": "\"Тесла\" остава на борсата"}
{"url": "https://www.monitor.bg:443/bg/a/view/godej-po-noti-142598", "text": "Един от най-дългоочакваните и романтични моменти в живота на по-голямата част от нежната половина на човечеството е мигът, в който любимият падне на коляно и зададе заветния въпрос „Ще се омъжиш ли за мен?“. Най-често това е минутка усамотение, което се планира от мъжа дълго, а смелост се събира още по-дълго. Изисква се още по-голяма доза кураж обаче да го направиш пред многохилядна публика. Ако начинанието има един плюс, той със сигурност е, че изгората ти надали ще посмее да откаже при наличието на толкова много свидетели. През последните години годежът по ноти става особено популярен. Такъв е случаят и на Костадин Иванов, който пред 2000 души коленичи пред приятелката си Йоли на сцената на концерта на Любо Киров в летния театър във Варна. Това се случи само преди дни, но съвсем не е уникален пример нито по нашите, нито по чуждите географски ширини. Бъдещият младоженец бил планирал всичко в детайл и няколко дни преди шоуто в морската столица се свързал с екипа на изпълнителя, който в момента е на промотурне за новия си албум „Както преди“ с надеждата, че Любо ще се съгласи да влезе в ролята на Купидон за един непознат. И, да, музикантът веднага прегърнал идеята. „Заедно сме от седем години и винаги сме харесвали музиката на Любо Киров, а „Мога“ е „нашата песен“, свързваме я с най-хубавите ни моменти. Веднъж Йоли на шега ми беше казала, че ако някога ще ѝ предлагам брак, трябва да е именно на фона на тази песен и аз просто изчаках подходящия момент“, разказа в последствие Костадин. Секунди след заветното „да“ и под акомпанимента на бурните аплодисменти на публиката Любо Киров изпълни паметното за двойката парче. Той разказва, че подобни предложения за брак са се случвали неведнъж на сцената. „За мен тези концерти са възможност както за нас, музикантите, така и за публиката, да споделяме и изразяваме любовта си чрез музиката. Няма по-хубаво нещо за един артист от това да види, че е вдъхновил някого да сподели своята любов пред толкова много хора“, допълни Любо. Миналата година неговите колеги и приятели Влади Ампов-Графа и Мария Илиева също отстъпиха микрофоните си, за да помогнат на две млади двойки да скрепят връзките си. От екипа на изпълнителя на „Белите гълъби“ разказаха пред „Монитор“, че дни преди големия концерт на Графа в „Арена Армеец“ в София през 2017-а получили мил имейл с гореща молба сцената на музиканта да стане арена на любовта за няколко минути. В заветния ден пред 14 000 души Ампов повика на сцената момиче, на което подари своя албум. Оказа се обаче, че за нея има друга, по-голяма изненада, скрита в малка кутийка и поднесена от любимия й. Под нестихващи възгласи „Горчиво!“ младата дама отговори с „да“. Въпреки че цялото предложение било съвестно отработено на генералната репетиция, на която Графа поканил кандидат жениха, вълнението на момчето не можело да бъде скрито. По време на едно от летните си участия в Лозенец Мария Илиева завъртя романтична конспирация с влюбен мъж, като по нейна идея, по време на концерта й в един от морските клубове, той изписал предложението си на екраните за кареоке. В крайна сметка отново се стигнало до излизане на сцената и падане на коляно с пръстен с благословията на изпълнителката на „Нищо“. Изненаданата кандидат-булка бързо извикала „да“, а Мария ги поздравила с любимото им парче – At Last на Ета Джеймс. изповяда се пред „Монитор“ Илиева. Големите романтични трепети не подминали и участията на Белослава. След като смел млад мъж се свързал с нея предварително, в края на концерта си певицата обявила пред всички, че нещо магическо ще се случи и го поканила на сцената. Оттам нататък е ясно – той от своя страна извикал любимата си, а тя бързичко отговорила одобрително на въпроса му и взела пръстена. Годежно бижу като подарък за коледните празници миналата година получи и чаровната Биляна от трио \"Сопрано\". Гласовитата брюнетка каза „да“ не на кого да е, а на самия Дядо Коледа. По време на участие на триото на пловдивския Капана фест, белобрадият старец изведнъж свалил одеждите си и отдолу се появил любимият на Биляна – Любо. През цялата вечер на видеостените се въртял епизод на хитовия ситком „Приятели“ с надпис „Ще се омъжиш ли за мен, Биби?“, но тя така и не забелязала посланието. Само преди няколко дни се състоя и сватбата между влюбените. В „АРЕНА АРМЕЕЦ“ Какво по-хубаво от това звезда като Енрике Иглесиас да тананика на фон на годежа ти! Именно това се случи на влюбения късметлия Иван Ангелов, който падна на колене пред приятелката си Нели по време на концерт на латино идола у нас. Иначе казано, този през 2016 г., който последва злополучното му няколкочасово закъснение при предишната му визита в страната година по-рано. Иван, който е програмист по професия, нямал предварителна уговорка с екипа на Иглесиас. До романтичния жест се стигна обаче, след като младежът вдигна плакат с надпис „Енрике, моля те помогни ми да предложа брак на приятелката си“. Самият изпълнител на Bailando и без друго използва максимално всеки повод да направи шоу, така че качи двойката на сцената до себе си. И по традиция - раздаде се максимално, за да направи момента специален за тях. Като например, влезе в ролята на оператор на годежа им. След заветното „да“ и бурните аплодисменти от над 10 хиляди в „Арена Армеец“ пък посвети на младата двойка песента Stand By Me. И за да е още по-романтичен момента, покани Иван да запее с него. Самият Ангелов призна по-късно, че решението му да предложи по време на концерта дошло спонтанно. Той вече искал да засвидетелства любовта си пред избраницата си. Тъй като именно тя била голяма почитателка на Енрике, избира и точните време и място, на които да зададе въпроса си с главно „В“. Двамата българи застанаха пред олтара около половин година по-късно. ПРИЯТЕЛ В НУЖДА СЕ ПОЗНАВА Очаквано горещите страсти на концерта на Gipsy Kings у нас през 2008 г. бяха допълнително разпалени от двама хасковлии, които спряха шоуто на музикантите, за да се сгодят на сцената. Георги, който е завършил старозагорското музикално училище и педагогика с китара в СУ и е концертирал дори в Дубай, падна на коляно пред красивата си Елена. Именно от музикантските си странствания в емирството познава лично и колегите си от Gipsy Kings, които му помогнаха в сюблимния момент. Елена, която пък не се поколеба да каже „да“, също се увлича по музика, като се е изявявала във вокална група „Аврора“. Преди официално да заявят желанието си да сменят семейния си статус, двамата са изнасяли серенади по поръчка в София.СЛЕД НЕЙНО ИЗПЪЛНЕНИЕ Да получи годежен пръстен, докато се разхожда в обувките на Мадона – това връхлетя плейметката Златка Райкова в ефир през месец март. Минути след като разгърна вокалния си потенциал с изпълнение на Like A Virgin на Кралицата на попа, чаровната блондинка трябваше да отговаря на съдбоносния въпрос. На сцената на „Като две капки вода“ с пръстен и букет се качи любимият й - ММА боецът Георги Валентинов, и падна на колене. Мъжът, който е 7-години по-млад от Златка, беше планирал изненадата предварително. Специално за събитието се бе появил баща й, чийто настоящ адрес е в Испания. По думи на Райкова майка й пък гледала от Ирландия. Макар първоначално да не можеше да повярва, че получава предложение за брак, тя бързо се съвзе и каза „да“. Искрата между красавицата, преквалифицирала се от модел в дизайнер, и спортистът пламна през 2013 година. Според последните слухове обаче романтичната изненада не е била достатъчно условие любовта между двамата да устои във времето и днес те са разделени. В най-важния момент дори самите музиканти избират сцената за най-подходящо място да зададат съдбовния въпрос „Ще се омъжиш ли за мен?“ Ефектът е тестван от не една звезда. Дори самият бог на рок китарата Карлос Сантана си позволи да предложи брак на любимата си Синди Блекман, която е и барабанистка в групата му, в разгара на концерта им в Чикаго през 2010 г. Това се случи три години след като бившата му съпруга Дебора, с която имаше повече от 30 години брак и три общи деца, подаде молба за развод, заради постоянните му изневери. \"Синди и аз сме благословени, че се намерихме. Да бъдеш влюбен, е дар от Вселената и това те зарежда с невероятен дух и вибрации. Искам да изразя тази огромна енергия чрез музиката си\", каза след това носителят на „Грами“. През пролетта на миналата година фронтменът на метъл звездите Mastodon Брент Хайндс последва примера на Сантана и коленичи пред гаджето си Рийса Морено по време на концерт в Бирмингам, щата Алабама. Избрал точно този град, защото съвсем наблизо е родното му място Хелена, и баба му успяла да присъства на щастливото събитие. Няколко месеца по-късно, басистът на Stone Sour Джони Чоу също обяви публично желанието си да официализира отношенията си с Кристи Алън по време на концерт в Торонто. Кристи отговори с „Да“, а феновете на бандата на Кори Тейлър буквално избухнаха в аплодисменти. И все пак доста по-често се случва музикалните звезди да прекъснат шоутата си не заради собствените си любовни трепети, а просто, за да влязат в ролята на Купидон. Това се е налагало и на най-големите. Дори Кралицата на поп музиката Мадона е побутвала любовта. Това се случи през юли 2012 г., когато тя спря свой концерт в Амстердам, за да даде микрофона си на мъж, който иска да предложи брак на избраницата си. \"Не се лигави прекалено на микрофона ми, става ли? Давай. И го направи с чувство, от цялото си сърце, скъпи!\", казала поп звездата на кандидат жениха. По сцената на Бионсе също са се търкаляли годежни пръстени. През септември 2016 г. певицата спря изпълнението си в Мисури, а смелчагата предложи не на кого да е, а на една от танцьорките в балета на звездата - Ашли Еверет. И за да не решите, че женските сърца са по-меки от мъжките веднага даваме пример с рокаджиите от Coldplay, които през 2016-а прекъснаха концерта си в Мелбърн, за да отстъпят светлината на прожекторите на двойка от публиката. Докато Крис Мартин изпълнява A Sky Full of Stars на подиума се качви 31-годишният Лонардо Таяно, за да предложи сърцето си на 26-годишната Фелиша Лай. „Пред новия ми най-добър приятел Крис и всички тук, искам да те попитам: “Ще се омъжиш ли за мен?“.А Мартин се пошегува с бъдещия младоженец да не прекалява с дължината на речта, че хората от публиката имат „влакове да хващат“.  Джъстин Тимбърлейк също е спирал свое участие като в последствие се оказа, че самият той е планирал прекъсването, когато разбрал, че негов фен иска да направи голямата крачка. Това се случи в края на 2013-та по време на концерт в Луисвил. Във видео, което Тимбърлейк сподели в Twitter, се вижда как се отправя към единия край на сцената, където пита мъж за името му. След като той се представя като Джош, а приятелката си като Ким, певецът ги кани да се качат на сцената и казва: “Джош ми се обади по-рано. Има нещо, което иска да ти каже.”", "date": "2018.08.25", "title": "Годеж по ноти"}
{"url": "https://www.monitor.bg:443/bg/a/view/skandalna-istorija-raztrese-lomskoto-selo-kovachica-142617", "text": "Скандална история разтресе ломското село Ковачица. Повече от седмица в селото се говори единствено за видео записа от охранителната камера на 77-годишната баба Руска Ц., което разкри ужасяваща кадри с порно. До скандалните разкрития се стигнало случайно, разказват местните хора. 77-годишната самотно живееща жена баба Руска Ц. получила инсулт, най-вероятно на 3-и срещу 4 август през нощта и два дни лежала в несвяст на двора си в село Ковачица. Но така и никой не я е забелязъл. Бабата няма семейство и деца. В полунощ на 4 август безпомощната жена била забелязана от 53-годишния й съсед Васил И. И той, вместо да извика бърза помощ, се възползвал от безпомощното състояниена жената и  задоволил плътските си страсти, на двора, без да знае, че на къщата има охранителни камери, които записват всичко. Удовлетворен от стореното, съседът зарязал бабата да лежи на двора и се прибрал по живо по здраво. Бруталното порно се запечатало на охранителните камери на къщата, които баба Руска Ц. поръчала преди години от страх да не я нападнат и оберат  крадци. Възрастната жена била приета в болницата на 5 август, след като друг съсед я открил паднала пред къщата в несвяст по обяд и веднага извикал линейка.  Бабата била настанена в неврологичното отделение на Ломската болница. И за радост, инсултът й бил лек и много бързо започнала да се възтановява. След седемдневен престой в болницата, на 13 август била изписана, но не си спомняла нищо за станалото със съседа. За историята едва ли някой щеше да научи, ако баба Руска, връщайки се у дома, не потърсила остатъците си от пенсията. От дома й липсвали 74 лева и тя започнала да ги търси. На 16 август помолила близки свои хора да прегледат записите от камерите и да видят кой е влизал у дома й и да открият крадеца. Момчето, което монтирало камерите, върнало записите от 3 август, когато бабата получила инсулта и се ужасило от това, което видяло. За ужаса, който изживяла бабата, веднага съобщили на кметицата на селото и на полицията. За съжаление или радост баба Руска не помнела нищо от злощастната вечер. Съседът-насилник - 53 годишният Васил И., веднага бил задържан от полицията. Той си има семейство - съпруга, деца и внуци. Всички участници в тази ущасяваща сага са българи и цялото село не проумява как може да се случи подобно нещо. Още един подобен срлучай разтърси Ломско тези дни. В село Мокреш пък 18-годишният Никсън С. блудствал с 9-годишно момче. Час след полунощ на 3 август той завел малчугана зад кметството в селото и го принудил да задоволи нагона му орално. Ломската полиция се занимава и с двата случая, уточниха от там.  ", "date": "2018.08.25", "title": "Скандална история разтресе ломското село Ковачица"}
{"url": "https://www.monitor.bg:443/bg/a/view/rekorden-broj-posetiteli-za-120-oto-izdanie-na-vidinski-panair-142618", "text": "Рекорден бе броят на посетителите в първата вечер и за откриването на 120-ото издание на традиционния видински панаир, съобщават от общината. Още през първата вечер дойдоха хиляди хора, за да присъстват на официалното му откриване от кмета на Община Видин Огнян Ценков. Той приветства присъстващите с „Добре дошли” и даде началото на Видински панаир 2018. „Една 120-годишна традиция, която събира в нашия старопрестолен, царствен град всяка година видинчани, живеещи във всички краища на света, събира семейства и близки, дава нови приятелства завинаги”, заяви Ценков. Гости на събитието бяха заместник областният управител на Област Силистра Стоян Бонев, заместник областните управители на Област Видин Лъчезар Попиванов и Анжело Методиев, кметът на Община Ружинци Александър Александров и др. Стоян Бонев връчи на видинския кмет поздравителен адрес от името на областния управител на Силистра Ивелин Статев. Тази година в изложението участват повече от 200 търговци, производители и занаятчии. Концертната програма в първия панаирен ден  започна с изпълнения на Градския духов оркестър и Ансамбъла за народни песни и танци „Дунав“ и продължи с изпълнения на българската изпълнителка Тони Дачева. Откриването на панаира бе ознаменувано и с пищна заря. Според документи, запазени в Държавен архив – Видин, началото на ежегоден Видински панаир се поставя на 15 август 1898 година. Решението е взето на извънредно заседание на Видинския градски общински съвет три месеца преди това. Независимо че има периоди, в които традицията е прекъсната, панаирът просъществува до днес и привлича гости отблизо и далеч. Тазгодишният видински панаир ще продължи до 1 септември включително.", "date": "2018.08.25", "title": "Рекорден брой посетители за 120-ото издание на видинския панаир"}
{"url": "https://www.monitor.bg:443/bg/a/view/bashtata-na-prezidenta-radev-udaril-v-katastrofa-invalid-142620", "text": "Инцидент с колата на бащата на президента. Миналия петък автомобилът на Георги Радев участвал в катастрофа с триколка на мъж с увреждания на кръгово кръстовище в Харманли, съобщава Нова телевизия. Мъжът е откаран в болница. Появиха се  публикации, че е имало опит тази информация да бъде прикрита. От полицията в Харманли уточниха, че в момента тече вътрешна проверка дали органите на реда са действали правилно.", "date": "2018.08.25", "title": "Бащата на президента Радев ударил в катастрофа инвалид"}
{"url": "https://www.monitor.bg:443/bg/a/view/razbiha-4-supermoderni-fabriki-za-cigari-bylvali-po-200-masterboksa-na-denonoshtie-142623", "text": "4 нелегални супермодерни фабрики за производство на цигари без бандерол в страната разбиха след близо 8-месечна акция пловдивските окръжна прокуратура и полиция. Всяка една от фабриките била на денонощен режим на работа и бълвала по 200 мастербокса или по 100 000 кутии цигари за 24 часа. Продукцията се пласирала както у нас, така била изнасяна и в чужбина. Фабриките са работели най-малко от 2 години. Мащабната разработка бе огласена на извънреден брифинг в събота от окръжния прокурор на Пловдив Румен Попов, шефът на ОД на МВР в Пловдив ст.ком. Атанас Илков и от наблюдаващия прокурор Георги Гешев. Незаконните производства се намирали в бивши заводи и цехове в градовете: Тутракан, Горна Оряховица и последните две били в Дупница, едната от които била в бивш военен склад. Подготвяно било откриването и на втора фабрика в Горна Оряховица, в съседство със съществуващата. Всички цехове били със затъмнени с Кнауф прозорци. Били оборудвани и със собствени генератори за ток. Машините за производство на цигари били супер модерни. Един от цеховете бил „обзаведен” и с датчици за движение ,които можели да засекат дрон от 250 метра. Със сигурност в създаването на 4-те фабрики били вложени милиони. За работниците имало спални помещения с по 12 бани и тоалетни и с по две легла. Били им направени стаи за почивка с фитнес и тенис на маса. Имали и столови със специално назначени готвачи. Работната ръка се набирала от хора в затруднено положение. В една от фабриките имало и чужденци. Те били транспортирани от домовете си до фабриките в пълна секретност, като задължително условие било да оставят телефоните си вкъщи. Работели по 15 дни в месеца без да излизат от цеховете. Получавали по 1500 лева на месец. За да си вземат парите, водели стриктни записки какви количества цигари на денонощие са произвели. На всеки 2-3 дни продукцията им се изнасяла от фабриката. По време на разследването станала ясна и голяма база в пазарджишкото село Калугерово, оборудвана с машини за рязане на тютюн. Част от тютюна, използван за производството на цигарите, четирите фабрики закупували оттам. Сред арестуваните и обвинените от прокуратурата е и собственик на печатница от Варна, който е правел кутиите за цигарите без бандерол. До акцията, резултат от която били 4-те нелегални фабрики за цигари, се стигнало, след като разследващите от Пловдив погнали двама местни мъже. Те демонстрирали висок стандарт на живот и карали луксозни коли, а в същото време нямали никакви официални доходи. Същите тези двама били разследвани преди около 2 години, но тогава изтекла информация и пловдивчаните се покрили. Разработката за пране на пари срещу тях била възобновена в началото на тази година, като били използвани и специални разузнавателни средства. Така схемата с 4-те фабрики се разплела. Арестите били извършени едновременно в нощта на 23 срещу 24-и август на територията на 8 областни дирекции на полицията. Намерени били 42 тона акцизен тютюн, от който можели да бъдат произведени цигари за около 7 милиона лева, трудно различими от законните в магазините, както и 190 000 кутии цигари от различни марки за 1 млн. и 500 хил. лева. По досъдебното производство са иззети всички машини и съоръжения от четирите фабрики за производство на крайния продукт – цигарите, обслужващата ги техника – мотокари, агрегати, климатични системи, охладители и др. Иззети са още 11 тежкотоварни автомобила, превозвали суровината за производство на цигарите и готовата продукция, която е била открита в тях, както и над 10 леки автомобила, свързани с производството и държането на акцизните стоки без бандерол. „Ако бяха продължили работа, всичко това щеше да донесе голяма печалба за създателите на фабриките”, каза окръжният прокурор Румен Попов. От арестуваните общо 23-ма, с парични гаранции били пуснати на свобода 4-ма от тях. Други 4-ма били обявени за общодържавно издирване. Разследващите отказаха да съобщят каква е била ролята на издирваните заради следствената тайна. Най-вероятно печелившият „бизнес” с незаконни фабрики за цигари си имал конкретни собственици и ако се прецени, че става дума за организирана престъпна група, разследването ще бъде поето от Специализираната прокуратура в София.", "date": "2018.08.25", "title": "Разбиха 4 супермодерни фабрики за цигари, бълвали по 200 мастербокса на денонощие"}
{"url": "https://www.monitor.bg:443/bg/a/view/zaginalijat-pilot-v-balchik-e-podhodil-kym-pistata-s-po-goljama-skorost-142624", "text": "Вероятно загиналият пилот е подходил към пистата с по-голяма скорост, при изравняването долу със земята самолетът отскача, тръгва с ляв наклон, пилотът е дал ръчките на максимума, има и допълнителни операции, които трябва да се извършат, но явно пилотът не е успял да го извади от това състояние, самолетът се завърта наляво, пада по гръб, удря се в земята, запалва се и така завършва този полет. Това обясни пред журналисти на входа на летище Балчик Христо Христов, който оглавява Звеното за разследване на авиационни произшествия към Министерството на транспорта. Всичко това е обаче само по предварителна информация, подчерта Христо Христов и допълни, че на трагедията е имало очевидец, а тепърва започва огледа на четириместния самолет Cirrus SR22.   При инцидента на летище Балчик пилотът загина на място. По неофициална информация, това е 52-годишният Христо Божинов Христов от Варна, който е и собственик на летателната машина. „Пилотът е любител и има правоспособност от година и половина. Колко е голям опитът му, не мога да ви кажа, защото тепърва ще видим летателните му часове. Обучавал се е в центъра в Долна баня. Собственик е на самолета, летял е от летище Лесново към летателна площадка Балчик. По първоначална информация, при кацането е имало лек страничен вятър, като теепърва ще уточним колко е лек – бил ли е опасен или безопасен”, каза Христо Христов. На въпрос на „Монитор” какви са причините само за три дни да се случат два инцидента с малки самолети, Христо Христов отговори следното: „В света тази авиация е вече много популярна. Много летци летят. Това, че за три дни станаха две събития, е чиста случайност. Всяка година ние имаме между 6 и 8 такива случая. Но никога за толкова кратко време. За мен критичните месеци са краят на май и краят на август, септември. Статистиката, която водим от 2 000 г. показва, че сега се лети най-много. За миналата година имаме 2 събития, но нямаме смъртен случай. За 2016 г. – три, със смъртен случаи. Тази година инцидентите са много и не само с малката авиация. Има проблеми и с тежката авиация. От началото на годината до момента имаме общо 12 случая с авиацията.” Летище Балчик е военно летище и е към активите на летище София. Военни самолети тук кацат много рядко, само когато има учения. Летище Балчик е сертифицирана летателна площадка по гражданската авиация. Тук са базирани 2 училища за авиопилоти.", "date": "2018.08.25", "title": "Имало и очевидец на падането на самолета в Балчик"}
{"url": "https://www.monitor.bg:443/bg/a/view/zaginalijat-pilot-v-balchik-e-varnenski-biznesmen-142619", "text": "Летище Балчик е затворено заради инцидента с разбилия се в петък вечер четириместен самолет. При катастрофата загина пилотът на летателната машина. Жертвата е 52-годишен пилот, бизнесмен от Варна и собственик на летателната машина. Той получил правото да пилотира преди година и половина. Като любител пилот той имал около 60 часа нальот. Това каза за Нова телемизия Христо Христов, който оглавява Звеното за разследване на авиационни произшествия към Министерството на транспорта. \"Водещата версия за инцидента е неправилната преценка на пилота при подхода за кацане и евентуално усложнена метеорологична обстановка\", обясни Христов. Окръжната прокуратура в Добрич е образувала досъдебно производство по случая, съобщи за Дарик радио окръжният прокурор Пламен Николов. Той уточни, че следствените действия са започнали веднага след произшествието, но основният оглед ще бъде извършен в съботния ден. Разследването се поема от следовател от Националната следствена служба. Магистратите ще работят съвместно със Звеното за разследване на авиационни произшествия към Министерството на транспорта. Ще бъде назначена съдебно-медицинска експертиза, както и техническа на машината, допълни Николов. Летище Балчик, което е военно, но обслужва и граждански полети, ще може отново да функционира след приключване на огледа и преместване на останките от самолета. Николов заяви, че е разпоредил да се разгледа летателната книжка на пилота, за да се установи какъв опит е имал той – къде е придобил правоспособност, кой го е обучавал, къде се води на отчет. Четириместният самолет се е разбил при кацането, след като се ударил силно в пистата, преобърнал се и се запалил. Пилотът е загинал на място. По данни на Министерството на транспорта пилотите у нас, които имат свидетелство за управление на свръхлеки самолети, са 12.  Регистрираните пилоти любители са 309. За лични нужди се ползват 96 въздухоплавателните средства, като в това се включват и самолети, и хеликоптери.", "date": "2018.08.25", "title": "Загиналият пилот в Балчик е варненски бизнесмен"}
{"url": "https://www.monitor.bg:443/bg/a/view/komisar-marija-gabriel-zashtiti-evropejskite-prioriteti-v-deklaracijata-na-g-20-za-ukrepvane-na-globalnata-cifrova-ikonomika-142621", "text": "Комисарят по цифровата икономика и общество Мария Габриел участва в министерската среща на Г-20 по въпросите на цифровата икономика в Салта (Аржентина), посветена на въздействието на цифровата трансформация върху глобалното развитие, съобщиха от ЕК. В рамките на два дни над 30 ръководители на делегации, министри и висши служители от държави-членки и гости на Г-20, както и представители на международни организации, разискваха как правителствата могат да създадат условия частният сектор и гражданското общество да се възползват в максимална степен от потенциала на цифровите технологии. В центъра на работните сесии бяха въпроси, важни за Европейската комисия, като растежа на цифровата икономика и развитието на цифровата инфраструктура, цифровизацията на предприятията, киберсигурността, изкуствения интелект, онлайн платформите, участието на жените в цифровия сектор. В резултат на дебатите беше изготвена съвместна декларация за укрепването на глобалната цифрова икономика, преговорите по която от името на ЕС бяха водени от комисаря по цифровата икономика и общество Мария Габриел. По време на продължителните и интензивни преговори тя защити приоритетните за Европейската комисия и ЕС въпроси като киберсигурността, дезинформацията онлайн, изкуствения интелект, въздействието на цифровизацията върху бъдещето на работните места, прозрачността на онлайн платформите и справедливостта в отношенията бизнес-платформи. В контекст на усилията за насърчаване по-голямото участие на жените в цифровата сфера, Мария Габриел предложи да се въведе индикатор, който да измерва този показател в държавите от Г-20.  \"Документът ще ни даде солидна основа за съгласувани действия и продължаване на работата ни в диалог по стратегически въпроси, свързани с развитието на глобалната цифрова икономика. Стремежът ми при преговорите беше да запазим хората в центъра на действията и мерките на политическо ниво, за да гарантираме, че цифровата икономика ще донесе ползи за всички. Тази съвместна декларация включва конкретни аспекти и препоръки за увеличаване на ползите от цифровата трансформация и справяне с предизвикателствата на цифровата икономика. Една процъфтяваща цифрова икономика разчита на достъпна и сигурна цифрова инфраструктура, на подкрепа за предприятията и иновациите, на работна сила с подходящи цифрови умения, на разгръщане на потенциала на жените в цифровата сфера\", коментира комисар Мария Габриел.  Като следващ председател на Г-20, Япония заяви ангажимент за продължаване на работата по вписаните в декларацията приоритети за ускоряване растежа на цифровата икономика в глобален мащаб със специален фокус върху изкуствения интелект и киберсигурността.", "date": "2018.08.25", "title": "Комисар Мария Габриел защити европейските приоритети"}
{"url": "https://www.monitor.bg:443/bg/a/view/lazurnijat-brjag-edno-nezabravimo-udovolstvie-142597", "text": "Каква по-голяма наслада и удоволствие за сетивата от това в разгара на лятото да посетиш Лазурния бряг? Да се потопиш в доста по-солените води на Средиземно море, да минеш по Promenade des Anglais в Ница или по червения килим на фестивалния комплекс в Кан, да се докоснеш до лукса и живота на милионерите в Монако – все емоции, които си заслужава да се изживеят и които, безспорно, оставят незабравими спомени за цял живот. Най-лесният и удобен транспорт до Френската Ривиера е директният полет от София до най-големия град в околността – Ница. Столицата на Лазурния бряг е петият по големина град във Франция (след Париж, Марсилия, Лион и Тулуза) и носи всичките характерни белези на това. Ница обаче е запазил и онова очарование, което могат да предадат тесните улички на старинния квартал, приютили множество ресторантчета и магазини за сувенири. Старият град се намира в непосредствена близост до главния площад „Масена“. Там освен около централния фонтан, туристи и местни могат да се спасят от жаркото слънце, минавайки по плочки, специално оборудвани с устройства за разпръскване на ситни капчици вода и създавайки усещането за свежест и прохлада. Наблизо се намира и най-прочутата улица на града, наречена „Английска алея“ (Promenade des Anglais). Тя носи названието си от началото на ХХ век, когато Стара Ница се изпълвала с англичани за през зимата. Всяка вечер те се разхождали по дългата 7 км крайбрежна улица и затова Днес летните жеги съвсем не обезлюдяват Promenade des Anglais. Напротив, широката асфалтирана алея се е превърнала с превъзходно място освен за разходка, за каране на ролери, скейтбордове и всякакви други съвременни средства за придвижване. По цялото протежение на морето пък улицата е станала като летен театър. На наредените столове и пейки стотици туристи събират тен, без да лягат на плажа, като наблюдават безплатно всичко онова, което се случва около тях. А то не е никак малко. Плажът е изпълнен с туристи, които се възползват от екстремни забавления, като каране на водни ски или летене с воден парашут. От другата страна на улицата пък са разположени най-скъпите магазини на световно известни марки, където може да намерите часовници за над 30 000 евро или дори да си изберете имоти в околността, естествено, от милион нагоре. Малката бира с картофен чипс в „най-обикновено“ бистро в близост до улицата излиза 15 евро. Promenade des Anglais обаче все още от преди две години. Тогава навръх националния празник на Франция – 14 юли, камион се вряза в насъбралите се хора на алеята и отне живота на над 80 души. И днес там патрулират тежко въоръжени полицаи, които всяват респект с визията си и дори леко стресират нищо неподозиращите туристи, насочили случайно към тях телефоните си за селфи или видео. Далеч по-малък но със сигурност с по-именити туристи пък може да се похвали крайбрежният булевард на Кан, наречен \"Ла Кроазет\" (La Croisette). По него ежегодно през май минават лъскавите автомобили на световно известни актьори, запътили се към фестивалния комплекс с надеждата да вземат Златната палма. Извън събитието комплексът впечатлява най вече с алеята на славата, където своите отпечатъци са оставили всички големи актьори, идвали тук. Ако искате да обиколите набързо Кан, като избягвате летния пек, може да го направите с атракционно влакче срещу 10 евро. Виж, в Монако не е необходим никакъв транспорт, за да обиколиш най-интересните места. Там защото това е най-малкият град-държава в света след Ватикана. В който и хотел да отседнете, до плажа ще стигнете за 10-ина минути, още повече че на няколко места има изградени обществени асансьори или ескалатори, с които си спестявате най вече катеренето по обратния път. Същото време ви трябва и, за да стигнете до най-известното казино в света. Дори да не сте почитател на хазарта, не бива да пропускате вечерната разходка до там. Гледката си заслужава, защото никъде другаде няма да видите толкова лукс, изящество и суета на едно място. Пред казиното всеки ден са паркирани различни луксозни коли Bugatti, Porsche, Lamborghini, McLaren, Rolls-Royce, чиято обща стойност е трудно да се изчисли, но цената на всеки един варира между 440 000 и 2,5 млн. долара. Площадчето пред казиното също се е превърнало в безплатен театър, където десетки туристи се събират, за да снимат колите и да наблюдават част от хайлайфа на планетата. Гледката на млада, издокарана в полупрозрачни дрешки и на огромни токчета дама, която позира за снимка до някоя кола пред входа на казиното, е нещо съвсем обичайно за това място. Отсреща пък са разположени най-скъпите магазини в света на марки като Gucci, Prada и Louis Vuitton, като в последния се влиза един по един и то само по преценка на елегантните, но доста строги охранители. За да защитят скъпите стоки зад витрините, дори самите магазини са „затворени“ като в капсула. Иначе всеки желаещ може съвсем където да си направи снимки до изложени маси за игри или пъхнал глава в отрязъка на някоя от картите, образуващи лабиринт в коридора. Достъпът до игралните зали обаче е платен. Затова пък в съседство е друго не толкова известно казино, където срещу лична карта можеш да харчиш пари на воля на ротативки, покер и всякакви други игри. В Монако самата разходка из улиците ти носи усещането за лукс. Фераритата и ламборгинитата са на всеки завой, а такъв звяр да ти спре пред пешеходна пътека е нещо съвсем нормално. Често колите са със свален покрив и шофьорите им попадат направо в лице в снимките на минувачите. Това обаче по никакъв начин не притеснява местните милионери, свикнали на подобен интерес към техните „играчки“. Не е тайна, че в Монако всеки втори членува в клуба на заможните, тъй като липсата на данъци привлича много чужденци, които доказвайки състояние от 500 000 евро, стават поданици на княжеството. В най-популярния и изящен квартал Монте Карло жилища притежават и редица спортни звезди като нашия Григор Димитров, сърбина Новак Джокович, британеца Люис Хамилтън и други. Българинът, за разлика от своите колеги, все още не фигурира сред членовете на най-баровския нощен клуб - VIP club, където са разлепени снимките на световни звезди от шоубизнеса и спорта. Въпреки липсата на много пространство, Различни видове палми, кактуси и специални дървета с меки иглички могат да се видят на всяко ъгълче покрай сградите, по терасите на жилищните блокове задължително има цветя, а на покрива на всеки хотел – параван от дървета и басейн. Освен това в Монако са обособени Екзотична градина, която е сред забележителностите на княжеството, и Японска градина. Такова е положението и в останалите градове от Ривиерата. За добрия изглед на Монако пък допринасят и абсолютно еднаквите тенти, чадъри и кепенци за даден блок, по тротоарите и уличките не може да се види прашинка, камо ли боклук, а кофите за смет са прибрани в специални ограждения и изглежда, въпреки огромния човешки поток, се почистват редовно, тъй като никога не преливат. Монако е напълно самостоятелна от Франция държава, въпреки че се намира, така да се каже, на нейна територия и като такава се ръководи от свои правила. Княжеството не е член на Европейския съюз, което значително усложнява общуването. След падането на скъпия роуминг за страните в ЕС, в съседното на Монако селце - Ез сюр мер, се говори по телефона с България по тукашни тарифи, а в Монако – срещу 7 лв. за минута. В Ница и останалите френски градове от Лазурния бряг такситата са черни, а в княжеството – бели. Естествено, номерата на автомобилите нямат флага на ЕС, а носят герба на Монако. Въпреки че местният футболен клуб играе във френската Лига 1, то княжеството има и много спортисти, които се състезават под флага на Монако. В който и град от ривиерата да седнеш за обяд или вечеря обаче за трима няма как да платиш по-малко от 100 евро. Магазините не работят в почивните дни, а и много от ресторантите затварят след 18 ч. Това, което отличава магазините в княжеството обаче, е семейният портрет на принц Албер II, който краси витрините им. Успокоително пък може да ни подейства фактът, че като и у нас, задръстванията са навсякъде. През летните месеци достъпът до курортите на Кот Д'Азур са блокирани и колкото и скъп автомобил да управлявате, си прекарвате в трафика солидно време. Най-кошмарно е влизането и излизането от Сен Тропе, където 13 км се изминават за около 2 часа. Огромно улеснение и предимство обаче тук е чудесният жп транспорт. С него, дори и с пътнически влак, можеш да стигнеш за 30-ина минути до близкия и за час до най-далечния курорт. Влакчетата са прохладни и чисти, а освен това предлагат и приказна морска гледка. Билетите също са голямо улеснение, тъй като нямат точен час и можеш да хванеш който и да е трен при това с отворен час за връщане. По пътя можеш да слезеш където си поискаш и после да продължиш по същото направление без да плащаш отново. Има и всякакви намаления за дневни карти, младежки отстъпки и други екстри.", "date": "2018.08.25", "title": "Лазурният бряг – едно незабравимо удоволствие"}
{"url": "https://www.monitor.bg:443/bg/a/view/lilija-maravilja-vseki-pyt-razlichna-vinagi-prekrasna-142586", "text": "Лилия Маравиля е от ония хора, които срещаш, когато животът иска да ти направи подарък. Усмивката й разтапя и най-намръщения делник, енергията й повдига метър над земята и най-унилите души. Момиче слънчев лъч. Освен че е и една от най-талантливите български актриси... „Често след представление зрители ми казват, че на живо съм още по-лъчезарна и привлекателна. Това понякога ме ядосва, защото искам да съм атрактивна и да изглеждам добре навсякъде – и на сцената, и на екрана. Но аз го приемам като комплимент, тъй като именно като комплимент те ми го поднасят“, с намигване обяснява шеметната блондинка. Преди 3 лета тя и колегата й Христо Шопов „осветиха“ със спектакъла „Догодина по същото време“ откриването на ново пространство за театър в София – Сити Марк Арт Център в бившето любимо на столичани кино „Левски“. Сега двамата, пак под режисурата на Георги Михалков, се готвят да отбележат мини-юбилея с продължението на култовата пиеса на Бърнард Слейд – „Всяка година по същото време“. Героите им Дорис и Джордж макар да се срещат само веднъж на 12 месеца, да се подкрепят в измъкването от капаните на ежедневието, да си помагат ако не с друго, то поне със здраво рамо и уютна прегръдка. „Всяко продължение обикновено разочарова, но и тази романтична комедия е много сръчно и симпатично написана. Сигурна съм, че ще накара публиката и да се разсмее, и да се замисли“, казва актрисата. Във втората версия на историята персонажите не са се променили кой знае колко много, може би по-различна е самата Лилия. „Щастлива съм от факта, че играя много. Например миналата година имах представление всяка вечер. Това няма как по някакъв начин да не ми се отразява в професионален план – то е натрупващ се опит, който е много ценен. От друга страна, не ме е довело до рутина, защото участвам в различни постановки с различни конфигурации от колеги, което ме държи в състояние на любопитство и комфорт“, отчита тя. Лилия Маравиля е редом с Христо Шопов в още едно заглавие – „Всичко или нищо“ на Лиза Шопова, където редом с тях на сцената е и приятелката им Ирини Жамбонас. Двата спектакъла активно жънат аплодисменти из страната. „Винаги след тях имаме среща с публиката – това е изискване и на нашата продуцентка Лили Грънчарова, която ни е направила специални картички за автографи. Виждам колко се радват хората, че са се докоснали до нашето изкуство, защото, смея да твърдя, с Христо и Ирини не правим никакви компромиси относно качеството на игра и публиката го оценява. Във всеки град ни канят – „Заповядайте пак“, и когато се върнем, идват и ни гледат отново и отново, което е страхотно. Това е най-голямата награда – усещането за добре свършена работа. Като го видиш в очите на хората и като те гушнат после за снимка е толкова приятно...“, доверява актрисата. Не че няма и други награди – два Икара за главна и поддържаща роля за „Г-жа Министершата“ и „Театър, любов моя“ и две номинации за „Аскеер“... В момента г-жа Маравиля е на кинофестивала „Любовта е лудост“ и днес ще разговаря с почитатели заедно с партньорката си от театралната сцена Стефания Колева, с която блестят в комедията „Алонсо“ от афиша на театър „София“. „С удоволствие приех поканата – нали е за Варна, моя роден град. А и ще мога за 10 дни да видя всички нови бг филми, които не съм успяла да гледам заради натоварения ми график. Любопитно ми е да видя как са се справили колегите, да се порадвам с тях, да споделя емоциите им“, вълнува се Лили. С червено в програмата й е ограден „Вездесъщият“ на Илиян Джевелеков – човека, която я режисира в Love.net. Била е поканена на софийската премиера на лентата, но така и не могла да отиде, понеже събитието съвпада с премиерата на „Палачи“ от Мартин Макдона. Там звездата на театър „София“ по драматургия е в лицето на гост-актьора от Народния Деян Донков. В морската столица Маравиля винаги намира време за раздумка с известния скулптор Дарин Лазаров, който й се пада брат (една от любимите ученички на проф. Крикор Азарян по баща е Лазарова и това сигурно не са забравили онези, които я запомниха още като студентка как прекосява по Евино облекло сцената на „Армията“ в неговата постановка „Лулу“)... „Брат ми е най-важният ми зрител. Той може да е изключително критичен поради простата причина, че безумно много ме обича и му вярвам безусловно каквото и мнение да изкаже. Доволна съм, че досега винаги ме е харесвал“, с широка усмивка обяснява сестрата на автора на „Влюбените дракони“ в Морската градина на Варна. Любовта продължава да е лудост и в живота на красивата актриса. Или ако не пълна лудост, то поне голяма забава. Това лято Лилия дори отказва роля във филм, за да открадне седмица за воаяж в Египет с италианския си съпруг Лука Маравиля. „Беше си приключение, особено на пирамидите. Той издържа и се качи чак до камерата на най-високата, докато мен още долу ме хвана клаустрофобия и се отказах“, признава си тя. Финансовият консултант Лука, който работи по бизнеспроекти из целия свят, после завежда половинката си на вечеря във на хотел от прочута верига. Оттам цял Кайро се разкрива като на длан... „Беше фантастично!“, е нейният кратък коментар. След Страната на фараоните семейството, вече в пълен състав – със 17-годишната дъщеря Паола, отскача за кратка почивка до Гърция. Наесен Паола ще бъде последна година ученичка в Италианския лицей и се е зарекла, че след завършването му ще се отдаде на изкуството. Наскоро казва на майка си: „Трябва да помислим с какво ще се занимавам“. „Аз нямам какво да мисля, моето съм си го измислила, ти трябва да решиш“, е отговорът. „Мисля, че ще пробва в нашата академия, защото пее добре, посещава театрална школа „Хлапета“ и си готви сериозно етюдите. Но знам, че младите хора бързо сменят приоритетите, така че за 1 година може да се случат много други неща“, наясно е майка й. Лилия Маравиля се слави в съсловието като пословично отговорен човек: всеки ден, преди да тръгне за театъра, си минава профилактично текста, а пиесата всяка вечер е различна, което често поставя на изпитание границите на издръжливостта. Затваря се в една стая вкъщи и разпорежда: „Може ли по-тихо, за да се потопя в света, в който ще живея в следващите 2 часа!“. Тогава дори кучето – 8-годишният немски шпиц Бери, който по принцип още се държи като тийнейджър, спира да лае... Скоро Лилия с дружките си от златния клас на Азарян Касиел Ноа Ашер, Стефка Янорова и Краси Кузманова, заминава на гастрол в Германия с един от най-скъпите на сърцето й спектакли – „Театър, любов моя“ по пиесата на Валери Петров. На 23 септември ще го играят в Берлин, а на другия ден – в Хамбург. В София представлението си има твърда фенска маса, която заради него е влизала в Театър 199 по шест, седем, осем пъти. Мнозина се чудят как може всеки път да е различно. А Лилия Маравиля няма съмнения: „Това е театърът – всеки път е различен. Тази магия се случва само тук и сега, за това време, по този начин. Следващия път ще е различна!“. Чакаме следващия път...", "date": "2018.08.25", "title": "Лилия Маравиля – всеки път различна, винаги прекрасна"}
{"url": "https://www.monitor.bg:443/bg/a/view/skypijat-gaz-vdiga-hljaba-s-oshte-5-6-st-142596", "text": "Очакваното поскъпване на природния газ с 15% от началото на октомври, по всяка вероятност ще добави към цената на хляба още 5-6 ст., смятат от бранша. Хлебопроизводителят Николай Пармаксъзов смята, че ръстът на цените заради газа ще е 5-10%. По думите му всеки иска да си вдига цените и да печели повече. „Въпросът е обаче какво поскъпване може да понесе пазарът от една страна и каква ще е надценката на търговците“, добави той и прогнозира, че цените на хляба ще продължават да вървят нагоре, без значение дали газът ще поскъпва. „95% от производителите като цяло ще искат да си вдигнат цените и ще направят опит, но ще има едни 5% играчи на пазара, които реално ще ги подбиват“, прогнозира Пармаксъзов. Според него този театър се разиграва от 15 години, но сега повече от реалните пазарни играчи ще започнат да се преструктурират. „Причината е, че в последните 5 години консумацията на обикновения хляб е паднала наполовина. 10-15% от хората се насочиха към специалните продукти, а другите от отказалите спряха изобщо консумацията по здравословни причини, като алергии например“, добави той. По информация на някои хлебопроизводители имало негласно споразумение цената на едро с ДДС на хляб да достигне левче. Така цената на самун бял хляб от 700 грама може да скочи до 1,10 - 1,30 лв. Димитър Людиев, председател на Регионалния съюз на хлебопроизводителите в Бургас смята, че първо трябва да се види какво ще е поскъпването. „Предишното поскъпване на газа, електроенергията, даже на дизела не оказаха такова влияние, колкото цената на брашното, което е основна суровина, което за 1-2 месеца се повишило с близо 20%, което доведе до ръст на цената на хляба с 5-10 стотинки. Никой не поддържа резерви от брашно, защото цените от 2-3 години са стабилни и в момента производителите са изненадани“, каза той. И добави, че промяната на цената на енергията не се отразява винаги пряко и толкова съществено. Владимир Иванов, председател на Държавната комисия по стоковите борси и тържищата (ДКСБТ), каза за „Монитор“, че в последните десетина години средната цена на брашното е стабилна рамките на 80-82 ст. за килограм. „Стабилни цени се наблюдават не само у нас, а и в целия регион. Реколтата от зърно е повече от достатъчна и има много излишни количества“, поясни той и добави, че има много спекула с цените и опити да се тревожат хората. По думите му, какви ще са тенденциите на пазара на зърното от новата реколта ще станат ясни след средата на септември. „В момента само се говори много“, добави той и прогнозира, че не се очакват сътресения, защото в Украйна и Русия, имат големи излишъци пшеница за износ.", "date": "2018.08.25", "title": "Скъпият газ вдига хляба с още 5-6 ст."}
{"url": "https://www.monitor.bg:443/bg/a/view/4-godishno-dete-v-koma-sled-padane-v-basejn-v-mineralni-bani-142615", "text": "4-годишно дете от Турция е в кома с опасност за живота, след като падна в басейн в Минерални бани вчера. Детето паднало в басейна, докато неговите родители купували храна. Посетители на басейна го извадили и му оказали първа помощ. След това е транспортирано в хасковската болница в кома. Директорът на лечебното заведение д-р Георги Гелов каза пред „Дарик“ радио, че детето е на командно дишане. Започнало е стабилизиране на състоянието му, но остава с опасност за живота. За случая е бил повикан републиканският консултант по педиатрия проф. Иван Иванов от УМБАЛ “Св. Георги” – Пловдив, информираха от МБАЛ Хасково.", "date": "2018.08.25", "title": "4-годишно дете в кома след падане в басейн в Минерални бани"}
{"url": "https://www.monitor.bg:443/bg/a/view/bylgarin-hvanat-da-kara-v-syrbija-s-235-km-ch-142611", "text": "Българин е бил задържан от сръбската полиция заради шофиране с непозволена скорост по автомагистралата Белград - Нови сад. Той е бил спрян близо до пункта за тол такси в Стара Пазова, съобщиха местни медии. Сънародникът ни, който е с постоянно местожителство в Германия, е карал с 235 км/ч. Предаден е на прокурор и е глобен със 130 000 динара - или 1100 евро. Максималната разрешена скорост по магистралите в Сърбия е 130 км/ч.", "date": "2018.08.25", "title": "Българин хванат да кара в Сърбия с 235 км/ч"}
{"url": "https://www.monitor.bg:443/bg/a/view/vulkanyt-etna-izhvyrlja-stylbove-lava-na-150-m-142612", "text": "С бучене от вулкана Етна на италианския остров Сицилия започна зрелищна вулканична дейност с изхвърляне на стълбове пепел и лава, предаде Асошиейтед прес. Италианският национален институт по геофизика и вулканология съобщи, че вулканът, който първоначално се \"събуди\" в края на юли, е започнал да изригва снощи, изхвърляйки почти непрекъснато горяща лава на височина до 150 метра, съобщи БТА. Днес институтът съобщи, че вулканичната дейност продължава с изхвърляне на стълбове пепел на неколкостотин метра височина над кратера. Засега няма евакуация на селища по склоновете на Етна. Сицилианците обработват плодородната земя по склоновете на вулкана. Той е и популярен обект за туристи на средиземноморския остров.", "date": "2018.08.25", "title": "Вулканът Етна изхвърля стълбове лава на 150 м"}
{"url": "https://www.monitor.bg:443/bg/a/view/stranichen-vjatyr-i-grubo-kacane-prichina-za-razbitija-kraj-balchik-samolet-142610", "text": "Малък самолет падна в петък вечерта на летището в Балчик. Машината се запали и 52-годишният пилот загина. \"Направил е грубо кацане, което се дължи на силен страничен вятър, което може да го е изненадало\", коментира пред Нова телевизия Христо Христов, който оглавява Звеното за разследване на авиационни произшествия към Министерството на транспорта. \"По първоначалната информация, която имам аз, е имало северен вятър, пулсиращ. При кацане може да е по-трудно за хора с по-малко пилотски опит\", заяви Христов. \"Второ, според очевидци, самолетът е подходил с по-голяма скорост, направил е грубо кацане, на авиационен жаргон така се прави \"козел\" - подскача, превърта се през крило наляво, запалва се и пилотът загива на място\", разказа Христов. Той обясни още, че обикновено има няколко причини за катастрофи в авиацията. \"Първата е човешкият фактор, втората е технически отказ и третата е неподходящи метеорологични условия\", коментира Христов. Окръжната прокуратура в Добрич е поела ръководството на досъдебното производство във връзка с инцидента с разбития самолет, съобщи междувременно окръжният прокурор в Добрич Пламен Николов. Изясняването на случая, по думите му, е започнало незабавно след произшествието. Той добави, че действията по разследването ще се извършват от следовател от Националната следствена служба, предаде БТА. Магистратите ще работят съвместно със специалисти от Звеното за разследване на авиационни произшествия към министерството на транспорта. Днес ще бъде извършен основен оглед на мястото на инцидента. Ще бъдат назначени съдебно-медицинска и технически експертизи, добави окръжният прокурор.", "date": "2018.08.25", "title": "Страничен вятър и грубо кацане причина за разбития край Балчик самолет"}
{"url": "https://www.monitor.bg:443/bg/a/view/borisov-v-kyrdjali-shte-otide-i-na-perperikon-142613", "text": "Министерска делегация, на чело на която ще е премиерът Бойко Борисов, ще посети на 25 август Кърджали. С наближаващото начало на новата учебна година, ремонтите в училищата в цялата страна текат все по-усилено. Дейности се извършват в близо 900 училища. Близо 100 са училищата, които се ремонтират изцяло по ОП „Региони в растеж“ и по Програмата за развитие на селските райони. Така е и в професионалната гимназия по селско и горско стопанство в Кърджали. Там сградата се ремонтира със средства от ОП \"Региони в растеж\" в размер на 1,3 млн. лева. Именно и това е причината министърът на образованието и науката Красимир Вълчев да посети в събота професионалната гимназия. Министърът на културата Боил Банов пък ще се запознае с последните открития при разкопките на скалния град Перперикон. Ще му ги покаже лично ръководителят на обекта проф. Николай Овчаров. По време на проучванията беше открита най-голямата известна до този момент раннохристиянска църква в Родопите. Трикорабната базилика е дълга 35 м и широка 14 м. В нея са запазени цели колони, капители, корнизи и др. архитектурни детайли. Храмът е седалище на местните епископи и е създаден в края на V – началото на VІ век. Край църквата археолозите разкриват и множество късноантични и средновековни сгради, както и обширен некропол от ХІІІ-ХІV в. И на двете събития е поканен и министър-председателят Бойко Борисов.", "date": "2018.08.25", "title": "Борисов в Кърджали, ще отиде и на Перперикон"}
{"url": "https://www.monitor.bg:443/bg/a/view/cherno-more-sloji-kraj-na-chernata-si-serija-sprja-loko-pd-142614", "text": "„Черно море“ записа втори успех този сезон, след като се наложи с 2:0 като гост на „Локомотив“ (Пловдив) в среща от шестия кръг на Първа професионална лига, играна снощи. \"Моряците\" сложиха край на негативната си серия от четири мача без победа, като същевременно пък спряха на три поредните победи на \"черно-белите\". И двете попадения под тепетата паднаха още преди да е изтекъл половин час игра. Първи се разписа Патрик Андраде в 24-ата минута, а само пет по-късно Радослав Василев удвои. С успеха „Черно море“ събра 9 точки в актива си и се изравни със своя съперник в мача. С толкова са още „Берое“ и „Витоша“ (Бистрица). В другия мач от кръга, игран в петък вечер, „Дунав“ победи „Септември“ с 2:0 с голове на Мартин Ковачев в 69-ата и Ахмед Ахмедов в 75-ата минути. Иван Стоянов от столичния тим получи червен картон и напусна терена в 56-ата минута. Дунав - Септември 2:0 (1:0 Мартин Ковачев 69, 2:0 Ахмед Ахмедов 75). Локомотив (Пд) - Черно море (Вн) 0:2 ([0:1 Патрик Андраде 24, 0:2 Радослав Василев 29) В събота, 18:45 ч: Етър (ВТ) - Левски - пряко по Диема спорт В събота, 21:00 ч: Витоша - Ботев (Пд) - пряко по Диема спорт В неделя, 18:45 ч: Славия - Лудогорец - пряко по Диема спорт В неделя, 21:00 ч: ЦСКА - Верея - пряко по Диема спорт В понеделник, 20:30 ч: Берое - Ботев (Вр) - пряко по Диема спорт  1. Левски          5    4   1   0    9:3    13  2. ЦСКА            5    4   0   1    9:2    12  3. Лудогорец    5    3   1   1    5:2    10  4. Черно море  6    2   3   1    8:9      9  5. Берое            5    2   3   0    6:3     9  6. Витоша         5    3   0   2    5:5     9  7. Локо (Пд)      6    3   0   3    7:8     9  8. Славия          5    2   1   2    8:7    7  9. Дунав            6    2   0   4    7:10   6 10. Ботев (Пд)   5    2   0   3    5:4     6 11. Ботев (Вр)   5    2   0   3    6:8     6 12. Септември  6    1   1   4    6:9     4 13. Етър ВТ      5    1   1   3    2:6      4 14. Верея          5    0   1   4    0:7     1", "date": "2018.08.25", "title": "„Черно море“ сложи край на черната си серия, спря „Локо“ (Пд)"}
{"url": "https://www.monitor.bg:443/bg/a/view/tri-pesni-na-majkyl-djeksyn-se-okazaha-menteta-142600", "text": "Три песни от албума \"Michael\", излязъл година след кончината на Краля на попмузиката, се оказаха ментета, съобщава сайтът EDM.com. Фалшификатите от издадената от \"Сони мюзик\" посмъртна тава носят заглавия \"Breaking News\", \"Keep Your Head Up\" и \"Monster\".Те били записани от имитатора на Майкъл Джексън Джейсън Малачи. Съдебният процес по случая, в който ответници бяха \"Сони мюзик\" и още две лица, започна през 2014 година. Тогава фенка на Джако подаде колективен иск във Върховния съд на окръг Лос Анджелис. При продължилата дълги година съдебна сага, на финалния й етап призованите на съд не можаха да дадат убедителни доказателства, че в записите е участвал Майкъл Джексън. Трима съдии ще се произнесат окончателно по случая в срок от 90 дни. Една седмица след дебюта си, тавата \"Michael\" продаде 228 хиляди копия, припомня порталът.", "date": "2018.08.25", "title": "Три песни на Майкъл Джексън се оказаха ментета"}
{"url": "https://www.monitor.bg:443/bg/a/view/vsichki-obichat-drejk-142457", "text": "Закачливата реплика „Kiki, do you love me?“ е сред най-често използваните това лято. Не знаем коя е Кики и кой какво чувства към нея, но от популярността на песента става ясно, че всички обичат изпълнителя й Дрейк. Мнозина не намират рапъра за талантлив или привлекателен, но е безспорен фактът, че знае как се прави хит. Доказателство за това е невероятният успех на последния му албум Scorpion, който превзе класации и разби рекорди. Манията по парчето In My Feelings дори стартира опасна мания в цял свят - KiKi Challenge (б. а. - предизвикателството Кики). Целта е да слезеш от кола в движение за танц и после да се качиш отново. У нас дори и няколко звезди, сред които и олимпийската медалистка от Рио Цвети Найденова, се отчетоха с танцувални ритми до превозното си средство. Полицията по света обаче вече предупреждава, че това може да е твърде опасно преживяване, застрашаващо животи на много хора, поради което и в България вече се пишат глоби заради предизвикателството. Пътят на канадската звезда към върха всъщност започва като актьор в периода 2001-2005 г. Той се разписва с участие в тийн драмата „Деграси: Следващо поколение“, където първи крачки в кариерата си прави и Дрейк прекратява работата си по сериала, за да издаде дебютна касета - Room for Improvement. Фурор обаче той предизвиква с първия си студиен албум, който носи името Thank Me Later, през 2010 г. Тавата става платинена и оглавява престижната класация Топ 200 на списание „Билборд“. Третият албум Nothing Was the Same пък му носи и първата награда „Грами“. От 2009 г. насам 186 песни на Дрейк са били в класацията Хот 100. Той е на второ място след сериала „Клуб Веселие“, 207 песни от който са били в същия чарт. През 2016 г. Дрейк става първият мъж от над десетилетие, който оглавява музикалните подредби с тавата Views, от която са продадени над 1 милион албумни единици само през първата седмица. Подобен е случаят и с актуалната - Scorpion. Канадският рапър успя да се задържи пет поредни седмици начело на Топ 200 на „Билборд“ за албуми. Дрейк дори нареди седем песни от нея в челната десетка на Хот 100 за сингли, като всичките 25 парчета от Scorpion намериха място в чарта. Хитът Nice for What оглави подредбата, на второ място дебютира песента Nonstop. Останалите песни на Дрейк в челната десетка миналия месец бяха God's Plan, In My Feelings, I'm Upset, Emotionless и Don't Matter Тo Me, която включва записани по-рано Това подобрява рекорд на рок легендите The Beatles от 1964 г., когато пет песни на ливърпулската четворка бяха в челната десетка в една и съща седмица. Освен това тавата му е стриймвана рекордните над 1 милиард пъти през първата седмица след излизането. До момента Дрейк е вкарал 31 сингъла в топ 10, като така изравнява постижение и на бившата си муза Риана. Пред него във вечната статистика са само The Beatles с 34 песни и Мадона с 38. Армията от фенове на Дрейк вярва, че албумът Scorpion пожъна толкова успехи, тъй като е вдъхновен от Оказа се, че 31-годишната звезда има син от бившата порноактриса с френски корени Софи Брусо. Спекулации, че Дрейк е станал татко, се появиха още миналата година, но той направи признанието си в последните си песни. „Не крих детето си от света, а крих света от моето дете“, гласи част от текста на сингъла Emotionless. Момченцето се появява и в други парчета от тавата, които издават, че рапърът е виждал наследника си само веднъж – на Коледа, когато му е купил спален кош. От песните става ясно още, че момченцето на Дрейк се е родило в средата на миналия октомври, а след резултатите от бащинския тест е вдигнал парти в Маями. Да признае чувствата си с рими не е непознато за Дрейк. Наскоро той възпя забежката си с латино дивата Дженифър Лопес. Псевдонимът на 48-годишната певица ясно се споменава в Diplomatic Immunity. „През 2010-а загубих своя ореол, а пее той. За краткия им романс се заговори в края на 2016 г., когато рапърът посети два от спектаклите й в Лас Вегас. Веднага след това двамата започнаха да споделят свои общи снимки, които издават романтични отношения. Почитателите на Дрейк обаче тръпнеха най-много в очакване на пикантни подробности около връзката му с перлата от Барбадос Риана. Двамата изпълнители дълго отричаха отношенията им да са повече от приятелски, докато папараци не ги хванаха в интимна обстановка в края на 2009 г. Певицата обаче разби сърцето на изпълнителя на Nice for What, като заяви, че влечението й към него е само платоническо. В интервю той признава, че се е почуствал „използван“, а гласовитата красавица отрича всякакъв контакт с него. Вече няколко години сагата продължава, а двамата се атакуват с песни. Може би Кики от песента е псевдоним за Риана, която обаче не обича Дрейк.  ", "date": "2018.08.25", "title": "Всички обичат Дрейк"}
{"url": "https://www.monitor.bg:443/bg/a/view/dimityr-bakalov-aktior-i-rejisior-direktor-na-teatro-igral-sym-osveten-samo-s-djobno-fenerche-142593", "text": "Стойностното и комерсиалното могат да вървят ръка за ръка, твърди шефът на частния театър \"Театро\" в интервю за \"Монитор\". - Познавах историята и биографията на мястото, но тъй като преди да го взема аз имах вече 4 успешни собствени спектакъла, разчитах на факта, че моята макар и малка, но вярна фен база ще ме последва, както се и случи. В началото не беше никак лесно, трябваше да се боря с тежко наследство и много от гостуващите трупи не бяха уверени, че ще могат тук да играят и да имат успех. Идваха и хора на касата, които питаха: „Обявеното представление ще се състои ли?“ Да, защо да не се състои?! „Ами тук често падат спектакли“. Докато разберат, че ние сме други, различни, трябваше да мине време. Но лека-полека това се преодоля. Зрителите ни научиха и ми се иска да вярвам, че след този сезон и половина програмата ни ще се сгъсти още повече. - По-скоро е бонус. Още повече че съвсем наблизо догодина се очаква да има и метростанция, което съвсем ще улесни достъпа до театрите, тъй като районът е известен с факта, че тук много трудно се паркира, а това си е сериозен проблем. Но както на „Раковска“ театрите не си пречат, така е и при нас. - Различаваме се по едно много основно нещо: ние сме частен театър – нито общината, нито държавата ни подкрепят, не получаваме дотация на всеки един спечелен от продажба на билети лев. Тоест, разчитаме единствено на собствени приходи. При положение че това все пак не е мой личен театър в собствена сграда и плащаме наем, естествено, трябва да вървим по икономическата логика – да имаме достатъчно постъпления, за да си покрием разходите, което ще рече, че трябва да предложим наистина качествена продукция, за да могат хората да искат да идват и да плащат да ни гледат. - Мисля, че по-верен и наложен икономически модел е бродуейският, при който за всеки проект се набират нови хора. Не е реалистично да поддържаме собствена трупа и да се плащат заплати на актьори, които не можем да използваме непрекъснато. Като цяло смесеният вариант – и открита сцена, и наша продукция, засега работи най-добре. Много ми се ще да вярвам, че ако не следващия, то, да кажем, след два-три сезона собствената продукция ще е повече от чуждата, но на този етап все още не е така. Имаме 4 свои спектакъла („Шегите на еволюцията“, „Шегите на времето“, „Шегите, които Бог си прави“ и „Секси пране“), подготвяме пети: ако ги сложим средно по 1,5 пъти месечно, ще запълним с тях 8 дати. Осем от 30 – можете да си направите сметка какъв е процентът в момента. Заетостта на залата в началото беше около 50%, сега сме достигнали 70. „Секси пране“ е едно от най-добре продаваните представления при нас, както и „Шегите, които Бог си прави“. От гостуващите много се харчат звездните продукции на Хасковския театър „Смях в залата“ и „Морска сол“, в които участват Асен Блатечки, Калин Врачански, Яна Маринова, Васил Банов, Алексей Кожухаров и др., бургаските „Примадони“ на Кен Лудвиг с Александър Кадиев, варненският детски спектакъл „Сън“ и т.н. Понеже в програмата нямаме постановка, която да се играе 2 пъти месечно, разчитаме на 15-20 различни заглавия. Все още не успяваме да запълним 30 дни, но и то ще стане. - Истината е, че отказах няколко спектакъла. Връщам онези, за които преценя, че ще се отразят зле върху името на театъра. Не искайте да ги посоча, няма да го направя по една проста причина: не е коректно да кажа за колеги, че заради единия хляб си позволяват подобни неща... При нас идват доста държавни театри от провинцията, частни продуценти също, както и някои готови спектакли, които на едно или друго място вече са прекратили договорни отношения или по ред причини не са се случили на други сцени. Някои приемам, някои – не. Много ми се иска тук да гостуват и да се поставят и класически, и стойностни съвременни произведения. За съжаление, пак ще подчертая, че бидейки частен театър, ние не можем да не се съобразяваме с това, че трябва да бъдем и комерсиални. Да твърдя, че никога не съм правил компромис, ще бъде лъжа – случвало се е, защото все пак трябва и да се издържаме, но се опитваме да държим ниво. Така че като казвам „комерсиални“, то в никакъв случай не означава пошли – трябва да се намери баланс. И в световната практика има немалко примери, от които се вижда, че стойностното и комерсиалното могат да вървят заедно. - Ние сме взели под наем само театралната зала, гримьорните, репетиционните, бара. Опитваме се да се справяме – не сме фалирали засега, даже имаме скромна печалба. Нямаме трупа, но сме назначили минимален брой хора на щат в техническите служби, които осигуряват нормалното функциониране на театъра. Тези четирима души си получават редовно заплатите, аз също. Когато има събитие, наемаме персонал допълнително. Цените на билетите са абсолютно нормални, както навсякъде другаде, но все пак не искаме да ги държим твърде ниски, защото това обезценява изкуството в очите на зрителя. Той трябва да е наясно, че изкуството не е евтино. Нашите билети струват между 10 и 25 лева според заглавието и мястото в салона. Сложили сме една долна граница, под която сме помолили да не падат и онези, които гостуват на наша сцена. - През март имаше токов удар в целия квартал – и театър „София“, и МГТ „Зад канала“, и „Сфумато“ нямаха ток, но те като общински и държавен театър още навремето имаха възможност да си направят „бекъп“, за да получават ток по друга линия, и успяха да си пуснат спектаклите от 19 ч. Докато при нас нямаше такова подсигуряване и до осем без нещо хората във фоайето стояха на тъмно, а ние не знаехме да отменим ли представлението, което беше изцяло продадено, или не. Накрая решихме, че не можем да си позволим да върнем публиката, поканихме я в салона и „Шегите, които Бог си прави“ започнаха, като осветителят с едно джобно фенерче ме осветяваше от първия ред. Някъде около половин час играх така, но това не пречеше на зрителите да се забавляват страшно много. Дори когато пуснаха тока, се провикваха: „Не, не, продължавай така!... А през големите дъждове пък се наводнихме, бяхме до коляното във вода, тъй като помещенията на гримьорните са под нивото на Перловската река и става страшно. Но това и в други театри се е случвало. - Всъщност измисли го 24-годишната ми дъщеря, която изучаваше чужди езици в Австрия, доскоро се занимаваше с бара, а сега реши, че иска да се разхожда по света и си намери работа в Лисабон. Истината е, че аз първоначално исках да го кръстя „Гриша Островски“ на моя професор от ВИТИЗ. Но Ириней Константинов, който също е негов ученик и мой близък приятел, ме разубеди. Каза, че името няма да говори много на хората, в най-добрия случай ще го свържат с автора Николай Островски и „Как се каляваше стоманата“... Съгласих се с него, а пък аз дадох името на Гриша Островски на залата вътре. - Към 20 септември ще бъде премиерата на едно много любопитно представление, което, веднага казвам, не е търсено да бъде за масовия вкус. То е по-скоро елитарно. Има течение, главно в изобразителното изкуство от началото на ХХ век, което е известно като руски авангардизъм – Шагал, Кандински, Малевич... То обаче съществува и в музиката, и в литературата. Михаил Матюшин и Алексей Кручоних създават сценично произведение, което наричат „Победа над слънцето“ – то се смята едва ли не за манифест на това движение. Предговорът към него е от писателя Велимир Хлебников, а декорите и костюмите за някогашния спектакъл са изготвени от Малевич. Ескизите на костюмите са запазени и се намират в Държавния руски музей в Санкт Петербург, с който ние сме в договорни отношения и те ще ни ги предоставят. Нашият спектакъл ще бъде поставен от Андрей Русинский – руски режисьор, който от няколко години живее в България, а сценографията ще е на Ирина Балашевич – много добър руски художник. Актьорският екип е съвсем млад: 10 души, някои от тях току-що завършили театър на движението в НАТФИЗ, защото произведението е и музикално, и танцувално – самите автори условно го наричат първата футуристична опера. Йоана Иванова, възпитаничка на проф. Александър Илиев, е и хореограф на представлението, и участва в него. Участвам и аз с малка роличка. Имаме договор с руския музей навсякъде по света, където се прави изложение на авангардизма, да играем и ние. И, ето, още през септември-октомври ще играем в театър „Сервантес“ в Малага. Изложението ще е там до февруари, след това се премества в Катар, Саудитска Арабия, Китай, Южна Америка – там ще бъдем и ние. Имаме спонсори, някои хора се включиха с лични средства, Министерството на културата ни отпусна 5000 лв. (кандидатствахме по проект), но като цяло театърът си финансира начинанието сам. - В подготовка сме от новия сезон да открием детска актьорска школа, която ще ръководи изкуствоведът и киносценарист Деян Статулов. Предстои да направим втората част на „Секси пране“, защото комедията има продължение. В него освен мен и Албена Колева ще има още един актьор. На бюрото ми чакат няколко чуждестранни съвременни пиеси – аз се опитвам да намирам такива, които не са поставяни на български сцени, справям се с немски, английски, руски и ги превеждам сам. Но всичко около реализацията им е въпрос на финанси.   ВИЗИТКА * Димитър Бакалов е роден на 24 януари 1962 г. в София * Записва да учи инженерство във ВМЕИ – Варна, където в студентското театрално студио „Импулс“ среща актьора Стоян Алексиев и това променя съдбата му * Завършва актьорско майсторство във ВИТИЗ при проф. Гриша Островски, а по-късно и кинорежисура * Играл е в театрите в Плевен, Пазарджик и в различни независими формации в София * Участва в международния проект „Еуралия“ в Стокхолм под режисурата на Александър Морфов * През 1995 г. основава собствена продуцентска компания * От януари 1917 г. управлява свой частен театър, наречен „Театро“ * Следващият му ангажимент като режисьор е в Скопие, където предстои да постави пиесата „Секси пране“ от Мишел Римл", "date": "2018.08.25", "title": "Димитър Бакалов, актьор и режисьор, директор на „Театро“: Играл съм осветен само с джобно фенерче"}
{"url": "https://www.monitor.bg:443/bg/a/view/dyrzost-i-bljasyk-defiliraha-na-mtv-nagradite-snimki-142456", "text": "За пореден път раздаването на видео музилкалните награди на MTV  събра звездите от А-листата и червеният килим се превърна в модно дефиле. Фешън критиците дори дадоха одобрението си на голяма част от присъстващите, като определиха церемонията за една от най-стилните през последните години. От лъскави пайети до кокетни костюмчета, „Монитор“ събра най-добрите модни попадения. Латино дивата Дженифър Лопес безспорно може да се нареди в топ 3 на най-добрите визии на тазгодишната церемония. Изпълнителката на On the Floor се появи в дълга сребриста рокля на световноизвестния лейбъл Versace с голяма цепка. В унисон с вечерния тоалет певицата разнасяше кокетен клъч в същия цвят на марката Jimmy Choo. Джей Ло не случайно се появи като кралица на бала. Освен че беше сред хедлайнерите на шоуто, тя получи и специалния приз „Авангард“. Отличието е на името на Краля на попа Майкъл Джексън и се присъжда за постижения в музика и филми, както и на режисьори на музикални клипове. Престижната награда се връчва още от учредяването на видео музикалните награди на MTV през 1984 г. Риалити сензацията Кайли Дженър обра овациите в костюмче от бранда Tom Ford. 21-годишната красавица, която е на път да стане най-младият милиардер в света, заложи на белия цвят. Тоалетът представлява дълго изчистено сако под формата на рокля, с колан с голяма катарама през кръста. Звездата се открои с изключително стилна визия – косата й беше прибрана на кок, а единственото бижу по нея бяха обеците й. Появата на Дженър на червения килим бе в подкрепа на бащата на дъщеря й Сторми – рапърът Травис Скот, който е едно от най-актуалните имена на музикалната сцена към днешна дата. Звездата на Ники Минаж изгря с провокация и по всичко личи, че рапърката държи на принципите си. 35-годишната певица заложи на дръзка визия и се разходи по червения килим с тоалет на Off-White. Облеклото е съчетание от боди в нюансите на слоновата кост с черни шевове, върху което пада прозрачен тюл като рокля. Минаж сияеше на церемонията, тъй като грабна една от престижните награди – тя триумфира в категорията за най-добро хип-хоп видео към хитовата й песен Chun Li. Певицата с албански корени Рита Ора също заложи на дръзка визия, а експериментът й е повече от сполучлив. Красавицата, която се изявява и като водеща на риалити предаването „Следващият топ модел на Америка“, се появи с рокля на бранда Jean Paul Gaultier. Облеклото на протежето на рапъра и продуцент Джей Зи представлява дълга прозрачна черна рокля, от която ясно се вижда долното й бельо в същия цвят и липсата на сутиен. Цялостният облик на Рита Ора обаче не е евтин и пошъл, а е улучила точната доза сексапил. Актрисата Блейк Лайвли отново демонстрира добър вкус, след като изгря като най-стилна на най-значимото модно събитие – Мет гала бал. Звездата от сериала „Клюкарката“ се появи на церемонията по връчването на наградите на MTV в бял костюм на марката Ralph & Russo. Сако в шампанско с блестяща яка, бяла изчистена риза и широк панталон – с тази комбинация нежната половинка на Раян Рейнолдс си спечели одобрението на критиците. Супермоделът Карли Клос пръска сексапил на всяко публично събитие. Красавицата, която е една от музите на Карл Лагерфелд, Марк Джейкъбс, Келвин Клайн, Зак Посен, събра погледите в дълга рокля с две цепки. Тоалетът е дело на модна къща Elie Saab, обувките на Клос са на бранда Giuseppe Zanotti, а нейният клъч е на Judith Leiber Couture.", "date": "2018.08.25", "title": "Дързост и блясък дефилираха на MTV наградите (СНИМКИ)"}
{"url": "https://www.monitor.bg:443/bg/a/view/1500-nashenci-se-otkazali-ot-bg-pasporta-si-za-6-godini-142602", "text": "Близо 1500 нашенци са се отказали от българския си паспорт през последните шест години. Това показват данните на комисията за българско гражданство към президентската институция от 2012 година до края на юни 2018 година. Става дума за българи, които трайно живеят на територията на друга държава и са поискали да придобият нейното гражданство. Отделно от това сред тях има и такива, които са се отказали от българските си документи заради невъзможността да запазят двойно гражданство. Така броят им на година варира между 150 и 230 души, като когато 377 българи са се отказали от БГ гражданството си за сметка на чуждо такова. От началото на тази година досега пък техният брой е 162-ма души. Страните, заради които нашенците най вече сменят гражданството си, са Холандия, Австрия и Норвегия, като през годините първите две си оспорват и разменят челното място в класацията. През миналата година 89 българи са се сдобили с холандски паспорт, 77 - с австрийски, а 36 - с норвежки. Сред другите предпочитани държави са Англия, Германия, Испания, Италия, Русия, САЩ, дори Сингапур и Швейцария. През годините се появяват и страни като Канада, Полша, дори Румъния, Гърция и Македония. Наред с тях през последните шест години властите у нас са отнели натурализацията на 146 души, като основите причини за това са свързани с обществения ред и националната сигурност, забрана да влизат в Шенген, издирване от Интерпол или друга служба, укриване на криминални регистрации или съдебна присъда. В докладите обаче не се посочва от каква националност са въпросните хора. Отделно от това от 2012 до 2017 година от президентството са като за над 3500 това е станало по предложение на правосъдния министър, а за 105 отказът е след решение на вицепрезидента. Причините са свързани с националната сигурност, недоказан БГ произход или предоставен фалшив документ за такъв, престъпление или влязла в сила присъда или пък недостатъчно убедителни доказателства за принос към държавата, който би могъл да доведе до натурализация. На 4-ма души пък е отказано БГ гражданство заради умишлено престъпление в държавата, от която идват. През миналата година лицата, които са се разминали с БГ паспорт, са 634. Всяка година комисията излиза с доклади за това колко души са получили български лични документи. От началото на тази година новите българи са над 4600.", "date": "2018.08.25", "title": " 1500 нашенци се отказали от БГ паспорта си за 6 години"}
{"url": "https://www.monitor.bg:443/bg/a/view/sedmichen-horoskop-za-25-31-avgust-142594", "text": "Предприетото в събота ще носи късмет и ще ви помогне да постигнете и цели, за които не сте помислили. Съберете се с приятели, не оставайте сами тази вечер, особено ако се чувствате подтиснати. В неделния ден лесно може да бъдете обсебени и активирани към агресивни изяви. Подстрекателите ще стоят зад кадър и ще чакат вие да се справите с проблема и да платите за всичко. Смирете амбицията и апетитите. В понеделник може да постигнете консенсус по спорен въпрос на работното място и в отношенията с партньори. В този ден природата се стреми да запази статуквото на пълнолунието. Крясъците разболяват, бъдете дипломатични. На 28-и чакайте новини и съобщения, които ще ви активизират, ще променят плановете ви и ще ви насочат в нова посока. Ще има за какво да почерпите. На 29-30-и Луната е в Овен. Тази сряда налага промени и неочаквани импровизации, които може да привлекат погледите към вас, към дейноста и личните ви занимания. Ден на преобразяването. Ще видите някого в различна светлина и вас ще видят и оценят различно. На 30-и лесно се ловят лаици в мрежата. Но не забравяйте, че хитрата сврака ще падне в капана с двата крака. Не правете това, което не искате да ви направят или да ви се случи. Работете на свой терен и със свои средства. Не теглете кредити. 31-и ще донесе благоприятни обрати, неочаквани печалби и шансове. Стартирайте нов бизнес проект. На 25-и мислете повече за защитата, за близките изпаднали в меланхолични и рискови състояния. Препоръчва се поне двудневна диета. Може да отслабнете с няколко килограма. Сетивата са превъзбудени, внимавайте с парфюмите и с думите, на които околните няма да издържат. Конкуренцията ще направи силен ход, а от вас ще се очаква да я парирате без да издавате намеренията си. В неделя ограничете контактите до минимум. Връзките ще са неравностойни, а апетитите огромни. Трудно ще се измъкнете от нежелани връзки. Действайте на свой терен и сред свои. На 27-и Марс тръгва директно в знака на хармоничния ви Козирог. Ще се действа директно и ще се правят опити да се запазва статуквото, дори и то да е вредно за отношенията и работата ви. Внимавайте с алергиите, които имате. 28-и ще ви донесе награда за усилията положени в миналото. Някой ще бъде приет там, къдете би искал да учи, а друг ще си издейства нова бизнес позиция или повишение. 29-и вледенява някои отношения. Не казвайте думи, които другият не може да преглътне и дълго ще ви се сърди. 30-и дава възможност да увеличите влиянието си, да поставите в зависимост колеги и партньори и да използвате нечия наивност. Родените в първата декада може да очакват печалби в петък. В този ден ще се раждат деца с нестандартна ориентация. Предприетото в съботния ден ще носи ползи и защити. Съберете приятелите и групата, с която тренирате или извършвате някаква дейност. Осъществете връзката с настоящи и бъдещи колеги в чужбина. Предприетото с амбиция и хъс ще се отплаща във времето напред. За неделя се очертават остри сблъсъци на интереси и позиции. Дори и със съседите може да се изпокарате. Точно в този ден не делете неделимото и не поставайте условия на някого, за да не се разделите. От 27-и Марс тръгва директно. Всеки ще вземе бързи мерки за защита и атака. Случващото се на 27-и ще изисква спокойна и добре обмислена реакция. В този ден всичко трябва да се дели по равно или изобщо да не се започва с делбата, с преговорите и разговорите по имотни и наследствени въпроси. Родените във втората декада може да продадат евтино една своя идея или направо да я подарят на някого в тези дни. На 28-и ще дойдат покани или дълго чакано предложение, пазарете се. Ще се наложи да излезете от една среда и да влезете в друга. Очертават се раздели, но трябва да гледате само напред. На 29-и ще имате повод да разберете на кого точно може да разчитате. Ще се наложи да се откажете от нечии услуги. 30-и е ден на големите игри в мрежата. Лаиците ще пострадат. Важното отложете за петък, когато ще дойдат пари и поръчки, а печалбите ви ще са защитени. 25-и ще ви даде шансове, които не идват всеки ден и не се предлагат на всеки. Препоръчва се диета. Не палете барбекюто и не канете много гости и в неделния ден. Активизира се агресивният потенциал във всеки от нас. Няма да се спрете пред нищо, за да постигнете своето, а после ще се чудите как да стоплите отношенията. 27-и ще ви донесе предимство пред хора, които не са в час с изискванията на момента. Опитайте да спечелите някого за личната си кауза. Делете поравно постове, позиции и пари, както и отговорностите на работното място. 28-и ще донесе печалби и предимство повече за родните в третата декада. Чудесен ден за нови начинания. Не отклонявайте покани. Първо се запознайте с условята, а после отказвайте каквото и да било. На 29-и е „посекне”, отсичане главата на Йоан Кръстител. Ако вярваме на традициите започнатото в такъв момент ще бъде посечено от нечии амбиции и няма да донесе ползите, парите и предимствата, които се очакват от него. Не тръгвайте с голямата кошница. Още на 30-и за голяма част от хората, които не са в час с изискванията на мрежата ще дойдат неприятни вести и притеснения. Внимавайте, бъдете максимално подозрителни към всичко, което на пръв поглед изглежда чудесно. В петък ще прекрачите бариерите и ще направите силен ход. Вечерта си поръчайте сън-прогноза.  Съботният ден засилва меланхолията, а предстоящото пълнолуние навява печал, която е добре да споделите с някого или да разведрите обстановката със среща с позитивни хора. Склонни сте да преигравате и преувеличавате проблемите. В този ден ще има пик на раждания, но и на откази от живота. Гледайте положително, оптимистично и с чувство за хумор на всичко случващо се наоколо. На 26-и агресията е повсеместна, всеки се бори за престижна позиция и претижно място под слънцето и не е склонен да даде шанс на друг. Ще се препъваме взаимно на конкурси и дебюти. Не е ден за важни сбирки, все ще се намери повод за скандал. И сватбеният ден ще бъде помрачен от първите семейни конфликти. Тенденцията в понеделник е да се балансират нещата. Ще постъпите мъдро, ако сте дипломатични и балансирате умело между отговорности и задължения. И наградите в този ден трябва да се делят поравно, за да не се скарате с децата или с колегите. На 28-и чакайте повишение или предложение, за което ще почерпите. Не бързайте веднага да се впускате в предлаганите инициативи. Проведете уточняващи разговори на 29-и и обсъдете условията. Отлагайте сключването на новите си договори за петък. На 30-и в мрежата на личната ви амбиция ще се хване голяма риба, но на 31-и ще срещате силна конкуренция. Прекарйте съботния ден в делови и приятелски срещи. Всичко предприето ще носи късмет и придобивки в бъдеще. Денят преди пълнолунието ще напълни потребителската ви кошница. Време за пазар, за срещи с брокери и посредници. Спазвайте диета и ще стопите килограми. В неделя ситуацията коренно се променя. Очертават се проблеми, конфликти и битки за надмощие. Дори и празничните мероприятия ще минат с неприятности и скандали. Трудно се удържат нервите, натрупаното напрежение избива по незначителни поводи. В понеделник не бързайте да споделяте идеи и намерения. С голяма вероятност някой ще се възползва, ще издигне вашето знаме като свое и ще ви ощети. Шефовете не са настроени да плащат за идеи и рационализации, смятат че те са част от професионалните ви задължения. На 28-и ще се поизпотят родените в третата декада. Не се очертава да получите съдействието и подкрепата, на които разчитате. Вечерта сте на прага на любовно обсебване. Някой си прави сметки, връзките са наравностойни. 29-и е ден на ледените сърца, всеки се затваря в своята вселена. Не започвайте дълготрайни проекти, вероятно е да зациклят. 30-и позволява да ни контролират тези, които владеят мрежата. Но на 31-и имате шанс да спечелите и да заделите нещо за бъдещето. Концентрирайте се над най-важната си цел. Прекрасен съботен ден. Вървите към обновяване на чувствата, към стопяване на дистанциите и към среща, която може да промени бъдещето ви в положителна посока. Венера от вашия знак е в прекрасен аспект с Луната от Водолей. Едно приятелство може да премине в по-интимна фаза тази вечер. И така както сте се засилили в неделя ви чака напрежение, конфликти и неприятности. Може да ви бъдат поставени ултиматуми, а и вие не сте склонни да правите отстъпки на тези, които ви пречат или са сгафили. На 27-и обстановката се омиротворява, дори отношенията с конкуренцията ще са балансирани, с желание за отстъпки и от двете страни. На 28-и ви подават лъжлива следа. На 29-30-и Луната вече ще ви гледа в опозиция от знака на Овена, а три планети от Козирог ще наливат допълнително масло в огъня на страсти и амбиции. Каквото се развали в тези дни трудно ще се оправи. Не поверявайте финансови и юридически дела в чужди ръце. Не споделяйте данни и информации за себе си в четвъртък, когато властва денят на паяка и всеки плете своята мрежа. Не вадете зъб и не планирайте оперативни намеси в областа на главата. На 31-и парите се преразпределят. Може да се очаква сливане на банки или фалити, от които някой ще генерира големи печалби. И за вас ще има порция от общия казан. Лесно се прекрачват забрани и закони. Напрежението от седмицата си казва думата и в съботния ден ще ви залееят неприятни чувства и усещания. И най-малкият проблем ще ви извади от равновесие, ще ви настрои отчайващо и меланхолично. Тази вечер и лунатиците са на покрива. Не оставайте сами. В неделя се събуждате нахъсени за промяна, но и готови за конфликти и скандали. Кой както може ще захапе другия. Винаги ще се намери повод за скандал, а в такъв момент най-лесно се смуче енергията на другите. Би било добре да ограничите някои връзки, особено тези, които винаги ви разбалансират. Не е ден за гостуване при тъщи и свекърви. 27-и е ден на умереността и балансираната политика. Ще се намери решение и за двете спорещи страни. Ще се стиковат действията с колеги и партньори на работното място. Няма как, ситуацията изисква обединение на интереси спрямо общата конкуренция. 28-и ще ви донесе нови пълномощия и награди, ще получавате дължими услуги и пари. Не е изключено да ви предложат по-добра работа и пост. На 29-и не очаквайте компромиси. Стартираното с голяма амбиция и хъс ще зацикли. В четвъртък очаквайте опити за манипулация и въздействие. Бъдете внимателни във връзките, не споделяйте информации и планове. Очертават се опити за измами. В петък да очакват печалби родените след 1 ноември. Ще изживеете един прекрасен съботен ден. Всичко предприето ще носи късмет и любов, ще обновява връзките, ще насочва интересите ви към перспективни начинания и ще ви сближава с евентуални спонсори и покровители. В неделя очаквайте коренни обрати, конфликти и скандали. Трудно ще задоволите претенциите на близките, а страничната намеса от страна на роднини ще възпламенява ситуацията. Контролирайте се максимално, движете се по линията на най-малкото съпротивление. Родените във втората декада ще имат тежък понеделник, в който с голяма мъка ще запазват статуквото в отношенията. Назряват промени, които ще ви се отразят негативно, както на очакванията, така и на бъдещите планове и намерения. От значение в момента е нещата да се запазят такива каквито са. За родените след 10 декември 28-и ще бъде по тежък и рисков. Гонете си личните интереси и се възползвайте от една покана отправена повече към друг. Ще се случват събития, даващи предимство на конкуренцията, но в последния момент вие може да спечелите. 29-и изисква приключване, поемане на отговорност за семейните нужди и временен отказ от лична инициатива. 30-и дава предимства на тези, които дърпат конците и юздите, които управляват връзките в мрежата. На 31-и чакайте придобивки, някои от които ще са причина и за новата ви работа. В съботния ден се препоръчват диети с по-малко течности, за да не се разводнява и усвоява обратно изхвърлената от организма шлака. Старайте се да прочистите и мислите си от негативите на изминалата седмица. Не се препоръчват тежки физически натоварвания. Не разводнявайте и разговорите с излишни коментари и информации. В неделя стойте далече от съблазните, не се намесвайте в чуждите конфликти и не позволявайте намеси в личните си дела. Тази вечер ще сънувате пророчески сън. Отбелязваме 27-и с равновесие и хармония между астралното и физическото тяло. Ще вземете и балансирано решение, което ще удовлетвори и вас и другите участници в спорове и игри. 28-и е ден за разкрепостяване, за веселба в средата на деловата седмица, която шефовете ви няма да приемат. Внимавайте и не предизвиквайте никого. Гледайте веселието да не се превърне от играчка в плачка. 29-30-и са рисковите ви дни за периода. Нищо важно не предприемайте, не вадете зъб по възможност и не планирайте оперативни намеси в областа на главата. Колкото и да сте навътре в системата на интерент връзките на 30-и може и вас да изработят. Каквото отложите за петък ще ви донесе късмет, пари и възможност да намерите по-добра работа. Ден на неочаквани обрати носещи стабилизация и шанс да срещнете точните хора. И на 1-и ви чакат победи. 25-и изисква всеки да си намери мястото, да се събере с хората, с които има еднакви разбирания, нужди и интереси. Тръбачът-съдба свири сбор. Тези, които се търсят ще се намерят. Ще изживеете вдъхновяващи моменти, които ще променят посоката ви на учене, работа и личен живот. В неделя ограничете контактите и не се намесвяйте в спорове. Не е нужно на никого нищо да доказвате. Вечерта ще е вдъхновена, личната ви муза ще ви посети и ще ви вдъхнови с нова идея, проект, музика и стих. 27-и е денят на човешката душа. Старайте се да не обиждате никого, да не провокирате конфликти, да балансирате отношенията си у дома и на работното място. 28-и дава предимство на тези, които реагират бързо и адекватно на отправените покани и предложения и се включат в предложените нови инициативи. Ще получите вест, за която ще почерпите. Семейството ви се сплотява и увеличава. На 29-и предстои преобразяване. Маските падат, може да се разкрият нечии задкулисни намерения. Проблемът е, че още на 30-и всичко ще се потули, ще се скрие в мрежата от противоречиви данни и новини. В този ден всичко научено ще е поредната лъжа и ще ви провокира към действия, от които още в петък ще загубите. Родените в първата декада ще изживеят стресови финансови моменти на 31-и. Пригответе се да давате и да харчите пари за чужди интереси.   25-и е ден на отклонения от нормата, от стандартното ни поведение, мисли и намерения. Пълнолунието превъзбужда, засилва депресивните състояния, които комбинирани с алкохол може да даведат доста хора до ръба на нервни кризи и сривове. Спазвайте диета, не позолявайте да ви завладее тъгата и печалните мисли. В неделя се активизират хищническите апетити. Опасно е да си тревопасно или да се вживееш в ролатя на риба-баламурник. Ще ви вадят душата с памук, ще ви ласкаят и приласкават единствено с някаква задкулисна цел. Луната навлиза в Риби и плува във водите на мечтанието. 27-и наистина може да сбъдне една ваша мечта и да позволи да участвате равностойно в една партньорска сделка. Каквото предприемете на 27-28-и ще ви изведе на престижни позиции. На 28-и чакайте новини и предложения, които ще ви зарадват. Рискувайте, променете плановете си и поемете в предложената посока. В тези два дни може да изплувате от недоимъка и кризата. Късно вечерта някой ще се опита да ви въздейства и откаже от целта. Не споделяйте плановете си. 29-и е денят на леденото сърце. Трудно ще бъдете разбрани, а и сами не разбирате мотивацията, която движи околните. На 30-и се въздържайте от нови инициативи. Лесно се попада в мрежата на хитри рибари. 31-и носи късмет на родените до 1 март.", "date": "2018.08.25", "title": "Седмичен хороскоп за 25-31 август"}
{"url": "https://www.monitor.bg:443/bg/a/view/zapochva-pochistvaneto-na-nacionalen-park-pirin-142608", "text": "Над 100 души ще се включат в почистването на национален парк „Пирин“, което започва днес и ще продължи до 2 септември. Кампанията „Боклукът в раницата” на сдружение „За земята” продължава вече 20 години. Досега доброволците са събрали над 110 тона отпадъци, като са обхванали почти всички високопланински и труднодостъпни защитени територии. Все повече хижи се превръщат в замърсители на планините, защото използват пластмасови прибори, които после изхвърлят или изгарят, коментира пред „Дарик” радио Данита Заричинова от сдружението. Тя допълни, че най-замърсено е около язовирите и край лифтовете. Планинските пътеки са относително по-чисти отпреди, констатират природолюбителите.", "date": "2018.08.25", "title": "Започва почистването на национален парк „Пирин“"}
{"url": "https://www.monitor.bg:443/bg/a/view/pojar-bushuva-do-centralnata-gara-v-curih-142609", "text": "Пожарникари опитват да се справят с пожар в сграда до централната гара на Цюрих, предаде ДПА. Според Швейцарската информационна агенция пожарникарите се опитват да попречат на разпространението на пламъците към околните сгради. В района са се чули и две силни експлозии. Зоната е отцепена. Засега няма данни за пострадали, предаде БТА. Според швейцарски медии сградата, в която е пожарът, до голяма степен е била необитаема заради голям ремонт в нея. \r\n", "date": "2018.08.25", "title": "Пожар бушува до централната гара в Цюрих"}
