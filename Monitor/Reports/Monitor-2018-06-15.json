{"url": "https://www.monitor.bg:443/bg/a/view/bivsh-futbolist-zakla-prijatelja-si-v-goce-delchev-102738", "text": "Пиянска касапница завършила със смърт се разигра днес следобед в Гоце Делчев. Бившият футболист на „Пирин“ – Благоевград, 38-годишният Марио Метушев  и неговият приятел от детинство, 42-годишният  Красимир Колджиев по прякор Дзъмбо се запили от сутринта в дома на втория. Малко след 16 часа се скарали и домакина опитал да изгони футболиста от дома си, който се намира на ул . „12 конгрес“, намираща се в близост до бившите казарми. После двамата се сбили,  Метушев извадил нож и буквално прерязал гърлото на приятеля си.  Когато полицията пристигнала заварила безжизненото тяло на Колджиев, а Марио Метушев се превивал на земята с порезна рана в корема и прободна в гърлото. Хирурзи от Гоцеделчевската болница се борят за живота му, а полицията изяснява подробности около пиянската свада, завършила със смърт. Не се знае, още дали Метушев се опитал сам да сложи край на живота си, след като е заклал приятеля си. Улицата около къщата е отцепена.", "date": "2018.06.15", "title": "Бивш футболист закла приятеля си в Гоце Делчев"}
{"url": "https://www.monitor.bg:443/bg/a/view/avtogol-v-95-ata-donese-pobeda-na-iran-102739", "text": "С автогол в петата минута на добавеното време Иран постигна ценна победа с 1:0 над Мароко в първата среща в Група “В” на Мондиала в Русия.  Тогава появилият се като смяна Азиз Бухадуз засече топката в собствената си мрежа. Това попадение дойде изненадващо, защото мачът логично отиваше към 0:0.   Тимът от Северна Африка имаше доста положения в началните минути, но липсваше точност и класа, когато топката стигаше до наказателното поле. \"Персите \"предимно се защитаваха, но в 43-ата минута стигнаха до 100-процентова възможност, но Сардар Азмун пропусна сам срещу вратаря. През втората част опасностите изчезнаха и двата отбора изглеждаха примирени от очертаващото се реми. Тогава обаче дойде едно центриране отляво, при което Бухадуз имаше нещастието да отклони кълбото в своята врата.   Вторият изобщо успех на Иран на световно може да обърка сметките на фаворитите в групата Португалия и Испания, които се срещат от 21:00 часа. ", "date": "2018.06.15", "title": "Автогол в 95-ата минута донесе победа на Иран  "}
{"url": "https://www.monitor.bg:443/bg/a/view/arest-za-shefa-na-kampanijata-na-trymp-102742", "text": "Американски федерален съдия във Вашингтон отмени пускането под гаранция на Пол Манафорт - бившия шеф на предизборната кампания на президента Доналд Тръмп - което автоматично го праща в затвора в очакване на съдения процес срещу него, предаде \"Ройтерс\". Съдия Ейми Джаксън взе това решение, след като миналата седмица екипът на специалния прокурор Робърт Мълър, който разследва предполагаемата руска намеса в президентските избори в САЩ през 2016 г., обвини Манафорт и един от неговите сподвижници в опит за подкупване на свидетели по делото. Бившият шеф на кампанията на Тръмп не се призна за виновен по това обвинение. Първото обвинение срещу Манафорт бе отправено през октомври и тогава той бе поставен под домашен арест, като трябваше да носи електронно устройство за контролиране на придвижването му. Делото е насрочено за септември. В щата Вирджиния срещу него се води дело и по други обвинения, което е насрочено за идния месец.  ", "date": "2018.06.15", "title": "Арест за шефа на кампанията на Тръмп "}
{"url": "https://www.monitor.bg:443/bg/a/view/sedmichen-horoskop-16-22-uni-102666", "text": "Какво ви очаква през седмицата от 16 до 22 юни - вижте:   Масовите изяви и прояви в съботния ден ще се използват за привличане с цел използване. Може да бъдете обект на фатални влияния, особено сутринта. Каквото е важно насрочете го за неделя, когато ще се радвате на чудесни мигове с приятели, на важни запознанства и срещи, които от делови може да прераснат в лични или обратното. На прага сте на любовно изживяване, което може да ви ожени или разведе. Луна и Венера ви гледат в брилянтен аспект от знака на Лъва. Очертават се бляскави мороприятия през уикенда, а и в понеделник може да ви потърсят с предложение, което не е за отказване. Партньори от чужбина може да подновят договори или да предложат лични срещи. На 19-и върнете обаждания с контрапредложения до обед. Следобед навлизате в провокационен период, особоно ако решите да се похвалите предварително. Вечерта конфликтите ще се пренесат и на трапезата, ако не се сдържате и правите излишни забележки. Не споделяйте излишни информации, свои и чужди тайни. Счупеното е лош знак. На 21-и е добре да се признават грехове и прегрешения. Ако не го направите недоброжелател ще информира когото трябва. Добре е да се подновяват връзки, а не да се отива към скъсване. До обед на 22-и не позволявайте намеси, нещо агресивно витае във въздуха. Не се опитвайте да защитавате мнението си на вска цена. Вероятно е да бъркате.   Както и да го погледнете 16-и е ден на изкушения, на фалш във връзките и на запознанства, които ще ви поставят в подчинително положение спрямо хора с повече пари, средства и влияние. Не е ден за нови контакти. В живота ви може да се появи човек, който подобно на кукувицата може да снесе своето яйце в гнездото ви и да елиминира досегашните ви връзки и партньорства. На 17-и наблегнете на хубавото похапване. В този ден не се пълнее. Ще обезпечавате и плащате за купона, вместо сами да получите обгрижване. В понеделник ситуацията ще се промени и към обед може да получите много изгодно предложение, което ще донесе ползи и възможности за съвместен бизнес. Добре проучете офертите, излезте със свое становище и предложение. Ако заминете за чужбина до 20-и дълго може да не се върнете и да си уредите работа там. 19-20-и ви носят примамливи предложения и покани. Изискването е за лоялност. Да не се споделя нищо особено пред потенциални конкуренти. Каквото си пожелаете във вторник вечерта с голяма вероятност ще се сбъдне. На 20-и не бързайте, подпишете договорите си следобед. Благоприятен дена за преместване и разчистване на отношенията. В петък важното да се свърши в началото на работното време. След това ограничете контактите и вечерта си останете у дома. Контролирайте емоциите. Съветът за съботния ден е да не взимате прибързани решения. Старайте се да ограничите колективните мероприятия. Да не се работи в екип. Може да попаднете на фатално привличане, което за добро или за зло да остане задълго в живота ви и коренно да го промени. Ограничете публичните си изяви и участия. Вечерта е любовна. В неделя ще доминирате където и да се появите. Сега е момента да се изявите на сцената на живота, да блеснете с дарби и таланти, да участвате във всякакви публични изяви и състезания. Не е ден за диети. Включете барбекюто, поканете приятели и близки. Ще изживеете приятни и запомнящи се моменти. Понеделнишки започвате с важна инициатива, но към обед вече се препъвате в агресивна среда от недоброжелатели и потенциални конкуренти. Всичко ще става по трудния начин. Не говорете много за връзките си и за получените предложения от страната и от чужбина. Вечерта ще откриете истинския смисъл на връзката си с някого. На 19-20-и е добре да се мисли и действа в по-далечна перспектива. Подробностите и детайлите ще ви препъват. Споделеното ще се преиначи и ще трябва да се обяснявате и изяснявате. От обед на 20-и до обед на 21-и може да се сближите с ценни партньори. След това до петък на обед очаквайте вмешателства и опити за въздействие. В петък вечер сте на точното място и с точните хора.    Съботният ден може да се окаже щастлив или нещастен поради личния ви избор. Затова може би е по-добре нищо да не избирате. Ограничете контактите, почивайте в тесен семеен кръг. Проблемът е, че някой и нещо ще ви провокира и тегли навън към нови срещи и публични изяви. Вървите към неравностойно любовно увлечение. Тази вечер Луна и Венера се целуват в нощното небе. Каквото отложите за неделя ще ви донесе много повече късмет, приятни и релаксиращи моменти. На всички нива ще доминирате и привличате погледите. Чудесен ден за купони и веселби. 18-и дава възможност да влезете в нова среда. Обедете се на евентуални партньори от чужбина. Сключените договори ще ви дадат предимства. До вторник на обед водите в играта и с лекота получавате каквото ви е нужно. Каквото не довършите ще уредите във вторник до обед. След това не се намесвайте в чуждите разговори и решения, за да не излезете виновни за нечий избор. Към обед в сряда подновете връзки, които прибързано сте скъсали в миналото. Обадете се, извинете се, договорете се. Вечерта е тежка за родените в първата декада. Натискът върху вас ще се увеличи. Най-трудно ще ви бъде от обед на 21-и до обед на 22-и, когато в хороскопа ви ще се задействат тежки аспекти. Слънцето навлиза в Рак на 21-и в 09 ч. 58 мин. по Гринуич.   В съботната сутрин Луната навлиза в Лъв и бърза на среща с Венера. Очертава се любовен уикенд с бляскави и артистични изяви, с възможност да съберете погледите и да привлечете нови връзки. Проблемът в съботния ден е, че се привличат тези, които взаимно ще си навредят в бъдеще. Където се появи трети ситуацията ще излезе от контрол и някой ще бъде елиминиран. В този уикенд ще изживеете запомнящи се моменти, но за всичко ще се плаща в бъдеще. Вероятни са изневери. В неделя си организирайте семейно парти с хубаво хапване. Диетите са противопоказни, няма да напълнеете независимо колко ще изядете. В понеделник апетитите са насочени повече към уреждане на престижни договори и контакти с чуждестранни фирми. Подайте документи, проучете как стоят нещата за учене и специализация тук и извън страната. На 20-и започвате с разправии и конфликти. Внимавайте какво си пожелавате, защото ще се сбъдне. И клюката върши мръсната си работа. Следобед с лекота се стопяват дистанции и се дава прошка. Важното за 21-и свършете по най-бързия начин. От обед до петък на обед е нужна активна самозащита от чернотата наоколо. Контролирайте емоциите. В петък следобед намирате своя източник на сили и ресурси. Добре е да се започнат строежи и ремонти, да се осигури база за бъдещото ви развитие.   16-и е ден за самостоятелни занимания и работа на свой терен. Едно запознанство в момента ще изиграе ролята на Троянски кон. В живота ви може да се вмъкне неточният човек, който да ви раздели от истинските приятели, близки и любими. Да не се работи в екип. В неделния ден всяка среща ще носи ползи, всеки разговор ще дава възможност да намерите нещо по-добро като връзки и протекция в живота. И най-хубавото е, че това е единствения ден в този месец, в който колкото и да изядете няма да напълнеете. Планирайте гала обеди и вечери. В понеделник към обед Луната навлиза във вашия знак. Очертават се пътувания, промени в планове и отношения. В този ден и Нептун тръгва в ретроградна посока в знака на опозицията ви Рибите. Време е да погледнете назад към делата и нещата, които сте обещали да приключите. Нещо забравено като идея или отговорност от миналото изплува и ще ви тормози докато не го уредите. Водете преговори с чужбина. На 19-20-и ще получите допълнителна информации за задачите, които предстоят. Ще се справите с всичко успешно, ако направите и лична инвентаризация. Внимавайте с поверителната информация. Сутринта на 20-и може да бъдете изложени на атаки и провокации с цел да разкриете свои и чужди тайни. Важното на 21-и да се свърши до обед, а ако не успеете отложете за петък следобед.    Не ставайте рано в съботния ден и не планирайте срещи с много хора. Най-неблагоприятният ден за работа в екип и сформиране на нова група по интереси. Отложеното за неделя ще донес късмет и възможност да блеснете в лични и творчески изяви. 17-и е ден за бране на билки, за пътувания и огледи на имоти, за срещи с посредници и производители. Стиснете си ръцете с хората, с които смятате да работите в бъдеще. Покажете истинските си чувства и намерения. В понеделник проучете как стоят нещата по отношение на работа или учене в чужбина. Кандидатствайте по спонсорски проекти. Ден на невъзвръщенците. Ако заминете дълго ще останете в чужбина и дори почивката ви ще се превърне в работа. И на 19-и до обед преговаряйте с фирми от чужбина. След това до 20-и на обед ограничете контактите особено с хора, които ще се опитват да ви провокирт, за да разберат тайните ви. Каквото си пожелаете в този период ще се сбъдне. Следобед на 20-и Луната навлиза във вашия знак. До обед на 21-и каквото му е дошло времето ще се развали. Вероятни са здравословни проблеми и неуредите в отношенията с родители и деца. За родените в третата декада ще има приятни моменти в петък. Предстоят премествания и ремонтни дейности. Не планирайте да правите всичко сами, потърсете майстори и специалисти. Щадете кръста и бъбреците. Почивайте повече.     В събота с лекота успявате да направите полезни за околните личните си стремежи и намерения. Вашата цел става обща цел на семейството и на екипа ви, но мъдреците са казали, че целта е точно пътя, по който вървим към нея. Бъдете добронамерени и не мислете само за собствените си интереси. Вечерта е инфарктна за любовните ви отношения. В неделя ще трябва да дадете всичко от себе си, за да запазите добрия тон и мира в отношенията. Очертават се изневери, както от ваша страна, така и от страна на партньорите, ако ги пренерегнете и оставите сами. И в понеделник започвате със стресиращи положения, в които трудно ще намирате верния път и решението, което да удовлетворява всички. Следобед започвайте само такива дела и дейности, които бързо ще приключите. Във вторник не споделяйте нищо излишно. Необмислените думи и реплики ще ви вкарат в неприятни отношения. Пожеланията ще се сбъднат, стига да не навреждат на друг. С навлизането на Слънцето в знака на хармоничия ви Рак за вас ще започне месец на големите надежди, на благополучния изход от неприятни ситуации и връзки. Чакат ви приятни мигове с близките и децата. За 20-и вечерта не планирайте публични изяви. В петък до обед не подписвайте нови договори. След това до края на работното време ще взимате правилните решения.   Не се обвързвайте и поемайте ангажименти в съботния ден, особено към хора, които не познавате добре. Ден на фатално привличане. За родените в първата декада се очертава любовна вечер, а и в неделя ви предстоят важни изяви и срещи. Може да срещнете при рискови обстоятелства човекът търсен отдавна. Добре е на 17-и да имате публични изяви. Опитайте да блеснете в нечии очи и да привлечете спонсори. До 18-и на обед диетите са противопоказни. В понеделник важното да се стартира възможно най-рано. С напредването на деня навлизате в неблагоприятен период, в който ще играете помощна и подчинителна роля, дори и в проекти, които сами сте започнали или предложили на шефовете. Внимавайте с храната. До вторник на обед не влизайте в преговори, особено с фирми и потенциални партньори, които са голяма хапка за вашата уста. 20-и е рисков ден повече за родените в третата декада. До обед са възможи провокации. След това до края на работното време ще отхвърлите поне една важна задача. От 21-и Слънцето вече не ви гледа в опозиция, а това ще помогне да спечелите на своя страна важни шефове и партньори. До обед стартирайте нов проект и започнете преустройствени дейности. След това до петък на обед запазете неутралитет. На 22-и вечерта сте в силна позиция.   16-и е ден на всевъзможни изкушения. Не допускайте непознати хора в личната си орбита, не споделяйте лични тайни и идеи. Нищо ново да не се започва, особено ако някой ви подтиква към прибързано решение и избор. Вечерта е омайна и провокираща. Но където се появи трети ще има конфликти и скандали. Ще платите висока цена в желанието да блеснете в светлините на прожекторите. Не се обвързвайте. Отложеното за неделя ще донесе повече радости и сладости. Това е и денят, в който не се пълнее, така че може да си позволите повече хранителен разкош и да забравите за диетите. 19-20-и ще бъдат силните ви и пробивни дни, в които ще газите наред, ще обирате лаврите и ще получавате повече екстри в професионален и бизнес план. Изискването е да не споделяте планове и намерения, особено ако с това ще засегнете шефските амбиции и разпоредби. В тези дни печелят лоялните партньори и клиенти. Вечерта на 20-и ще е тежка за родените в първата декада. Следващите два дни ще минат под флага на ангажименти, които не могат да се прекратят и отложат. Ще се окажете длъжници някому, ще ви поставят в подчинителна позиция на работното място и може да се наложи да оправяте и завършвате работа, която някой друг е объркал. Не си позволявайте негативни коментари. Слънцето вече ви гледа в опозиция, ще срещате отпор.   16-и е ден на фатално привличане. В живота ви може да се появи фаталната връзка или човек, който тотално може да обърка живота и партньорските ви връзки. Не си позволявайте да изпадате в ситуации, в които третият ще е излишен. Може би вие ще влезе в тази роля или ще допуснете някой, който ще ви развали брака и бизнес отношенията. Тази вечер трудно ще устоите не любовното изкушение. За лъжите ще се плаща. И в неделния ден сте на прага на кармични срещи, които ще ви обвържат с хора, от които после трудно ще избягате. Някой ще влезе в бляскава среда и ще загърби приятелите от детството и младоста. И в понеделник започвате с желание за преместване или заминаване в чужбина. Ако до сряда заминете дълго няма да се върнете. На 19-и провокациите ще са на всяка крачка, особено ако решите с нещо да се похвалите. Важното за 20-и да се свърши следобед, когато ще получавате повече екстри и защити и може да се окажете в числото на избраните и предпочетени партньори. Препръчват се пътувания и командировки, срещи и огледи на място. Може да намерите нужното лекарство или лечебно за вас място. 21-и започва с овации, но може да приключи с неприятности и конфликти. Важното да се свърши до обед. След това навлизате в провокативен период до петък на обед. Следобед всичко ще се подреди изгодно за вас.      Символ на съботния ден е библейската сцена под ябълковото дърво, в която змията изкушава Ева. Не се знае в коя от трите роли може да влезете. В този ден е неблагоприятно всяко обвързване. Неведоми сили ще стоят зад кадър и ще реализират ползи от личните ви и любовни срещи. Каквото отложите за неделя ще ви донесе повече радости, късмет и щастливо стечение на обстятелствата. Благоприятен момент за нови запознанства и зачеване. В понеделник важното да се свърши по най-бързия начин. Луната навлиза в знака на опозицията ви Девата. Вероятно е де ви изпреварят в различни класации хора, които не са толкова артистични или кадърни, но имат силен гръб. На 18-и Нептун от вашия знак тръгва в ретроградна посока и дава знак, че е дошло време да реализирате на практика замразените в миналото идеи. Търсете за спонсорство и подкрепа фирми и партньори от чужбина. Възможно е прозрение за пътя напред и за истински важните дела, с които е време да се захванете. На 19-и до обед проведете уточняващи разговори. Неприятните за вас моменти са от 19-и на обед до 20-и на обед. Може да издадете свои и чужди тайни в желанието да се похвалите. Пазете документи и бележки. Загубеното ще се използва от конкуренцията. На 21-и до обед подпишете нови договори. Каквото не успеете оставете за петък следобед. Чака ви прекрасен уикенд.", "date": "2018.06.15", "title": "Седмичен хороскоп 16-22 юни"}
{"url": "https://www.monitor.bg:443/bg/a/view/borisov-nikoe-pravitelstvo-ne-e-davalo-tolkova-pari-vyv-vsichki-sferi-102735", "text": "Талкова пари никое правителство, никоя власт не е давала. Тези които хейтят да погледнат цифрите. Това коментира премиерът Бойко Борисов след откриването на пътя Поморие – Ахелой, където разговаря с майки на деца с увреждания. Той обясни, че е поискал план и евентуално вторник или сряда ще има среща с техни представители и министрите, за да обсъдят всичко. каза Борисов. Премиерът припомни, че е искал смяната на социалният министър, но все пак Бисер Петков е останал на поста. „Обясних, че щом харесват министъра..... Аз исках да го сменя, защото си мислех, че не се разбират.“, каза премиерът. Борисов обясни, че се отделят огромни средства за хората с увреждания, но явно не се разпределят правилно. „Затова ги помолих сега, ще ми направят едно планче за регистър, за второ, трето, четвърто. каза той. Премиерът изтъкна, че благодарение на добрата работа на митници, данъчни и прокуратура има повече приходи в бюджета. Той припомни, че за Великденските празници са дали 100 млн. лева на пенсионерите, отделно 115 млн. лева за полицаите, 20 млн. лева за надзиратели, двойно увеличили и парите на учителите, а 10 млн. лева отишли при Софийския университет. . Кога толкова е правено за всяка сфера?, попита Борисов и добави, че иска във всяко училище да има Wi-fi и да вдигнат с 24 % учителските заплати, както са обещали. \"Всички казват, че не става дума за повече пари. Аз мисля, че е за повече пари,. но искам да стигнат там където са нужни“, каза Борисов относно хората с увреждания. Министър-председателят коментира още, че правителството продължава да отпуска средства и за ремонтирането на пътищата в страната. Като пример той посочи, че днес е пуснат участък от 48 км от автомагистрала „Тракия“, след като 35 години този основен път не е обновяван. Премиерът добави, че усилено се строят и магистралите „Струма“ и „Хемус“ и се надява, че след като бъде въведена тол сиситемата у нас, приходите от нея ще се инвестират в ремонта на пътища, а не от бюджета. Борисов коментира и отказаната среща с македонския президент Георге Иванов. Премиерът уточни, че отношенията ни с Македония са прекрасни, дори външният ни министър е заедно със Зоран Заев на концерт в Скопие. Председателят на Европейския съвет Доналд Туск пък поздравил на гръцки и македонски за подписването на споразумението за името. каквото ние искаме – НАТО и ЕС, каза Борисов. Междувременно след церемонията отец от Бургаско показа на Борисов как върви ремонтна на неговата църква и обясни, че са нужни още около 500 000 лева. В отговор Борисов даде да се разбере, че ще отпуснат пари, но на два транша.  Борисов откри разширението на пътя Слънчев бряг – Бургас в участъка между Поморие и Ахелой и обходния път на Ахелой, заедно с министърът на регионалното развитие и благоустройството Николай Нанков. Пътят бе открит почти 5 месеца предсрочно. „Това е отсечката с може би най-много смъртни случаи и много пострадали хора. Надяваме се, че обжалванията за другата част от отсечката ще приключат август месец и бързо ще го пуснем. Това, че пътят е хубав, не значи, че трябва да се кара неразумно. От 40 години е обещавано да има път, от 40 години го няма. Приказва се лесно, трудно се строи“, каза премиерът по време на церемонията. На откриването на отсечката Борисов бе посрещнат от представители на протестиращи майки и близки на деца с увреждания, които носеха тениски с надпис: „Системата ни убива“. Премиерът каза няколко думи за пътя и побърза да разговаря с тях, за да чуе исканията им. Малко по-късно Борисов посети районното управление в Поморие, където се запозна с новата система за видеонаблюдение. След това пък посети обновената сграда на пожарната в града. Проектът е на стойност над 475 хиляди лв., като е изцяло финансиран по ОП „Региони в растеж” 2014-2020 г. и Европейския фонд за регионално развитие.", "date": "2018.06.15", "title": "Борисов: Никое правителство не е давало толкова пари във всички сфери"}
{"url": "https://www.monitor.bg:443/bg/a/view/padnahme-ot-francija-skrimov-se-kontuzi-102737", "text": "Мъжкият ни национален отбор по волейбол претърпя тежка загуба от Франция с 0:3 (-21, -20, -23) в първия мач от Група 16 на Лигата на нациите във Варна.  Пред полупразните трибуни на зала \"Конгресна\" на Двореца на културата и спорта нашите играха меко казано трагично. Още след първата точка на първия гейм България получи тежък удар. Един от основните посрещачи Тодор Скримов стъпи накриво и се срути на полето от болка. Волейболистът бе сменен, а по първоначална информация става въпрос за частично разкъсани връзки в глезена. След напускането на Скримов в отбора ни сякаш настъпи хаос. Посрещането стана несигурно, а нападението рядко успяваше да преодолее на първо темпо блока на Франция. От другата страна на мрежа пък имаше отбор, който действаше като машина и логичното се случи - гостите поведоха с 1:0. Във втория гейм шампионите от миналогодишната Световна лига повториха сценария от първата част, като направиха стабилна разлика. Единственото, което успяха да сътворят нашите, пък бе да намалят за кратко изоставането си 12:13. След това обаче последва нов крах и Франция вече се нуждаеше само от гейм, за да спечели мача. В заключителната част треньорът на \"петлите\" Лоран Тили извади от игра Никола Льо Гоф и Бенжамен Тонюти, а Красимир Георгиев влезе в игра за България. След първото техническо прекъсване нашите поведоха, но не за дълго. Франция отново започна да играе значително по-грамотен волейбол и затвори мача. Така България заема 12-а позиция в класирането с 9 точки (3 победи, 7 загуби), а французите оглавяват таблицата с 25 точки (8 успеха, 2 поражения). Утре националите ни се изправят срещу Канада, а Франция срещу Бразилия. Мачовете са съответно от 18:30 ч. и 15:30 ч.      0:3 (-21, -20, -23)  Сеганов 2, Учиков 8, В. Братоев 9, Скримов, Йосифов 4, Гоцев 8, Салпаров-либеро (Н.Пенчев 4, Р.Пенчев 8, Георгиев 3, Йорданов 1, Владислав  Пламен КОНСТАНТИНОВ  Тонюти 1, Патри 16, Тили 7, Линеел 11, Льо Гоф 4, Шинениезе 8, Гребенников-либеро (Бойер 1, Ажение 2, Росар 6, Бризар 1)  Лоран ТИЛИ", "date": "2018.06.15", "title": "Паднахме от Франция, Скримов се контузи"}
{"url": "https://www.monitor.bg:443/bg/a/view/nasja-dimitrova-s-priz-za-naj-dobyr-igrach-102736", "text": "Волейболната националка Нася Димитрова спечели приза за най-добър играч на полуфиналния двубой с Финландия в Златната европейска лига. В Будапеща българките спечелиха този ключов двубой с 3:0 (21, 13, 14) като буквално прегазиха своите съпернички. В този двубой Нася Димитрова стана втора по резултатност с 13 точки (2 блока), но постигна най-висок процент ефективност в атаката - 92%. Именно този показател се оказа решаващ за спечелването на приза, който й беше връчен от представителя на организаторите. С победата над финландките националките ни се класираха за финала, на който излизат довечера от 21 ч. срещу тима на домакините от Унгария. Унгарките надиграха също толкова категорично отбора на Чехия с 3:0 (21 19, 19) в зала \"Ласло Пап Спортарена\". С това си осигуриха не само място във финала, но и участие на междуконтиненталния турнир \"Чалъндж\" за влизане в далеч по-престижния Лига на нациите догодина. Той ще е следващата седмица в Перу. Най-резултатна срещу финландките беше Силвана Чаушева с 14 точки (2 аса, 2 блокади), по 13 добавиха Гергана Димитрова и Нася Димитрова. \"Беше мач с участието на два отбора, играещи на различно ниво, коментира селекционерът Иван Петков. - Показахме много добра игра и бяхме много концентрирани от началото до края. Постигнахме целта, която си бяхме заложили, и затова съм доволен. Състезателките ми изнесоха много добър мач и искам да им благодаря и да ги поздравя. Що се отнася до финала, нямаме никакви претенции кой ще бъде съперникът ни там.\"", "date": "2018.06.15", "title": "Нася Димитрова с приз за най-добър играч"}
{"url": "https://www.monitor.bg:443/bg/a/view/edin-lud-lud-mach-hetrik-na-ronaldo-i-3-3-mejdu-portugalija-i-ispanija-102740", "text": "Отборите на Португалия и Испания сътвориха истинско шоу в иберийското дерби от група В на Световното първенство, завършило 3:3 в Сочи.  Кристиано Роналдо порази на три пъти вратата на Давид де Хеа (4 - дузпа, 44 и 88). Диего Коща отбеляза две попадения (24 и 55), а Начо Фернандес се разписа с красив удар в 58-ата. Срещата предложи множество инфарктни ситуации и в крайна сметка не определи победител, а мегазвездата на Португалия записа и пореден рекорд. Роналдо вече има голове на четири поредни световни първенства, което го прави лидер в този показател. Кристиано е и първият играч в историята, който има голове на четири поредни световни (б.а. общо 5 попадения в 14 мача) и четири поредни европейски първенства - 2004, 2008, 2012 и 2016 г.(б.а общо 9 гола в 21 мача).    Шампионите от 2010 година бяха разтърсени здраво в последните дни и целият свят тръпнеше в очакване да види техния облик. Новият селекционер Фернандо Йеро заложи на Диего Коща в атака, подкрепян от Давид Силва, Иско и Андрес Иниеста. Изненадващо като десен защитник стартира Начо Фернандес вместо налагания в последните седмици Алваро Одриосола. Актуалният крал на Европа разчиташе на Кристиано Роналдо в нападение и офанзивните халфове Бернардо Силва и Гонсало Гедеш.      ", "date": "2018.06.15", "title": "Един луд, луд мач… Хетрик на Роналдо и 3:3 между Португалия и Испания!"}
{"url": "https://www.monitor.bg:443/bg/a/view/napadatel-ubi-jena-s-noj-v-munhen-102741", "text": "Мъж уби жена и нарани двама човека и куче с нож в Мюнхен. Престъплението е извършено в петък следобед. Първоначално полицията изключи терористичен акт, а битов скандал, тъй като всички ранени и нападателя се познавали. Според някои медии той бил бежанец от Еритрея. ", "date": "2018.06.15", "title": "Нападател уби жена с нож в Мюнхен"}
{"url": "https://www.monitor.bg:443/bg/a/view/postnoto-menu-v-pandiza-samo-po-jelanie-102729", "text": "Постното меню в затвора ще е по желание. Затворниците, които са вегани, ще могат да си избират дали да се хранят с класическата храна, която предлага кухнята на зандана, или да си поръчат нещо „извън менюто“, което не съдържа месо. Оказва се и че много пандизчии са набожни и постят или пък има такива, които предпочитат да се хранят само със зеленчуци и различни продукти от месото. Това показва годишният доклад на правосъдното министерство за дейността на Главна дирекция „Изпълнение на наказанията“ (ГДИН). Пандизчиите могат дори да заявяват по-специални предпочитания като храна с повече въглехидратите, пилешко, телешко и свинско. Могат да се хранят и с меню от картофи и ориз, повече плодове или да наблягат на зеленчуците. От доклада става ясно още, че в рамките на бюджета на ГДИН утвърдените разходи в частта издръжка не позволяват да се задоволят изцяло потребностите на местата за лишаване от свобода. Прехраната на затворниците до скоро се осъществявала в рамките на 3,20 лв. средно на ден за един човек, който обаче не работи. С 50 стотинки по-скъпа е манджата за ангажираните в обществено полезен труд в затворите и 3,90 лв. за непълнолетните в ПД Бойчиновци. В посочените стойности на усреднения храноден не са включени разходите по приготовлението на кухненската продукция – електроенергия, вода, транспортни и други енергоносители, които запазват тенденция на постоянен растеж. Въпреки сравнително ниските стойности на дневния хранителен режим, лишените от свобода се осигуряваха с достатъчна по химически и калориен състав храна, поддържаща работоспособността и здравето им, обясняват от Министерство на правосъдието. „За осигуряване на нужните финансови ресурси в бюджета на ГДИН и териториалните й служби е необходимо бюджетните средства за издръжка на местата за лишаване от свобода да се утвърждават въз основа на остойностените нормативи за облекло, постелни принадлежности, храна, перилни и миещи препарати и други, полагащи се на едно лице, изтърпяващо наказание лишаване от свобода, съгласно наредба“, заявяват от Министерството на правосъдието. Именно заради това в бюджета за следващата година се предвиждат повече средства за изхранване на пандизчиите. Друга инициатива, която са подели от ГДИН, е запазването на живота на затворниците и най вече в борбата със самоубийствата и самонараняванията. За целта те са им подсигурили различни състезания по канадски борба и дори боядисване на яйца. „През 2017 г. приоритетните дейностите в сектор „Социална дейност и възпитателна работа” при Главна дирекция „Изпълнение на наказанията” са насочени към подобряване ефективността на социално-възпитателната дейност в местата за лишаване от свобода“, казват от министерството. „Реформирането на затворната система е насочена към утвърждаване на модели и практики за третиране на осъдените, гарантиращи човешките им права и създаване на условия за извличане на полза от престоя им затвора. В контекста на тази реформа през последните години усилията на сектор СДВР и социалните колегии по места са насочени към разгръщане на широк спектър от дейности, които спомагат за намаляване на отрицателното влияние на затворите“, обясняват официално от министерството. За целта те подготвят честване на бележити дати и годишнини, официални и религиозни празници. Провеждат се викторини, конкурси, театрални постановки, в които самите затворници взимат участие. Спортната дейност също допринася за смислената ангажираност на свободното време на лишените от свобода и ограничаване на субкултуралната активност. Участието в отборните инициативи формират в лишените от свобода умения за екипно взаимодействие, тренират самоконтрола и вентилират натрупаното напрежение, тревожност и агресия. Четете подробности в хартиеното издание на \"Монитор\"", "date": "2018.06.15", "title": "Постното меню в  пандиза само по желание"}
{"url": "https://www.monitor.bg:443/bg/a/view/mnogostradalnite-konkursi-102727", "text": "Всяко решение за паметниците в София е многострадално. Освен че винаги се съпътства от яростна битка „за“ и „против“, дебатът изважда на светло дремещи страсти, които нямат нищо общо с естетиката. И са многострадални. Столичната община сега обяви конкурс за Мемориал на загиналите воини от Първи и Шести пехотен полк, участвали в Сръбско-българската, Балканските войни и Първата световна война. Преди четири години пак имаше конкурс. Той наистина беше за алтернативни решения, с които да се спаси или доубие паметникът „1300 години България“, защото остатъците от него все още стърчаха в парка на НДК. Още тогава обаче идейните проекти включваха и войнишкия паметник, който е бил на това място преди строежа на двореца. През 2014 г. на конкурса се появиха както смислени, така и безумни проекти. Имаше примерно, един хан Аспарух на кон, кацнал на постамента на паметника на Валентин Старчев. Нещо като две в едно. Имаше и такъв, който предвиждаше да се издигнат три прозрачни стени с височина на триетажна сграда с вградените имена на загиналите войници. В средата трябваше да се издига фигурата на Лъва с картата на Санстефанска България. На сегашния конкурс сигурно ще има подобни предложения. Без да съм оракул, съм сигурна, че ще има поне няколко грандомански проекта с мащаб на космодрум. Пак ще има спорове и караници, кой е по-по-най след решението на журито, дори и в него да се поканят светила на архитектурата. Между другото, ще се изхарчат и едни пари. Въпросът, който си задават много хора, е защо не се открие конкурс за възстановяване на стария паметник във вида, в който е бил? Тази идея има много привърженици, особено сред патриотичните сдружения на ветераните. Част от плочите, оцелели след бомбардировките над София, са във Военно-историческия музей. Унищожената част пък, със сигурност, може да се възстанови. И така ще имаме истинско съхраняване на паметта, а не някакъв лъскав наследник на махнатия вече паметник до НДК. Като стана дума за паметника „1300 години България“, едно от обсъжданията за него, което си беше истинска разпра, се проведе в Червената къща, в която се помещава Центърът за култура и дебат. Залата беше претъпкана, а хората, които искаха да чуят нещо, се подпираха на стълбите, където очевидно не се чуваше нищо. В този ред на мисли, ако сградата действително е център за дебат, то дебатите в нея са доста миниатюрни и за ограничен кръг посветени. В същото време малцина знаят, че Червената къща е домът и ателието на скулптора-класик Андрей Николов и че той я е завещал на държавата, а не на един кръжец. Не е ли време това да стане известно на обществото и повече хора, които се интересуват от скуптура, да видят творбите му в естествената им среда?    ", "date": "2018.06.15", "title": "Многострадалните  конкурси"}
{"url": "https://www.monitor.bg:443/bg/a/view/stana-katich-e-otnovo-zabravena-v-sofija-102710", "text": "Българските телеманиаци с афинитет към криминалетата имат повод за наздравица. Малко повече от година след като засне първия сезон на „Забравена“ у нас, Стана Катич се завръща за нова порция епизоди на поредицата, научи „Монитор“. Снимките отново ще се проведат в София, като по традиция декорът ще препраща зрителя към бостънските улици. Кога точно очакваме екипа на „Забравена“ и какви изненади крие сценарият на втория сезон предстои да разберем. Към момента е ясно единствено, че работата по сериала ще продължи с нов изпълнителен продуцент в лицето на Саманта Корбън-Милър (Conviction). В средите пък се коментира, че най-вероятно „Забравена“ ще бъде подновен едновременно за още един (трети) сезон, по подобие на „Друговремец“, който получи зелена светлина за следващите си две порции епизоди. Сюжетът на драмата се върти около героинята на Катич – агентът от ФБР Емили Бърн, която, хуквайки по следите на сериен убиец в Бостън, изчезва и е обявена от властите за мъртва. Шест години по-късно я намират в хижа в гориста местност, без абсолютно никакъв спомен за случилото се с нея. Завръщайки се вкъщи, героинята на Катич намира съпруга си оженен повторно. Вторият сезон ще проследи събитията в живота й след като тя вече се е срещнала лице в лице със своя похитител. „Забравена“ е втората продукция на медийния гигант Sony Pictures Television след „Престъпления без граници“, която стъпва на родна земя, но пък е първата, експлоатираща почти изцяло местен ресурс от технически кадри, логистика, гримьори и статисти. Родно участие има и пред камера – в епизодите за кратко се появиха Александър Алексиев и Снежана Макавеева. Борислава Стратиева, която наскоро гледахме и в „Посоки“, пък се отчете и в десетте серии на първия сезон. обясни Катич преди година. У нас екранната Кейт Бекет от „Касъл“ се разходи из Музея на соца в София, крепостта Кракра и др.", "date": "2018.06.15", "title": "Стана Катич е отново „Забравена“ в София"}
{"url": "https://www.monitor.bg:443/bg/a/view/zashtitnik-spasi-urugvaj-sreshtu-egipet-102724", "text": "Уругвай достигна до драматичен успех над Египет, след като защитникът Хосе Хименес реализира победно попадение минута преди края на редовното време във втория двубой от Група А на мондиала. Попадението в 89-ата минута донесе освен ценните три точки и край на негативната серия на „урусите“ от шест мондиала, в които отборът не успяваше да запише победа в първия си мач на шампионата. Двубоят на „Екатеринбург Арена“ пък бе първи на световно първенство за „фараоните“ от 1990 година насам, а голямата звезда на африканския тим Мохамед Салах остана на скамейката, независимо че селекционерът Ектор Купер заяви, че нападателят е готов да се включи в двубоя навръх 26-ия си рожден ден. Срещата започна равностойно, като след четвърт час игра Уругвай наложи превес и се опитваше да пресира своя съперник дълбоко в неговата половина. Кавани отправи първия точен удар в осмата минута, когато стреля от границата на наказателното поле, но без особена сила, а четири минути след това Хасан-Трезеге се отличи с изстрел към Муслера. В 23-ата минута Уругвай създаде последователно две страхотни възможности, след като първо Кавани нанесе силен удар от 22 метра, а след това Суарес от два метра не намери мрежата. Това обаче така и не се случи и арабската република трябваше да се оправя без голямата си звезда. В самото начало на второто полувреме Уругвай отново бе по-активният тим и Суарес пропусна втора чиста ситуация. Този път той получи добро извеждащо подаване от Кавани, остана очи в очи с Шенави, но стреля в крака на вратаря и отново не успя да се разпише. 20 минути преди края Кавани финтира двама бранители с наказателното поле на Египет, след което стреля силно, но топката срещна ръцете на неговия съотборник Касерес и реферът отсъди фаул. В 73-ата Суарес пропиля пореден шанс за неговия тим и трета стопроцентова възможност пред него, след като отново получи извеждащо подаване от Кавани, излезе сам срещу Ел Шенави, но направи изливен финт и вратарят прибра топката. В 84-ата минута Суарес свали с глава към Кавани, който нанесе страхотен удар от въздуха от границата на наказателното поле, но Ел Шенави отново се намеси блестящо и спаси и тази ситуация. И когато всички виждаха как мачът ще завърши при нулево реми, дойде мигът на защитника Хосе Хименес. Героят за „урусите“ не скри радостта си след двубоя и благодари на всичките си съотборници за извоювания успех. „Изключително съм щастлив. Това е невероятен миг и не мога да опиша колко добре се чувствам. Аз реализирах, но съм благодарен на всичките си съотборници, които се бориха 90 минути, за да изковем този успех. Заслужавахме го“, заяви щастливият Хименес.", "date": "2018.06.15", "title": "Защитник спаси Уругвай срещу Египет"}
{"url": "https://www.monitor.bg:443/bg/a/view/tihomir-ivanov-aut-za-celija-leten-sezon-102734", "text": "Лекоатлет №1 на България за 2017 година Тихомир Иванов ще пропусне летния сезон, след претърпя операция от спортна херния в Истанбул. Най-добрият ни състезател в скока на височина продължава възстановяването си в турската клиника. „Тихомир претърпя лека операция, която обаче няма да му позволи да се състезава този сезон, коментира пред bgathletic.com треньорът на Иванов - Георги Гетов. - След травмата на бедрото на световното в Лондон, се е получил проблем и на залавното място на четириглавия бедрен мускул (б.а. спортна херния). Лекарите заздравиха това място и от първия ден на операцията миналия петък Тишко вече ходи. Предстои му месец възстановяване в клиниката в Истанбул и от септември започваме подготовка на пълни обороти. Световни и европейски първенства ще има и занапред. Предпочитаме да сме напълно здрави за олимпиадата, а не да се яви проблем в ключовите моменти за 2020 г.\"” Иванов ще пропусне и eвропейското първенство в Берлин от 6 до 12 август. Той имаше покрит норматив за участие от миналата година, когато завърши с 2,31 м. С този резултат и с убедителните си изяви през 2017-а той беше сред надеждите за силно представяне в Берлин. Иванов направи много силна 2017 година, която завърши с личен рекорд от 2,31 м и финал на световното първенство в Лондон. Той получи контузия в бедрото при загрявката за финала и за него сезонът завърши. Завърна се на пистата на републиканския шампионат в зала \"Асикс Арена\" през зимата, където спечели титлата с изравнен личен рекорд в зала от 2,28 м. После получи покана за участие на световното първенство на закрито в Бирмингам през март, където се нареди девети с 2,20 м. Тихомир Иванов направи и един старт от началото на лятото на Диамантената лига в Доха, където завърши десети с 2,15 м. Тогава той сподели, че поканата за турнира е била неочаквана и с треньора му Георги Гетов са решили да я приеме, въпреки че тогава беше в подготвителен период. \"Всичко е наред, живот и здраве август ще започна да тренирам отново, сподели лекоатлетът пред sportal.bg. - След консултацииите и прегледите нямахме избор и просто действахме. Не ми се скачаше по 220-225 см. Това щеше да е максимумът.\"", "date": "2018.06.15", "title": "Тихомир Иванов аут за целия летен сезон"}
{"url": "https://www.monitor.bg:443/bg/a/view/kanadski-shok-za-olimpijskija-shampion-vyv-varna-102731", "text": "Първата сензация на турнира от Лигата на нациите във Варна стана факт. Канада шокира олимпийския шампион Бразилия след чиста победа с 3:0 (22, 32, 23). С успеха си северноамериканците нанесоха второ поражение на Селесао в лигата през тази година. Победата на Канада пък е шеста от началото на надпреварата. Мачът на практика се реши във втория гейм, в който \"кленовите листа\" показаха значително по-здрави нерви. Маратонската част се реши след 30-ата точка, когато бразилците допуснаха непредизвикани грешки и загубиха. В началото на третия гейм играта отново бе равностойна и резултатът бе изравняван няколко пъти. При второто техническо прекъсване Бразилия водеше с 16:14. След почивката канадците отново показаха много добра игра в атака и защита, за да спечелят с 25:23 и да затворят мача с 3:0. В бразилския тим влязоха в игра обявените за контузени Уолъс Де Соуса и Бруне Резенде, възстановени спешно за този двубой. Това обаче не стигна за успех. Статистиката показа 49:43 точки от атака за Канада, 5:7 от блокада, 5:6 аса и 24:21 от грешки на съперника. Най-резултатен за победителите беше капитанът Гавин Шмит с 16 точки, с 15 завърши Николас Хоуг, а 9 записа Стивън Маар. За Бразилия Уолъс Де Соуса беше отличникът с 19 точки (1 ас, 2 блока), а Лукас Сааткамп добави 12 (2 блока).  Сандърс 1, Шмит 16, Хоуг 15, Маар 9, Виграс 8, Ван Беркел 3, Бан-либеро (Бланкеню, Дероко 1, Гънтър 2, Шварц 4)  Стефан АНТИНГА : Резенде 2, Де Соуса 19, Боржеш 10, Д. Соуса 4, Сааткамп 12, Сантош 9, Хос-либеро (Аржона, А. Соуса, Пинто, До Нашименто, Ендрес-либеро)  Ренан ДАЛ ЗОТО", "date": "2018.06.15", "title": "Канадски шок за олимпийския шампион във Варна"}
{"url": "https://www.monitor.bg:443/bg/a/view/grantadjii-sejat-falshivi-novini-prez-nacionalen-efir-102728", "text": "Изпълнявайки плътно заповедта на олигарха Иво Прокопиев за овладяване на мейнстрийма (в стенограмите АРГО-гейт енергийният бос съветва подчинените си да овладеят информационния поток със свои тези – б.а.), грантаджиите на задкулисието започнаха да разпръскват фалшиви новини и през националния ефир. Пресен пример за подобна активирана клетка на олигархията е кадърът на БНР, а доскоро и на хранилка при банкера беглец в издържаната от него BiT – Силвия Великова. В закъснял коментар за националното радио (най-вероятно защото предния ден Великова не счете за нужно да присъства на пресконференцията на новата комисия „Антикорупция“ - б.а.), платената с грантове журналистка най-безочливо лансира в национален ефир тезите на забегналия Български Мадоф, който от години се крие от родното правосъдие. Великова навърза удобно за менторите й брифинга на КПКОНПИ, на който за пореден път бе обявено, че депутатът от ДПС и наш издател Делян Пеевски е с доказани и чисти доходи и е сред най-проверяваните хора у нас, с цирковите изпълнения на Цветан Василев в Ютуб. Целта на това упражнение е ясна – да се размият категоричните данни на разследващите, че всички спекулации с името на Пеевски са просто медиен прах, който група олигарси иска да хвърли в очите на обществото, за да прикрие собствените си разследвания. Колко ли струва да прозвучат думите ти в национален ефир, най-вероятно може да каже Българския Мадоф, който се уреди с високата трибуна на БНР благодарение на благоволението на грантовите журналисти в медията. Те от своя страна охотно разпространиха извадки от 4-часовите напъни на банкера беглец да се оправдава за откраднатите от КТБ милиарди и опита му да пребоядиса ярките си руски връзки в евроатлантически наклонности. Въпросът в случая не е как грантаджиите са успели да овладеят ефира на националната медия, а защо ръководството й допуска подобни изяви, които противоречат на всички журналистически норми – да се дава безусловно думата на подсъдим беглец от правосъдието, успял да завлече хиляди вложители и държавата с милиарди чрез своята пирамида КТБ. В опитите да се омаловажат констатациите на КПКОНПИ се включи и платеният пресцентър на БГ Мадоф – сайтът на агентът от ДС Огнян Стефанов „Фрогнюз“. В дълъг, но доста нескопосано написан коментар хората на Академик (който също като господаря си Цветан Василев е подсъдим, само че за данъчни престъпления – б.а) сеят измислените си фалшиви новини с тайната надежда, че някой ще им повярва, че Василев е целият в бяло и ще се забравят кражбите на БГ Мадоф. А това, което най-много подразни олигархията, е фактът, който бе изтъкнат и от народния представител Йордан Цонев: „Делян Пеевски е чист, има добри адвокати и добри съветници. За да си плащаш данъците, за да спазваш всичко, което трябва да спазваш, трябва да имаш самият ти познания и да имаш съветници. Не всичко може да знаеш“. Пред Нова телевизия Цонев добави, че не знае „къде е мъката“ в изнесената информация. „В коментарите на т.нар. десни имаше мъка. За десните не е важно да има антикорупционни органи и те да работят и да проверяват. За тях е важно тези органи да произвеждат като виновни тези, които те искат да произвеждат като виновни. И тук ви посочвам румънския модел с онази прокуратура“, каза още Цонев. По думите му ако антикорупционните проверки се извършвали от лидера на ДСБ Атанас Атанасов, то той нямало да повярва в тяхната истинност. „Като знам биографията на Атанасов, и добър ден да ми каже, няма да му повярвам“, изтъкна депутатът от ДПС. Цонев коментира и думите на банкера беглец Цветан Василев, че срещу съпартиеца му Делян Пеевски има ново разследване за пране на пари от Държавния департамент на САЩ. \"Пълни глупости, абсолютна лъжа. Писна ми да се занимавам с този човек. Един обвиняем отправя обвинения, нямам думи\", категоричен бе Цонев.  ", "date": "2018.06.15", "title": "Грантаджии сеят фалшиви  новини през национален ефир"}
{"url": "https://www.monitor.bg:443/bg/a/view/kevr-predlaga-poskypvane-s10-81-na-prirodnija-gaz-ot-1-uli-102730", "text": "Комисията за енергийно регулиране (КЕВР) предлага увеличение с 10,81% на природния газ от 1 юли, вместо исканите от \"Булгаргаз\" 18,5%. Това става ясно от доклад на работна група към КЕВР, качен днес на сайта на енергийния регулатор. Цената, по която \"Булгаргаз\" следва да продава природен газ през следващите три месеца, е в размер на 400,95 лв. за 1000 куб. метра или 37,79 лв./MWh (без акциз и ДДС). В нея не са включени цени за достъп и пренос през газопреносната мрежа. От \"Булгаргаз\" подадоха заявление за утвърждаване на цена от 427,12 лева за 1000 куб. метра природен газ за третото тримесечие, което представлява ръст от 18,05 на сто спрямо моментна цена от 361,82 лева. Общественият доставчик мотивира исканото поскъпване от 1 юли с очакваните по-високи цени на алтернативните горива на световните пазари - съответно с 11% на мазута и с 11,56% на газьола, което ще доведе до повишаване на доставните цени от \"Газпром експорт\" с 11,5 на сто. Експертите на енергийния регулатор се съгласяват с изчисленията на газовата компания, но намират надвзет приход от минали периоди и поскъпването няма да бъде толкова голямо, се посочва още в доклада на работната група на КЕВР. Предложението на КЕВР ще бъде обсъдено до края на този месец и при евентуалното му приемане ще има и промяна и в цените на топлоенергията, защото увеличението е от над 5 на сто. .", "date": "2018.06.15", "title": "КЕВР предлага поскъпване с 10,81% на природния газ от 1 юли"}
{"url": "https://www.monitor.bg:443/bg/a/view/namaljavat-zastrahovatelnite-sumi-za-bolnici-pri-medicinska-greshka-102733", "text": "Застрахователните суми за болници при медицинска грешка ще бъдат намалени. Фиксират се обаче застраховки за лекари в двоболничната и извънболничната помощ. Това предвижда проект на Наредба за задължителното застраховане на лицата, упражняващи медицинска професия, която Министерството на здравеопазването публикува за обществено обсъждане. Според проекта най-висока ще бъде застраховката за лечебни заведения, осъществяващи хирургична дейност, пластична хирургия, неонатология и редица други, като тя ще варира от 150 хил. до 600 хил. лева. Занапред болниците от различни направления, както и лекарите ще бъдат обособени в различни групи риск. До сега медицинският персонал и лечебните заведения също се застраховаха, като това е регламентирано в Закона за лечебните заведения, като максималния праг за лице беше 500 хил. лева, а за болница 2 млн. лева. Отделно Българският лекарски съюз също застраховаше своите членове. Проектонаредбата разделя лекарите в три групи, според упражняваната специалност. Сред тези, които попадат в първа, най-нискорисковата, са вирусология, медицинска паразитология, образна диагностика, дентална медицината и лъчелечение. Ако лекарят работи в доболничната помощ, минималната годишна застрахователна сума варира от 30 хил. до 120 хил. лева. Ако става въпрос за болница, тя е съответно от 50 хил. до 200 хил. лева. Във втора група попадат специалисти, като авиомедицина, вътрешни болести, ендокринология и обмяната на веществата и кожни и венерически болести. За работещите в извънболничната помощ сумата е съответно от 60 хил. до 240 хил. лева. за работещите в болниците са от 100 хил. до 400 хил. лева. Сред специалностите в трета група са акушерство и гинекология, почти всички направления от хирургията, неонатологията и спешната медицина. От 90 хил. до 360 хил. лв. е застрахователната годишна полица за лекарите от доболничната помощ, от 150 хил. до 600 хил. лева е за тези в лечебните заведения. Така фиксираните суми са глътка въздух за болниците, които сега, за да правят застраховките, на практика, трябва да харчат средства от тези за лечение. Така коментира предвижданата промяна пред „Монитор“ д-р Николай Болтаджиев, председател на Управителния съвет на Сдружението на частните болници. По този начин ще се освободят средства за повече медицински дейности, убеден е той.      ", "date": "2018.06.15", "title": " Намаляват застрахователните суми за болници при медицинска грешка "}
{"url": "https://www.monitor.bg:443/bg/a/view/elyn-de-djenerys-trygva-na-turne-102732", "text": "Тв водещата Елън де Дженеръс стартира първото си турне от 15 години насам. От този август звездата ще се завърне към корените си, като отново ще се качи на сцената като стендъп комик. Смешната обиколка на Де Дженеръс ще стартира този август и ще включва осем самостоятелни комедийни шоута в три града на Западното крайбрежие. Елън де Дженеръс започва кариерата си именно като стендъп комик през 80-те години в родния си град Ню Орлиънс. Впоследствие актрисата лансира телевизионното си шоу и се налага като една от най-популярните водещи в САЩ.  \"Шоуто на Елън де Дженеръс\" е отличено с 30 награди \"Еми\".  ", "date": "2018.06.15", "title": "Елън де Дженеръс тръгва на турне"}
{"url": "https://www.monitor.bg:443/bg/a/view/remontyt-na-22-km-uchastyk-ot-am-trakija-mejdu-plovdiv-i-stara-zagora-zavyrshva-dnes-102712", "text": "В рамките на светлата част на деня ще бъде напълно възстановено движението в ремонтирания 22-километров участък от автомагистрала „Тракия“ между Пловдив и Стара Загора. Вече е пуснат трафикът в платното за София, съобщиха от МРРБ.   В следващите часове пътуващите за Бургас трябва да карат внимателно, тъй като едновременно с възстановяването на трафика между 134-ти и 156-ти километър ще се премахва и временната организация на движението в платното за Бургас, по което шофьорите преминават двупосочно от началото на месеца при извършващите се строителни работи. 22-километровата отсечка не е ремонтирана от въвеждането й в експлоатация през 1995 г. Извършените дейности включват ремонт на настилката, отводнителни дейности, нова хоризонтална маркировка, ограничителни системи, пътни знаци, ограничителни системи и др. За подобряване конструкцията в участъка са използвани около 12 000 кв. м ПВЦ мрежа, а отделно са постави и над 12 000 кв. м стоманена мрежа. В ремонтирания участък са положени около 135 000 тона асфалт. За повишаване на безопасността на движение са монтирани около 92 км мантинели. Средно на денонощие в участъка между Пловдив и Стара Загора преминават по 23 952 моторни превозни средства. От тях 18 370 са леките автомобили, 5 209 са товарните камиони, а 210 са автобусите.", "date": "2018.06.15", "title": "Ремонтът на 22 км участък от АМ „Тракия“ между Пловдив и Стара Загора завършва днес"}
{"url": "https://www.monitor.bg:443/bg/a/view/grizman-ostavam-atletiko-e-mojat-dom-102711", "text": "Голмайсторът на „Атлетико“ (Мадрид) Антоан Гризман най-сетне реши да сложи край на всички спекулации във връзка с бъдещето му, свързващи го с трансфер в „Барселона“. Френският национал подготви за целта специално видео за испанската телевизия „Movistar Plus“ и чрез него обяви, че остава при „дюшекчиите“. След предаването на медията нападателят публикува откъс от видеото и в „Туитър“, като написа „Моите фенове, моят отбор, моят дом“, а на видеото се вижда как той върви към стадион „Уанда Метрополитано“ и се усмихва. „Взех решение да остана. В „Атлетико“ хората се стремят да работят така, че отборът да бъде голям. Не мога да седя отстрани. Трябва да кажа на хората, че искам да остана“, споделя Гризман в самия край на краткото видео. В него е показан разговор между него и сестра му относно условията, които му предлагат двата клуба, както и още дискусии с близките му по темата. Не е пропуснат и моментът от последния шампионатен мач срещу „Ейбар“, в който малка група фенове на „Атлетико“ освиркаха французина, мислейки, че той вече е решил да премне в „Барселона“. Много фенове видяха в клипа опит да бъде копиран баскетболния крал от НБА Леброн Джеймс, който през 2010 година по подобен начин оповести преминаването си от „Кливланд Кавалиърс“ в „Маями Хийт“.", "date": "2018.06.15", "title": "Гризман: Оставам, „Атлетико“ е моят дом"}
{"url": "https://www.monitor.bg:443/bg/a/view/pedro-sanches-se-objavi-protiv-nacionalnija-egoizym-na-es-102722", "text": "Испанският премиер Педро Санчес призова да се работи \"за една нова Европа, в която националният егоизъм няма да надделява\", предаде АФП. Изказването на Санчес е във връзка с разделението на държавите от Европейския съюз по отношение на миграционната политика. Мигрантският въпрос създаде разделение в германското правителство, противопоставяйки Ангела Меркел и нейния вътрешен министър Хорст Зеехофер. Италия, управлявана от коалиционното правителство на Движение \"Пет звезди\" и крайнодясната \"Лига\", не разреши на пълния с мигранти кораб \"Акуариус\" да акостира на нейния бряг - проява, която раздели държавите членки на ЕС, в много от които ксенофобията се засилва. Унгария и Словакия, които провеждат политика срещу имиграцията, изразиха подкрепата си за правителството на Джузепе Конте и неговия вътрешен министър Матео Салвини. Френският президент Еманюел Макрон силно разкритикува италианското ръководство, порицавайки неговия \"цинизъм и безотговорност\". По данни на Международната организация по миграцията от началото на годината 44 570 души са влезли нелегално в Европейския съюз по земя и море.", "date": "2018.06.15", "title": "Педро Санчес се обяви против националния егоизъм на ЕС   "}
{"url": "https://www.monitor.bg:443/bg/a/view/lideri-ot-es-i-balkanite-idvat-v-sofija-na-digitalna-asambleja-2018-102719", "text": "На 25 и 26 юни в Националния дворец на културата ще се проведе Дигитална асамблея 2018 - най-голямото събитие от календара на Българското председателство, посветено на цифровизацията. То е под егидата на българския комисар по цифрова икономика и общество Мария Габриел и се организира от генерална дирекция \"Съобщителни мрежи, съдържание и технологии\" на ЕК, информираха от комисията. В откриването й ще участват министър-председателят Бойко Борисов, министърът на транспорта, информационните технологии и съобщенията Ивайло Московски и заместник-председателят на Европейския парламент Евелин Гебхарт. Сред гостите ще бъдат министри от държавите членки на ЕС, както и от Албания, Македония, Босна и Херцеговина, Сърбия, Косово и Черна гора. Дигиталната асамблея е годишен форум на най-високо равнище, който събира повече от 1000 заинтересовани страни и политици за обсъждане на цифровата политика на ЕС и последствията от последните технологични разработки. Основни теми ще бъдат цифровите умения, киберсигурността, изкуственият интелект и цифровото бъдеще на Европа, а специален фокус ще бъде цифровизацията на Западните Балкани.", "date": "2018.06.15", "title": "Лидери от ЕС и Балканите идват в София на Дигитална асамблея 2018"}
{"url": "https://www.monitor.bg:443/bg/a/view/damtn-zapechata-kolonki-v-4-benzinostancii-v-oblast-plovdiv-102716", "text": "Държавната агенция за метрологичен и технически надзор (ДАМТН) запечата колонки в 4 бензиностанции на територията на област Пловдив. Отклоненията при течните горива бяха открити след масирани проверки с мобилни лаборатории от инспекторите на агенцията, които се проведоха в периода 11-15 юни в областта. Те обхванаха 49 бензиностанции, от които са взети 26 проби от автомобилен бензин А-95Н и 42 от дизелово гориво, съобщиха от ведомството. В четирите обекта, от които е установено, че се разпространява гориво с отклонение от нормите, са наложени принудителни административни мерки и са запечатани бензиноколонките. От търговската мрежа са изтеглени 12 692 л течно гориво, от които 7369 л гориво за дизелови двигатели и 5323 л автомобилен бензин. Предстои издаване на Актове за установени административни нарушения и на Наказателни постановления за общо 80 000 лв. Контролните изпитвания на взетите проби са извършени по комплекс от показатели, съгласно европейските и българските нормативни документи, като при 4 от пробите са установени несъответствия с изискванията. При 3 от пробите има отклонения от изискванията за качество съгласно Закон за чистотата на атмосферния въздух - 2 проби при дизеловото гориво, 1 проба при автомобилния бензин. Отклонението при бензина е по показател „дестилационни характеристики - край на кипене“, а при горивото за дизелови двигатели - по показател „пламна температура”. При 1 от пробите от дизелово гориво е установено несъответствие с изискването на Закона за енергията от възобновяеми източници за съдържание на биодизел в гориво за дизелови двигатели. От началото на годината инспекторите на Държавната агенция са извършили 485 проверки на обекти разпространяващи течни горива и е наложила санкции за над 593 000 хил. лв. Взети са 608 проби от територията на цялата страна, като 334 от тях са били от дизелово гориво, 274 от автомобилен бензин. Проверките са установили 31 несъответствия при качеството на горивата и 4 отклонения за съдържание на био компонент в тях. За периода са спрени от разпространение на пазара общо 140 859 литра некачествено течно гориво. ДАМТН продължава засилените проверки, с цел недопускане в мрежата на некачествено гориво.", "date": "2018.06.15", "title": "ДАМТН запечата колонки в 4 бензиностанции в област Пловдив"}
{"url": "https://www.monitor.bg:443/bg/a/view/sedmichen-monitoring-11-15-uni-102714", "text": "  920 лв. ще е минималната работна заплата на учителите и педагогическите специалисти. Слънцето изгря и на тяхната улица. От 1 януари 2019 г. направо ще слънчасат. Ще се опаричат така, че ще се чудят за какво да си харчат космическите заплати – дали за нови коли, дали за екзотични екскурзии. Този избор всъщност ще стои пред тях някъде към 2021 г., когато според дългосрочния ангажимент се предвижда заплатите на учителите да са двойни. Спрямо какво и кого? Е, да не бъдем дребнави.    Ако си старши учител или възпитател, слънцето ще изгрее на твоята улица с невероятната сума от 955 лева, а за главен учител ти се полага възнаграждение от 1005 лева – горе-долу колкото получава и кварталния полицай. Даскалът може би е учил малко повече от последния, но показалката отдавна не буди такъв респект, както палката. Ще го потвърдят и надзирателите, които излязоха на протест за заплати и си постигнаха своето. И то баш когато двама пандизчии се измъкнаха от Софийския затвор, преследвани от разгневена чистачка, погнала ги защото оставили стъпки по чистия под. Надзирателите, разбира се, нямаха нищо общо с това и бяха абсолютно невинни. Пък и бяха ангажирани да протестират за заплати, та не им беше до такива сюжети. Общото между надзирателите и полицаите е, че знаят кога и как да си поставят исканията, а не са будали като учителите да чакат някой да се присети за тях.   От камбанарията на днешните родители учителите са низши създания, обслужващ персонал. Те им плащат заплатите, така че да бъдат така добри да учат децата на каквото там ги учат и да им изпълняват всички капризи. Ако чавето иска да играе на таблет в час, да играе. Ако боде съученичката си с химикалка в окото или краде джобните на някой „заек”, грешката е в учителя, защото у дома скъпоценното такива неща не прави. Ако откърти вратата на класната стая или надраска с ключодържател чина, винага е на учителя, защото е оставил добре възпитано от родителите дете без надзор. Ангажимент на родителските тела е да заведат децата си до училищния вход, да ги тръснат на учителите и да им търсят отговорност за всичко, на което те са пропуснали да ги научат.   Родителите по подразбиране са ангажирани хора, с отговорна работа. Не са безделници и айляци като учителите. При всеки удобен повод те им напомнят, че трябва да си знаят мястото. Децата, както и техните родители, са винаги безупречни. И ако оценките в бележника и резултатите от матурите са притеснителни, то вината за това, както вече уточнихме, е на учителите. Не на родителите, които така и не забелязват, че децата им висят пред компютъра или гонят покемони всяка свободна минута. Някои родители така и не схващат, че науката не е течност, която учителите да наливат в кухи кратуни. Така както родителството не се ограничава до ангажимента децата да бъдат облечени, нахранени и глезени с подаръци.     Криза за финансисти, а също и за строители. Това отчита пазарът на труда, напук на твърденията как е пълно с работни места, за които пустите мързеливци не искат да кандидатстват. Ако търсите пресечната точка между тези дефицитни професии, ето я:   Финансистка дава нареждания на шефа на строителна бригада: - Значи, искам детската стая да е в жълто, ама не точно жълто, а около. Кухнята я искам в зелено, ама не съвсем зелено, ми около зеленото. А спалнята я искам в червено, ама не точно червено, а около... Строителят слуша, слуша, пък отбелязва любезно: - А не щеш ли да те уважа отзад, ама не точно отзад, а около?   Като се заговорихме за строители, тръгва строежа на Бронзовата къща – арт проект, който изглежда досущ като вдъхновен от опита на събирачите на старо желязо.     Австрийският канцлер Себастиан Курц обяви в Берлин намерение за създаването на „ос на желаещите в борбата срещу нелегалната имиграция\", включваща още Рим и Берлин. Като се знае, че сме все от страната на булката, инициативата срещу нелегалната миграция си звучи притеснително. Неотдавна премиерът на Дания предложи да се открият бежански лагери „в Европа, но извън ЕС“. Да се надяваме, че няма да се бутаме напред сред желаещите да си осиновят нелегални мигранти.   Спомен от соца: Директор на производствено предприятие (от онези, дето хората на Костов ги наприватизираха за жълти стотинки) вика работниците и им нарежда: - В духа на социалистическата повеля за мир, равноправие и прочие, всеки от вас трябва да си вземе по един виетнамец за Нова година. Гробно мълчание. Бай Пешо се почесва по главата, па вдига ръка: - Началник, ми ние вече си взехме кокошка.   Съдбата на любимата на грантаджийското съсловие „Червена къща“ ще се реши в най-скоро време. Тя по всяка вероятност ще стане музей, стана ясно от дебатите в парламента. „Умните и красивите“ най-вероятно ще възроптаят, че се посяга на свободата на мисълта. Както ги посъветва председателят на парламентарната комисия по културата Вежди Рашидов, те могат да мислят и на свободен наем. Могат, ама не искат.   Интересно е, че в доводите за „Червената къща“ винаги се акцентира върху тезата за дебатите, в които иначе участват единствено единомислещи хора, които няма изобщо какво да дебатират, защото в повечето случаи се съгласяват едни с други. Това е като да спориш със себе си – любимо занимание на цяла категория НПО-та. Само едно не разбирам от цялата дандания около сградата – по-добре ли се мисли (и дебатира) на червен фон? За едни антикомунисти питам, дето скачаха и продължават да скачат по площадите, че „Кой не скача, е червен!“   На фона на съдържателната дискусия за „Червената къща“, която се води в медиите на „Капитал“ и компания, излезе статистика, според която близо 41% от българите живеят в „Дядовата ръкавичка“. Анализът на Евростат за състоянието на жилищния фонд в Евросъюза миналата година сочи, че в маломерни къщурки се тъпчат по две и три поколения. В същото време имало доста пустеещи жилища по градове и села. А може би анализът трябва да отчете, че освен да живеят във въпросните жилища, собствениците им трябва да има и от какво да преживяват. Съвсем очевидно е, че концентрацията в едни жилища за сметка на други е обусловена и от други неща. Но на статистиците не им е работа да търсят причините, достатъчно е да си натъкмят статистиката.     Петстотин овце участваха в „масово самоубийство“, след като една от тях рипнала в пропаст от скалиста местност в окръг Ван, Източна Турция, а останалите я последали. Така блеещите посестрими доказали защо изразът „като стадо овце“ е добил такъв алегоричен смисъл. Осведомени твърдят, че действията на овцата водач били породени от солидарност. Когато научила за трагедията на кравата Пенка, преминала с бодра стъпка у Сръбско, както и за последвалата европейска сага с нея, овцата се натъжила и решила да демонстрира своята солидарност. Такава впрочем е психологията на протестърите. Ако един от тях рипне от пропастта, останалите ще го последват. Една малка крачка ги дели от свободата. Само някой трябва да я направи, за да полетят заедно.   Летящите чинии в Елисейския дворец са абсолютно забранени. Особено след като стана ясно, че френското президентство си е поръчало нов сервиз за държавни вечери, в който чиниите струват от 500 евро нагоре. Успокояващо за френските данъкоплатци е, че сервизът е от 1200 части, така че дори и да има семейни скандали, все ще остане здрава посуда.   Психологически наблюдения: ако се съди по състоянието на намерените при археологически разкопки съдове, още от каменната ера чиниите са разпространено средство за решаване на спорове.", "date": "2018.06.15", "title": "Седмичен мониtоринг (11 – 15 юни)"}
{"url": "https://www.monitor.bg:443/bg/a/view/nad-10-ruski-zooorakuli-predskazvat-rezultatite-na-mondiala-102718", "text": "Над 10 животни в Русия са поели ролата на пророци, които предсказват резултатите от световното първенство, пише \"Интерфакс\". Те са от различни зоопаркове в страната и се ползват с особено внимание от страна на феновете и служителите там. Наследниците на октопода Пауъл, който откри ерата на това занимание по време на световното в ЮАР през 2010 г. са от най-различни видове. \"Германецът\" Пауъл позна почти всички резултати, с които го занимаваха, от 14 свои прогнози той сгреши само 2 пъти, което го направи световна медийна звезда. За тези заслуги му поставиха посмъртно паметник на територията на океанариума, където живя. Сред най-популярните руски пророци са глухия котарак Ахил, който живее в Ермитажа в Санкт Петербург. Той работи като оракул още от преди година по време на мачовете за Купата на конфедерациите в Русия. В навечерието на мондиала Ахил получи дори спортен руски екип. В Сочи пък вече от 5 г. своите оракулски способности упражнява видрата Гарик. Тя избира победителите, като се насочва към топка с флага на съответната страна, която й подхвърлят. В Иркутск с предсказанията за мачовете от световното се занимава енотът Нафаня. Той избира от две кофи с плодове, в които има и малки топки с флаговете на отборите. Енотът също не е новак в занаята, започнал е да се изявява още от 2015 г. на световното по хокей на лед. В Нижни Новгород звездата на любителите на залозите е тапирката Клеопатра. В Калининград пък нейни конкуренти са двойката хипопотами Миля и Гласик. В зоопарка в Барнаул има вълк оракул, в химкинския се вихри северният елен Яша. Списъкът продължава със заека Пушок от Сочи, лемура Спартак от Екатаринбург и др. Сред най-големите атракции пък е китът Пузыр (в превод Мехур) от китариума в черноморския град Апана. Това място наскоро беше обявено за \"концлагер\" за водните бозайници заради ужасните условия, при които те живеят там.", "date": "2018.06.15", "title": "Над 10 руски зоооракули предсказват резултатите на мондиала"}
{"url": "https://www.monitor.bg:443/bg/a/view/ministyr-porojanov-provede-sreshti-vyv-vryzka-s-ptichija-grip-i-afrikanskata-chuma-po-svinete-102715", "text": "Министърът на земеделието, храните и горите Румен Порожанов проведе работни срещи с ръководството на Българската агенция по безопасност на храните (БАБХ) и директорите на областните дирекции по безопасност на храните. Направен беше преглед на мерките и готовността за реакция във връзка с усложнената епизоотична обстановка относно заболяванията инфлуенца по птиците (птичи грип) и Африканската чума по свинете, съобщиха от министерството. Във връзка с констатираното огнище на 13 юни на високопатогенна инфлуенца (грип) по птиците в животновъден обект за отглеждане на кокошки-носачки в с. Дончево, обл. Добрич са предприети мерки за профилактика, ограничаване и ликвидиране на болестта. Засилени са проверките за биосигурността на фермите за птици в цялата страна. При несъответствия се издават предписания и се съставят актове. Беше представена и актуална информация за Африканската чума по свинете. От началото на месец юни заболяването достигна на 160 км от границите на България, в румънската област Тулча. Предприемат се превантивни мерки като намаляване на популацията от диви прасета, засилен контрол и изследвания на проби. Провеждат се и обучения на ловците за разпознаване на симптомите на Африканската чума по свинете. В срещите участваха и зам.-министрите Цветан Димитров и Атанас Добрев, ръководството на Изпълнителната агенция по горите, директорите на държавните горски предприятия, както и представители на Центъра за оценка на риска по хранителната верига.", "date": "2018.06.15", "title": "Министър Порожанов проведе срещи във връзка с птичия грип и Африканската чума по свинете"}
{"url": "https://www.monitor.bg:443/bg/a/view/atina-i-skopie-podpisvat-za-imeto-v-nedelja-102717", "text": "Подписването на споразумението между Атина и Скопие от министрите на външните работи на двете страни ще стане от македонската страна на Преспанското езеро, пише гръцкия в. \"Катимерини\".     Голямото Преспанско езеро е разделено между Македония, Гърция и Албания. Освен министрите на външните работи Никос Кодзиас и Никола Димитров, на подписването ще присъстват и премиерите Алексис Ципрас и Зоран Заев. Поканени са също генералният секретар на ООН Антониу Гутериш, специалният специалният му пратеник по въпросите на гръцко-македонския спор Матю Нимиц, генералният секретар на НАТО Йенс Столтенберг, върховният представител на ЕС по въпросите на външните работи и политиката на сигурност Федерика Могерини и др. Неделя остава най-вероятният ден за церемонията. Междувременно гръцкият парламент обсъжда предложението за вот на недоверие срещу правителството на Ципрас, внесен от най-голямата опозиционна партия Нова демокрация заради споразумението с Македония. Планирано бе едновременно с дебата пред парламента да се проведе протест на опонентите на споразумението, според които с него Гърция прави твърде много отстъпки на Македония. Председателят на парламента Никос Вуцис съобщи, че дебатите ще приключат с гласуване в събота в 14 часа, на което възразиха депутатите от Нова демокрация. Заместник председателят на партията Костис Хадзидакис каза, че съгласно правилника, както и когато през 2013 г. Сириза като опозиция внесе същото искане за гласуване на недоверие, дебатите продължиха три дни и завършиха с гласуване в полунощ. Председателят на парламента каза, че е \"особено важно гласуването да завърши до 14 часа\" в събота. Междувременно македонското правителство обсъди и единодушно прие договора за разрешаване на спора с Гърция за името на Македония и за стратегическо партньорство и го декласифицира, предаде агенция МИА. Договорът бе качен на интернет страницата на правителството и е достъпен за обществеността, съобщи правителственият говорител Миле Бошняковски. Договорът е със заглавие - Окончателна спогодба за решаване на различията, описани в резолюции 817 и 845 на Съвета за сигурност на ООН за прекратяване на силата на Временната спогодба от 1995 г. и за установяване на стратегическо партньорство между страните, каза Бошняковски. Той обаче добави, че все още не е уточнена датата на срещата между премиерите Зоран Заев и Алексис Ципрас, на която трябва да бъде подписан договорът. Същевременно гръцкият външен министър Никос Кодзиас изрази надежда, че македонските граждани ще гласуват положително на референдума за името Република Северна Македония, договорено между Атина и Гърция, и оцени споразумението за името като добро, уравновесено и изгодно за двете страни, предаде агенция МИА. В интервю за руския в. \"Известия\" по повод посещението му в Русия Кодзиас каза, че референдумът трябва да бъде спечелен, за да бъде ратифицирано споразумението, съгласно решенията на ръководството на Северна Македония, употребявайки новото име на северната съседка на Гърция. \"Интеграцията на Северна Македония в НАТО и ЕС е избор на тази държава. Ние няма да им пречим и ще им помогнем по европейския им път\", каза Кодзиас.", "date": "2018.06.15", "title": "Атина и Скопие подписват за името в неделя"}
{"url": "https://www.monitor.bg:443/bg/a/view/profesori-dariha-kolektivna-tvorba-na-galerija-102697", "text": "Колективна творба под наслов „СтеЛа“ подариха на старозагорската галерия „Байер“ проф. Лаура Димитрова  проф.Стефан Алтъков  от столичната Алма Матер, жестът бе направен при закриването на 23-то издание на пленера по живопис „Дружба“. С нови 19 творби на 9-те участници в пленера се обогати фондът на култовата галерия, където се съхраняват над 600 работи на художници от България и чужбина, рисували през годините по улиците и покрайнините на Града на липите. Всеки от тазгодишните участници в рисуването на открито получи специален плакет от община Стара Загора, която финансира начинанието. Пленерът преминава под  егидата на местното представителство на СБХ с председател доц. Злати Златев. Откриването на изложбата съвпадна с прякото излъчване на първия мач от Мундиала, но това не попречи десетки почитатели на живописта и графиката да зарежат футболните страсти и да дойдат в залата.", "date": "2018.06.15", "title": "Професори дариха колективна творба на галерия"}
{"url": "https://www.monitor.bg:443/bg/a/view/sydyt-poshtadi-bashta-i-sin-prebili-do-smyrt-kloshar-102700", "text": "Върховният касационен съд пощади бащата и синът Петър и Йордан Пацеви, които на 7 април 2013г. пребиха до смърт зад блока, в който живеят, клошаря Камен Щерев – Шабан. В Пловдив Петър Пацев получи 10 години зад решетките, които ВКС отмени и замени с 3 години условно с 5 години изпитателен срок. Синът му Йордан бе осъден на 10г. и 6 м., които след решението на ВКС стават 4 години в затвора при първоначален общ режим. Според касационните съдии фактите по делото сочат за непредпазлива форма на вината на подсъдимите за причинената смърт на Шабан. Според ВКС условното наказание за Петър Пацев е достатъчно за неговото превъзпитание. За сина му Йордан, който тогава е работил, като полицай, съдиите смятат, че работата му е налагала спазването на закона и общоприетите правила на поведение и е изисквала по-трезва преценка. По отношение на уважения срещу подсъдимите граждански иск в размер на 40 000 лева, решението на апелативните съдии е правилно и законосъобразно, реши ВКС. Решението е окончателно и не може да бъде обжалвано. По време на всички съдебни заседания в Пловдив Петър и бившият полицай Йордан отричаха да са били до смърт клошаря Шабан. Шабан бе пребит до смърт зад гаражите на ул. „Брестовица” 5 в Пловдив на 7 април 2013г. Към 14 часа Йордан и Петър били зад блока си, за да паркират колата си. Точно до металните гаражи бездомникът си запалил огън, за да се стопли. Димът от огъня обаче отивал към жилището на подсъдимите. Те вече били забранили на клошаря да пали съчки и затова, като го видели отново, тръгнали да го бият. Шабан успял да замери с тухла Петър Пацев, която го уцелила по крака и го напсувал на майка, като го нарекъл „гяур”. Йордан извадил палка от багажника и започнал да бие клошаря по гърба, ръцете и краката. Баща му Петър ритал с крака Шабан. Докато го удряли, двамата подсъдими карали Камен Щерев с голи ръце да гаси запаления огън. Малко по-късно Петър казал на сина си да престане да удря клошаря с полицейската палка, защото „ще го убият”. Тогава Йордан спрял ударите, а Петър ритнал Шабан за последно в лицето. На мястото била повикана от съседи линейка, но клошарят починал дни по-късно в болницата от тежките си рани.  ", "date": "2018.06.15", "title": "Съдът пощади баща и син, пребили до смърт клошар"}
{"url": "https://www.monitor.bg:443/bg/a/view/iznasjame-stoki-za-rumynija-za-2-1-mlrd-102702", "text": "Смо през 2017 г. износът на български стоки за Румъния е в размер на 2,1 млрд. лв. А общият размер на стокообменът между двете страни е над 4,2 млрд. лв. Инвестициите от страна на бизнеса на северната ни съседка у нас пък са за 200 млн. лв. Те са основно в областите на промишлеността, преработката, електротехниката и електрониката, металните конструкции и др. сфери. Това съобщи във Велико Търново зам. министърът на икономиката Александър Манолев при откриване на съвместен българо- румънски бизнес форум, на който се представят възможности за инвестиции в региона и страната. Във форума вземат участие над 70 компании от двете страни, като се очаква в края му да бъдат подписани и конкретни договорености между фирми и организации от двете страни на Дунава за сътрудничество и съвместни бизнес инициативи. „Икономиките и на двете страни в момента са в подем. Имаме много добри двустранни бизнес отношения. Тъй като сме в рамките на европредседателството, това ни помага с Румъния да обединим усилията си за развитието на икономиката, подобряването на инфраструктурата и културните ни отношения. Така ще дадем още един силен тласък на бъдещи още по-ползотворни икономически отношения”, каза още зам. министър Манолев. Кметът на Велико Търново Даниел Панов пък изтъкна, че старата столица има много добри отношения с Румъния още от 2003 г., когато е изготвен сайт, в който на румънски език се популяризира Търновград като туристическа дестинация. А към момента има 15% ръст на румънски туристи. Увеличен е и броят на български туристи в Румъния. Старата столица има добри търговски и бизнес отношения в областтите на сладкарството и месопреработващата индустрия. 12 търновски фирми пък са участвали в организирани от румънска страна международни търговски изложения. Зам. министър Александър Манолев също похвали търновския регион като едно много добро място за правене на бизнес. През 2017 г. предприятията в региона са релизирали оборот за 5 млрд. лв. А през 2018 г. безработицата е намаляла до 6,1%. От общия оборот 63% е реализиран в сферата на услугите, 28% в производството, а 8% в сферата на селското стопанство. „Това е един от регионите на България, който най-успешно изпълнява европейските проекти. Средно на човек от населението усвояването е 746 лв., а за община Велико Търново – 1000 лв.”, обясни зам. министърът. Той съобщи още, че на национална ниво 2018 ще е поредната година с устойчив икономически ръст,като очакванията са за 3,8 % увеличение на БВП. Голям е приносът за това и на държавата и на Министерството на икономиката, което е разпределило 2,5 млрд. евро за развитие на малкия и средния бизнес. Освен това в страната вече има девет работещи индустриални зони, които привличат инвеститори.        ", "date": "2018.06.15", "title": "Изнасяме стоки за  Румъния за 2,1 млрд."}
{"url": "https://www.monitor.bg:443/bg/a/view/syrbija-pod-pricela-na-okolo-60-chujdestranni-slujbi-102720", "text": "Сърбия е под прицела на около 60 държави, които са създали агентура, готова за субверзивни действия, лансиране на фалшиви новини и предизвикване на тревога в обществото, заяви за местния в. \"Политика\" професор Милан Миялковски, бивш декан на Факултета по сигурност в Белград. Миялковски смята, че всичко, което става в Сърбия, може да се наблюдава през някаква вътрешна причина, но трябва да бъде поставено в контекста на интересите на чуждестранни фактори. Ситуацията в Сърбия и региона трябва да се наблюдава през системата на скачените съдове, казва той и посочва острото противопоставяне в региона на геополитическите интереси на най-могъщите сили в света - САЩ, Русия и Китай, Турция като регионална сила, както и на транснационалния фактор, пренебрегван от мнозина – ислямистите. Към всичко това трябва да се добави и \"агресивинят подход\" на Запада, преди всичко на ЕС, по отношение на Косово, казва той.", "date": "2018.06.15", "title": "Сърбия под прицела на около 60 чуждестранни служби"}
{"url": "https://www.monitor.bg:443/bg/a/view/prashtat-stivyn-hoking-v-kosmosa-102701", "text": "Радиосигнал с \"послание на мира и надеждата\" от покойния британски изследовател на черните дупки Стивън Хокинг, който почина през март на 76-годишна възраст, ще бъде изпратен в космоса. Това бе извършено в рамките на планираната за петък церемония по погребването на праха на учения край гробовете на неговите прочути сънародници Исак Нютон и Чарлз Дарвин в Уестминстърското абатство в Лондон. Словесно-музикалният сигнал, в който думите на Хокинг ще звучат на фона на музика от известния гръцки композитор Вангелис, ще бъде изпратен със спътникова антена на Европейската космическа агенция в Себрерос, западно от Мадрид, и ще бъде насочен към най-близката до Земята черна дупка 1А 0620-00. По думите на дъщерята на професор Хокинг Люси, посланието е красив символичен жест, чрез който се осъществява връзка между присъствието на баща й на планетата Земя, желанието му да полети в космоса и изследванията му на Вселената. \"Това е послание на мира и надеждата, на единството и необходимостта да живеем заедно на тази планета\", каза тя.", "date": "2018.06.15", "title": "Пращат Стивън Хокинг в космоса"}
{"url": "https://www.monitor.bg:443/bg/a/view/ford-mondeo-sreshtu-fish-za-4-40-lv-vyv-varna-102709", "text": "Лекият автомобил \"Форд Мондео\" от \"Втори ТОТО шанс\" за играта \"6 иот 49\" е най-скъпата печалба в тираж №47 на БСТ. Неговият собственик е заложил на фиш с 2 комбинации за \"6 от 49\" и 1 за \"Тото Джокер\" при абонамент за 2 тиража на стойност 4,40 лв. във Варна. Номерът му беше изтеглен чрез жребий от всичките фишове, подадени за тиража, без допълнителен залог. Цените на този тип коли започват от 45 000 лв. и растат според екстрите и вида на двигателя им. Така инвестицията на късметлията се е върнала при всички случаи над 10 227 пъти. А фишът важи и за утрешния 48-и тираж! Пак от \"Втори шанс\", но за \"5 от 35\" бяха спечелени 10 000 лева от собственик на фиш с 2 комбинация за тази игра пак в абонамент за два тиража за 2,80 лв. в софийското село Бистрица. Двете петици по 10 886 лева във II теглене на \"5 от 35\" пък са най-скъпите парични печалби в тираж 47. Едната беше уцелена заедно с 30 четворки по 59,90 лв., от което се събраха общо 12 683 лева. Ударът е направен със система №15 за 21,70 лв. Другата пък падна с четворен фиш за 2,80 лв. Джакпотът за \"6 от 49\" се очаква да удари над 4 556 000 лева, след като тираж №48 утре е специален и за него цената на 1 комбинация ще е по 1,20 лв., а не по 1,00, както е за обикновените.            Числа - (1, 3, 11, 27, 33, 40); 6 - няма, 5 - 8 по 3182,30 лв., 4 - по 41,90 лв., 3 - по 3,90 лв.; ДЖАКПОТ: 4 471 588,05 лв.  Числа - (9, 14, 15, 17, 24, 38); 6 - няма, 5 - 4 по 2588,40 лв., 4 - по 45,60 лв., 3 - по 3,40 лв.; ДЖАКПОТ: 842 309,64 лв.  I теглене - (1, 11, 13, 22, 30); 5 - 9 по 2419,10 лв., 4 - по 92,50 лв., 3 - по 4,90 лв.; II теглене - (2, 9, 18, 24, 30); 5 - 2 по 10 886,00 лв., 4 - по 59,90 лв., 3 - по 3,80 лв. : Числа - (2, 13, 16, 34, 35); Зодия 9 - Стрелец; 5+1 - няма, 5 - няма, 4+1 - няма, 4 - 7 по 500,00 лв., 3+1 - 17 по 100,00 лв., 3 - по 229 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (2, 3, 7); Цифра – (9, 7, 1); 3 - 6 по 3064,30 лв., 2 - 1926 по 9,60 лв.; ДЖАКПОТ: 0,00 лв.  Година 16, месец 06, дата 29, ден 2; I група - няма, II - 1 от 445,50 лв., III - няма, IV - 2 по 111,40 лв., V - 4 по 55,70 лв., VI - 7 по 25,50 лв., VII - 13 по 17,10 лв., VIII - 23 по 7,80 лв., IX - 29 по 9,20 лв., X - по 5,90 лв., XI - по 2,20 лв., XII - по 2,00 лв., XIII - по 2,40 лв., XIV - по 1,00 лв., XV - по 1,30 лв.; ДЖАКПОТ: 16 116,81 лв.  \"6 от 49\" 117175384 Варна . \"5 от 35\" 989468030 Бистрица", "date": "2018.06.15", "title": "\"Форд Мондео\" срещу фиш за 4,40 лв. във Варна"}
{"url": "https://www.monitor.bg:443/bg/a/view/prokuraturata-razkri-korupcija-v-medicinskija-odit-102704", "text": "Прокуратурата е разкрила корупционен елемент в Изпълнителната агенция „Медицински одит“ (ИАМО). Нейното ръководство е имало отношения с лекари и директори на болници. Това стана ясно от изказване на говорителя на главния прокурор прокурор Румяна Арнаудова пред БТВ. В четвъртък стана ясно, че прокуратурата разследва ИАМО за престъпления по служба, приключване на преписки за смъртни случаи като приключили с резолюция „по маловажност“ и натиск от страна на директора проф. Златица Петрова върху служители да препратят констатациите от проверките в протоколите. За тези и още други случаи „Монитор“ писа пръв в поредица от журналистически разследвания. Касае се категорично за злоупотреба с власт, а не само за административно нарушение. Има и корупционен елемент, каза прокурор Арнаудова. Тя обясни, че при наличие на данни за извършено престъпление от общ характер, агенцията е взела самостоятелно решение да не сезира прокуратурата. Така не се е стигнало до наказания за извършители на престъпления. Прокурор Арнаудова каза още, че са събрани доказателства за комуникация на определени медици със служители, извършвали проверки по сигнали за лекарски грешки. На въпросните служители са били давани наставления за това как да извършат дадена проверка. Били са карани да подправят изготвени вече доклади към констативни протоколи. Ние вече разполагаме с въпросните документи, обясни Арнаудова. Освен това, имало несъответствия и между това, което „Медицински одит” са обявили на страницата си в интернет и онова, което са предоставили на прокуратурата. Липсват около 40 преписки, които ще бъдат изискани, каза Арнаудова. Тя се е запознала с общо 608 преписки, създадени по сигнали на граждани. Сред тях са и тези за смърт на 11 пациенти. Прокурор Румяна Арнаудова посочи, че ръководството на агенцията имало отношения с лекари и шефове на болници. Разследващите търсят престъпна схема, при която са били облагодетелствани определени медици и лечебни заведения. Установени са и смъртни случаи в различни болници, за които агенцията е извършвала проверки, но прокуратурата не е била сезирана. Освен това, е „Е имало комуникация със служители, които проверявали болници, били са им давани указания как да извършват проверката\". Сред тези случаи има и такива за починали бебета. Прокурор Арнаудова посочи, че не е разговаряла с отстранената шефка на агенцията. Със Златица Петрова не сме разговаряли. Ако се наложи да бъде разпитана, ще бъде разпитана. Прокуратурата няма да се ограничи с проверките само в периода 2016-2017 г., защото тази практика съществува от 2015-а. В прокуратурата са постъпили множество сигнали и всички те ще бъдат разгледани, заяви тя и призова всеки, който е бил неглижиран от „Медицинския одит“ да се обърне към специализираната прокуратура. Престъплението, за което сме образували наказателно производство не е по немърливост. Става въпрос за класическо престъпление по служба с корупционен елемент, посочи Арнаудова. Междуврлеменно здравният министър Кирил Ананиев пусна проект на нова наредба за условията и реда за извършване на проверки на лечебните заведения от Изпълнителна агенция „Медицински одит“. Тя вече е публикувана за обществено обсъждане. в него се предвиждаиИзпълнителният директор на агенцията да определя със заповед служителите, които извършват проверките, както и те да се легитимират със служебни карти. Основните промени са свързани с премахване на задължението да се съставя доклад до изпълнителния директор на агенцията след извършена проверка от лицата, които осъществяват проверки. С измененията в нормативния акт се предвижда за нуждите на отчетността и контрола, лицата, които осъществяват проверки, да представят отчет до изпълнителния директор за извършената работа в срок до 5 дни от датата на връчване на констативния протокол на проверявания. До момента първо се е пишел доклад до директора, което е позволявало да се манипулират данни под негов натиск, коментираха бивши служители на ИАМО.  ", "date": "2018.06.15", "title": " Прокуратурата разкри корупция в Медицинския одит "}
{"url": "https://www.monitor.bg:443/bg/a/view/svetlina-v-dushata-srodjava-stihove-i-muzika-102703", "text": "Досега немалко актьори са се включвали в проекти на Софийската филхармония наред с музикантите, но за пръв път най-представителният ни оркестър кани в своя проява гост поет. Тя ще се състои на 17 юни, неделя, от 19 ч. в зала „България“, когато Софийската филхармония ще представи „Светлина в душата“: един концерт на струнен квартет КласикАрт с гост – поетът Симеон Аспарухов. В програмата на концерта са Американски квартет от Антонин Дворжак, клавирен секстет от Ерньо Донани и премиерна творба на Румен Бояджиев-син, а солисти ще бъдат Виктория Цоцкова – пиано, Людмил Ненчев – цигулка, Цветелина Попова-Стайкова – цигулка, Евгения Бааджиева-Димова – виола, Кристиана Михайлова – виолончело, Михаил Живков – кларинет, и Михаил Михайлов – валдхорна. А ето и поканата от автора на стихосбирката „Дни за обичане“, поета Симеон Аспарухов: „Усещането за безтегловност, безметежност и безкрайност, което носи преплитането между класическа музика и поезия, не е илюзия. Истина е. Усещам го по време на репетициите и си мисля колко още трябва да съм силен, за да остана напълно себе си и да не загубя разума си. Толкова силна емоция не съм сигурен дали мога да опиша. Дори не знам как. Дори не знам дали е само една. Пиша това, защото искам да ви поканя на една разходка, която със сигурност ще запомните. Разходка на вашата чувствителност, за която няма път. Тя е полет! Тя е светлина в душата! За първи път музите на двете изкуства ще се срещнат в зала „България“. Заповядайте!... С обич: ClassicArt String Quartet & Ensemble и Симеон Аспарухов“.", "date": "2018.06.15", "title": "\"Светлина в душата\" сродява стихове и музика"}
{"url": "https://www.monitor.bg:443/bg/a/view/zelenchukoproizvoditeli-ot-kustendilsko-zapochvat-ot-nulata-102698", "text": "Зеленчукопроизводители от Кюстендилско са принудени да започнат от нулата и отново да засадят градините си, след като само преди ден те бяха сравнени със земята след разразилата се буря в региона. „Всичко е унищожено на 100 %. Нямаме избор. Трябва да намерим разсад и да започнем от начало. В нашето село, например, напълно е унищожена и реколтата от рапица, грах и жито. Това са щети, които на земеделските производители няма кой да възстанови, защото те не са застраховани”, обяви кметът на село Лозно, Пламен Матуски. В същото положение са и не едно или две села в Кюстендилско. Напълно унищожени са и зеленчуковите градини на земеделци в село Радловци и Соволяно. „Няма останало и листенце по стъблата на доматите и пипера. Вече имах доматки, малки чушчици, а сега нищо. Кога тепърва да правя нова градина“, гневи се 54-годишната Таня от село Радловци. Масово кюстендилци смятат, че бурите през последните дни са някакво наказание за тях. „Явно трябва ние да страдаме заради чужди грехове. Ето на, погледнете. Три дни при нас са бури, градушки. През април се случи същото. През тази година имаме свръх производство на череши, но те вече се съсипаха. Градушката ги стовари на земята“, твърдят потърпевши. Само преди три дни беше понижена и изкупната цена на черешите. От 80 ст. за кг. тя падна на 60 ст. Отделно от това се оказва проблем и пласирането на продукцията. „До този момент имаше много голямо предлагане, а в същото време нямаше на кой да продаваме плодовете. Например в село Копиловци има преработвателно предприятие, но там се редят и ТИР-ове от Гърция, че дори и Пазарджик, които доставят череши. Явно собственикът, след като имаше две лоши години и добавите от череши в Кюстендилско бяха нулеви, се е презастраховал и си е сключил договори с други производители“, коментира и кметът на село Горна Гращица Румен Чучков.", "date": "2018.06.15", "title": "Зеленчукопроизводители от Кюстендилско започват от нулата"}
{"url": "https://www.monitor.bg:443/bg/a/view/vjarvashtite-jivejat-po-dylgo-ot-ateistite-102699", "text": "Изследване на учени от университета на Охайо показа, че религията има положителен ефект върху продължителността на живота. Специалистите доказаха, че набожните хора живеят с 5,64 години по-дълго от атеистите. Изследването е базирано върху използване на данни от хиляди некролози в 42 щата на страната. Въз основа на събраните данни учените анализирали религиозната принадлежност и начина на живот на починалите. По-късното изследване на 500 некролози от Айова разкрило дори по-голяма разлика между продължителността на живота на вярващи и атеисти - 6,48 години. Учените Болдуин Уей и Лора Уолъс свързват това с живеенето в район, където процентът на религиозните хора е много висок. Върху продължителността на живота на вярващите влияят по-активният социален живот и доброволният труд, които допринасят да се решат проблеми, свързани със самотата и дължащата се на напредналата възраст по-малка подвижност. Религиозните хора освен това са по-малко предразположени към стрес и придобиване на вредни навици. Медитацията, йога упражненията и молитвите помагат в борбата с прекомерното напрежение.", "date": "2018.06.15", "title": "Вярващите живеят по-дълго от атеистите"}
{"url": "https://www.monitor.bg:443/bg/a/view/trup-na-polugol-pastir-vludi-kazanlyshko-selo-102690", "text": "  Труп на полусъблечен мъж на метри от подбалканския път в местността Малкото Черганово подлуди жителите на близкото село Черганово по обяд в петък. Първият слух бил за заклан човек с цел обир, сигналът бил подаден на телефон 112 към 12,00 часа на 15 юни . По думите на началника на РУ „Полиция“ – Казанлък Стойчо Крачолов при първоначалния оглед не са открити данни за упражнено насилие, предполага се, че човекът е починал следствие масиран инфаркт докато е карал велосипеда си по затревения банкет. Разпознато е тялото, то е на родения през 1955 година Борис Г. от мъглижкото село Зимница, който изкарвал прехраната си като пастир. Човекът бил любител на чашката и най-вероятно сърдечният пристъп го е застигнал докато въртял педалите. Тялото е откарано в катедрата по съдебна медицина при Тракийския университет в Стара Загора за аутопсия. Районът е бил отцепен за допълнителен оглед.", "date": "2018.06.15", "title": "Труп на полугол пастир влуди казанлъшко село"}
{"url": "https://www.monitor.bg:443/bg/a/view/makron-iska-frenskijat-da-dominira-v-es-102706", "text": "Френският президент Еманюел Макрон иска френският език да върне статута си на официален език на европейските обществени и политически институции, който той има до влизането на Великобритания в Европейската икономическа общност през 1973 г. Тази промяна може да стане възможна слез излизането на Обединеното кралство от Европейския съюз, съобщава в. „Уолстрийт джърнъл“. „Английският език никога не е бил толкова силен в Брюксел както сега, когато ние осъждаме Брекзит. Но доминацията на английският не е неизбежна“, заяви Макрон. Изданието припомня, че английският език е официален за 12,8% от жителите на Евросъюза, но след Брекзит той ще остане втори официален език само за две държави – Ирландия и Малта, където живеят само 1,2% от населението на Евросъюза. В същото време английският език ще остане най-изучаваният чужд език в европейските образователни учреждения – той е изучаван от над 80% от учениците в началните училища и от над 95% в средните училища. Статутът на английският като лингва франка е засвидетелстван от факта, че 81% от всички документи на ЕС се съставят на английски, макар че само 2,8% от служителите в европейските учреждения са с английски произход. Позицията на Макрон се подкрепя от председателя на Еврокомисията Жан-Клод Юнкер. „Защо езикът на Шекспир превъзхожда езика на Волтер? Ние сгрешихме, когато избрахме англизацията“, заяви Макрон в интервю за френска телевизия. Официалните преговори между Лондон и Брюксел за условията, на които Великобритания ще напусне ЕС, започнаха на 19 юни 2017 г. - една година след референдума, на който британците подкрепиха Брекзит. Самото излизане трябва да стане факт на 29 март 2019 г. Междувременно Макрон проведе \"сърдечен разговор\" с италианския премиер Джузепе Конте в разгара на дипломатическата криза между двете страни, заяви френската министърка по европейските въпроси Натали Лоазо. \"Бихме желали Джузепе Конте да пристигне\", посочи тя пред радио \"Европа 1\" по повод срещата в петък между Конте и Макрон в Париж, която Рим заплашва да отмени, ако Франция не поднесе извинения след изявления на Макрон, сметнати от италианските власти за \"неприемливи\". Френският лидер разкритикува във вторник \"циничното и безотговорно\" поведение на Рим, отказал да приеме кораб с 629 мигранти, спасени в Средиземно море. \"Имаме нужда от диалог с Италия, тя е важен наш партньор, важен съсед. Президентът Макрон и Джузепе Конте се видяха за кратко на срещата на Г-7 в Канада, ще е интересно и полезно да се видят за по-дълго\", заяви Лоазо. \"Никой никого не поучава\", увери тя, запитана за думите на Макрон, като припомни и \"достойните за съжаление италиански изказвания за Франция\". Френската министърка призова страните да оставят тази полемика. Миналата година Франция посрещна рекорден брой търсещи убежище; тя е втора в ЕС по брой на приетите кандидати за убежище, прехвърляни от Гърция и от Италия, отбеляза тя. \"Опитваме се заедно с Италия да стабилизираме Либия. Издирваме в Нигер и Чад търсещи убежище, за да им спестим прекосяването на Средиземно море и на Либия\", допълни Лоазо. \"Вършим много неща, но Европа наистина трябва да прави повече и да действа по-добре, за да подпомогне Италия\", заключи френската министърка. На този фон преди визитата на Конте във Франция избухна скандал, свързан с френското президентско семейство. Стана ясно, че Бриджит и Еманюел са закупили с държавни пари порцеланови чинии в Елисейския дворец за близо половин милион евро. Луксозният сервиз от 1200 чинии е бил избран лично от първата дама на Франция. Официално е декларирано, че са били дадени €50 000, но според френско сатирично издание сервизът струва близо €500 000. Макрон на момента бе разкритикуван, че вместо да мисли за държавния бюджет и възможностите за ограничаване на харчовете, Елисейският дворец се къпе в лукс. Сатиричният вестник Le Canard Enchaîné твърди, че реалната цена на сервиза е половин милион. Всяка една отделна чиния е €400.  ", "date": "2018.06.15", "title": "   Макрон иска френският да доминира в ЕС"}
{"url": "https://www.monitor.bg:443/bg/a/view/vejdi-rashidov-chervenata-kyshta-prinadleji-na-vsichki-bylgari-102688", "text": "„Червената къща“ е на всички, не само на един кръг, не само на един център за култура и дебат. Това коментира пред „Монитор“ председателят на комисията по култура в НС Вежди Рашидов от ГЕРБ. Повод бе последното заседание на комисията, на която депутати поискаха от ресорния министър Боил Банов „Червената къща“ да бъде превърната в музей на скулптура Андрей Николов, а настоящите наематели да напуснат през август, когато договорът им изтича. В момента сградата се стопанисва от Фондация \"Гъливер клиринг хауз\", която я използва като център за дебати и е близка до кръга „Капитал“. Рашидов обясни, че не се плаши от атаки заради това искане, което всъщност е подкрепено от подписка на стотици хора, желаещи възстановяване на музея на твореца. „Червената къща трябва да бъде музей по една проста причина. Това е ателието и къщата на самия Андрей Николов. Тя не е къща на близките на Иван Кръстев и това някой прекрасно трябва да го разбере“, обясни Рашидов. „Хора, които са се настанили и охотно живеят във въздуха на Андрей Николов, просто да си наемат друга къща“, добави той. „Дебат за култура има във всеки музей. В Париж никой не си е позволил да се настани в къщата на Роден. Никой не си е позволил да влезе в ателието и къщата на Бранкузи. Никой не си позволява в Москва да влезе в къщата на Врубел. Никой не бива да си позволява да си прави единствено дебати, в която и да е къща на голям творец, единствено заради самите дебати. Дебати са се правили, откакто има музеи и ще продължат да се правят, но не и дебати за самите дебати, а дебати за голямото творчество на всеки велик творец“, обясни Рашидов. По думите му това всъщност е основна задача на всеки изкуствовед, чиято професия е това, а не задача на „случайна група от хора, която си позволява да прави пропаганда за сметка на културата“. „Явно някои не могат да направят разлика между пропаганда и културен дебат. Но винаги е така, когато за култура си позволяват да говорят хора, които нямат нищо общо с нея“, аргументира се Рашидов. По думите му опазването на паметта на големите българи и творци трябва да бъде държавна политика. Държавата трябва да поддържа музеите, заяви той и добави, че музеите са святи места, които носят славата на страната и са христоматия за идните поколения. „Представяте ли си да дадем къщата на Иван Вазов, на Яворов, на Борис Христов на всеки дебатиращ в тази страна, който иска да се настани там под наем?!“ възкликна Рашидов. „Дебатите са следствие от съществуването на музеите, а не музите да съществуват заради дебатите“, каза още той.      ", "date": "2018.06.15", "title": "Вежди Рашидов: „Червената къща“ принадлежи на всички българи"}
{"url": "https://www.monitor.bg:443/bg/a/view/typa-ovca-zatri-cjalo-stado-v-propast-102689", "text": "Петстотин овце участваха в \"масово самоубийство\" в Турция, след като една от тях скочи в пропаст, а останалите я последваха, доказвайки защо изразът \"като стадо овце\" е добил такъв алегоричен смисъл. Турската телевизия Хабертюрк показа кадри от скалистата местност в окръг Ван, Източна Турция, където лежат стотиците загинали животни. След като една от овцете се хвърлила в пропастта, висока около 20 метра, всички останали я последвали. Овцете, собственост на жителите на местно село, били изведени на паша. Когато овчарите им съобщили новината, стопаните на животните били шокирани да научат, че са загубили целия си добитък.", "date": "2018.06.15", "title": "Тъпа овца затри цяло стадо в пропаст (СНИМКИ)"}
{"url": "https://www.monitor.bg:443/bg/a/view/vkaraha-v-aresta-osyjdan-12-pyti-za-krajbi-102691", "text": "Изтърпял една дузина ефективни наказания е бил задържан отново след постъпили в РУ „Полиция“-Казанлък два последователни сигнала за среднощно проникване в къщи на територията на град Мъглиж. С белезници в ареста е откаран 35 годишният Филип Ф. –Фикрито, чийто последна присъда е изтекла през март 2017 година. По данни на казанлъшката районна прокуратура ветеранът е проникнал чрез взлом в две къщи, собственост на мъглижани, като отнесъл със себе си мобилни телефони, вещи и пари. И в двата случая мъжът действал с голи ръце, като успявал да изкриви алуминиевата дограма на прозорците.Част от задигнатите вещи били намерени в квартирата на ловкия апаш, други оставил „на отговорно“ пазене при съседи. Постановена е постоянна мярка за неотклонение „задържане под стража“ тъй като и двете престъпления са осъществени в условията на опасен рецидив. Местни жители споделят, че задържаният е започнал „кариерата“ си на обирджия още като непълнолетен.Едва 10-годишен той бил спипан да краде от основното училище, където прекарал три последователни години в първи клас, защото не успял да научи азбуката.При многобройните си престои обаче в затвора Фикрито изучил Наказателния кодекс и дори на два пъти сам се явявал под дела, които водел срещу затворническата администрация за „нарушени човешки права“.    ", "date": "2018.06.15", "title": "Вкараха в ареста осъждан 12 пъти за кражби"}
{"url": "https://www.monitor.bg:443/bg/a/view/bylgarski-firmi-v-belgija-udyrjat-pari-za-hrana-i-noshtuvki-102705", "text": "Български фирми в Белгия удържали от заплатата на работниците си пари за храна и нощувки. За това информира Главна инспекция по труда, която е сезирана от Белгийската федерална обществена служба по въпросите на заетостта, труда и социалния диалог. Нарушенията са излезли наяве след публикации в белгийската преса в края на май. Седемте фирми били управлявани от едни и същи лица и се занимавали с набиране на персонал за осигуряване на грижа на възрастни хора в домовете им. За период от 5 години те са проверявани 24 пъти от инспекцията, заради използване на нерегламентирани практики при осигуряването на работа. Възнагражденията, които са получавали са били под минималния праг на държавата, в която са извършвали дейност. Освен това в разрез със закона не са заплащани извънреден и празничен труд. Набираният персонал е заминал за Белгия без да е бил запознат с условията за работа. За всички нарушения са предприети мерки, като за някои е потърсена и административнонаказателна отговорност. Проверките продължават и сега, като се извършват съвместно с НАП. От инспекцията по труда напомнят, че червената лампичка трябва да ни светне ако лицата, които осигуряват работата, избягват лична среща и поддържат единствено онлайн комуникация. Сигнал за измама е и изискването на суми за различни такси и услуги. Ако командироващото предприятие не развива идентична дейност в България, а веднага след сключването на договора командирова лицето в чужбина също трябва да внимаваме. Освен това не трябва да се подписват документи на език, който не разбираме. В случай на съмнение можем да проверим дали фирмата е с действаща регистрация на сайта на Агенцията по заетостта. Там се регистрират всички предприятия, които осигуряват временна работа, както и фирмите посредници.", "date": "2018.06.15", "title": "Български фирми в Белгия удържат пари за храна и нощувки"}
{"url": "https://www.monitor.bg:443/bg/a/view/endji-kasabie-uchi-mladeji-na-zdravoslovno-hranene-v-hisarja-102687", "text": "Диетоложката на звездите Енджи Касабие ще разкрие тънкостите в здравословното хранене пред най-малките жители на град Хисаря. Лекцията на звездата, която се разписа с участие в любовния сезон на „Вип Брадър“ е част от програмата „Лятна младежка асамблея за здравословно хранене”, за която Жени Калканджиева и Цвети Николова, съвместно с фондация “Свобода от страха” подписаха договор с Министерство на младежта и спорта. Освен Касабие, в чийто списък с клиенти влизат звезди от ранга на Силвестър Сталоун, в ролята на посланик на каузата ще бъде и фолк певицата Кали. Проектът е комплекс от дейности и инициативи, обвързани с актуални нужди на младежката общност като превенция срещу храненето с вредни за здравето храни и напитки. „Ще стартираме с провеждането на 3-дневен форум в периода 15 – 17.06.2018г., който ще се реализира в град Хисаря и което ще събере 50 младежи на възраст 15-29 години. Участниците ще придобият познания за негативните последици от храненето с вредни храни, за разпознаване на вредните и полезни храни и за значението им относно поддържането на здравословно тегло“, коментират организаторите.", "date": "2018.06.15", "title": "Енджи Касабие учи младежи на здравословно хранене в Хисаря"}
{"url": "https://www.monitor.bg:443/bg/a/view/kolekcioner-otvori-bankov-sejf-s-nepoznati-risunki-na-mario-jekov-102694", "text": "Десетина, непоказвани до сега пред обществеността рисунки от 20-те години на миналия ХХ век, излезли изпод четката на работилия по онова време в Париж и Ница най-голям български маринист Марио Жеков /1898-1955/ извади от банков сейф колекционер , за да бъдат подредени в юбилейната изложба по повод 120-та годишнина от рождението му. Десетина, непоказвани до сега пред обществеността рисунки от 20-те години на миналия ХХ век, излезли изпод четката на работилия по онова време в Париж и Ница най-голям български маринист Марио Жеков /1898-1955/ извади от банков сейф колекционер , за да бъдат подредени в юбилейната изложба по повод 120-та годишнина от рождението му. Експозицията, плод на близо две десетилетни усилия на изкуствоведа проф. д-р Марин Добрев бе показана в Стара Загора, родния град на художника, който „се венчал за слънцето и водата“, по думите на изследователите му. 120-те работи са извадени от фондовете на 7 родни галерии и десетина частни колекции.Сред дошлите за откриването на изложбата беше и зам. председателят на СБХ Ивайло Дженев, един от близките родственици на живописеца. Мнозина са правили опити да имитират „почерка“ на Жеков, но никой от имитаторите му не е успял да пресъздаде неговия усет към движението на водата, коментира проф. д-р Марин Добрев. Творческото наследство на родения в най-сухоземното кътче на България маринист е разпиляно  из Европа, където в различни периоди са били подреждани негови изключително успешни изложби.Незавършилият художествена академия майстор на четката предизвиквал неистов фурор с работите си, през  1924 г. големия акварелист  Константин Щъркелов  ще напише за него: „“В тези дни тревожни, в тая късна есен, дъждовна и студена, дошъл е един момък от край бреговете на нашето море – да ни открие душата си… Поет по душа, той слага смелата си четка на платното и търси там своето настроение…”..  Справка в специализираните сайтове за аукциони показва, че платна на починалия през 1955 година старозагорец се предлагат на начални цени от 3 до към 8 000 лв.Малцина обаче знаят , че пръст в съдбата му има незнаен френски офицер, който край Дойран посъветвал падналия в плен 19-годишен български войник Марин Тодоров Жеков да посети непременно Париж, за да се научи как да…рисува. Случката е от есента на 1917-а, съветът на французина е изпълнен 7 години по-късно след три неуспешни опита на младежа да си купи билет за кораб до Марсилия. Две дузини акварели и ескизи от този ранен период са истински „гвоздей“ в юбилейната изложба, която през следващите месеци ще обходи по-големите галерии у нас.Най-ранните са две рисунки от престоя на Жеков в Истанбул през 1921 г., много преди да попадне в плен на магията наречена „Анри Матис“.Особен интерес представляват и три плаката от началото на 50-те години, когато Марио Жеков е бил назначен за пръв художник на току що създаденото „Балкантурист“. В които познавачите съзират навеите на забранения за соцстраната модернизъм.", "date": "2018.06.15", "title": "Колекционер отвори банков сейф с непознати рисунки на Марио Жеков"}
{"url": "https://www.monitor.bg:443/bg/a/view/kryshtelnja-ot-4-ti-5-i-vek-stava-atrakcija-v-misionis-102676", "text": "Мисионис край Търговище ще посреща туристи с кръщелня от 4-ти - 5-и век, която ще бъде превърната в истинска атракция. Това обясни пред „Монитор“ проф. Николай Овчаров. Кръщелнята се намира на запад от разкритата през 60-те години от неговия баща - проф. Димитър Овчаров, голяма епископска базилика. В нея са се кръщавали възрастни езичници. Впоследствие обаче помещението е било затворено. „След приемането на християнството се е наложило да бъдат изградени такива кръщелни. Те са били с дълбоки басейни, където хората са се потапяли до гърдите. Тази година намерихме средства и за туристите ще бъде разкрит целият обект“, поясни проф. Овчаров. Археолозите ще продължат и с разкопки във вътрешността на Мисионис, За новия сезон в античния град са осигурени около 150 000 лева. Миналото лято там се появиха и първите находки - монети, керамика и оръдия на труда. Най-интересната сред тях беше амулет от VІ в., при който монета е превърната в талисман с бронзова верижка. Според археолозите Мисионис, или Северният Перперикон, както го наричат някои, ще се превърне във водещ обект на културно-историческия туризъм в Североизточна България през следващите години.  Те ще продължат до средата на септември. Целта е свързването на южния квартал с акропола на светилището. „Отварят се огромни нови площи, които ще ни покажат цялостно облика на Перперикон. Навлизаме много сериозно в южния квартал, където преди време беше открита най-голямата базилика“, коментира още Овчаров. За новото археологическо лято в района има осигурени 250 000 лева от община Кърджали. Все още обаче не може да се прогнозира кога ще приключат разкопките в скалния град, за да се открие цялостният му облик. По думите на проф. Овчаров най-вероятно ще са необходими още десетилетия работа. Само монетите, открити до 2015 година в светилището, са 6200. Само за март тази година от билети и такси приходите на Перперикон са били около шест хиляди лева. „Надявам се тази година да счупим предишните рекорди и обектът да бъде посетен от 100 - 150 хиляди души“, допълни Овчаров.  ", "date": "2018.06.15", "title": "Кръщелня от 4-ти - 5-и век става атракция в Мисионис"}
{"url": "https://www.monitor.bg:443/bg/a/view/bez-avtorski-prava-za-knigi-za-slepi-102677", "text": "Хората с нарушено зрение ще получат по-лесен достъп до печатни произведения. Това предвижда проект за изменение на Закона за авторското право и сродните му права. Незрящите ще могат да използват свободно произведения като книги, вестници, списания, музикални партитури и т.н., без да заплащат или искат разрешение от техните създатели, стига да го правят с нетърговска цел. За целта читалища и други организации, работещи в полза на хората с увреждания ще могат да създават копия на въпросните творби във формат, достъпен за тях. Иначе казано - адаптирана електронна книга, звукозапис на съдържанието на писмено произведение (аудиокнига), радиопредаване, Брайлов шрифт, едър шрифт и т.н. Настоящите промени са вследствие на подписания от ЕС Маракешки договор. Страната ни има време за транспониране на регулациите до 11 октомври. Припомняме, че България се забави с 2 години при внедряването на Директивата за колективно управление на авторското право и сродните му права на ЕС, с което бе заплашена със санкции в размер на над 19 хиляди евро на ден. В крайна сметка страната ни прие необходимите промени в родното законодателство. Заедно с тях тя разпореди и че от следващата година контролни функции за това дали търговските обекти заплащат за музиката, която се чува на терен, ще имат и общинските инспектори. „Имаше притеснение, че ще е необходим по-голям ресурс на общините вследствие на тази промяна. Това реално не е така, тъй като въпросните инспектори ще изискват един документ в повече от обикновено – този за уредените права с двете организации. За разлика от проверките, правени от Министерството на културата, те няма да следят какъв репертоар звучи“, обясни наскоро Иван Димитров, изпълнителният директор на Музикаутор. Бе въведена и т.нар. солидарна отговорност в лицензирането на публични изпълнения на живо. Според нея ръководителите на локациите, в които се организират концерти, ще трябва да изискват от промоутърите документ за уредени права за събитието. В противен случай правоносителите ще могат да търсят полагащите им се възнаграждения и от тях.", "date": "2018.06.15", "title": "Без авторски права за книги за слепи "}
{"url": "https://www.monitor.bg:443/bg/a/view/pogrebaha-pilotite-v-zatvoreni-kovchezi-102679", "text": "С пълен военен церемониал, под звуците на химна на РБългария и траурния марш, над 3000 бивши и настоящи колеги от всички авиобази у нас, приятели, близки и роднини на загиналите пилоти Пламен Пантилеев и Стоян Неделчев, се стекоха на Централните гробища в Пловдив, за да ги изпратят в последния им път. В края на траурната церемония ливна силен дъжд и опечалените започнаха да коментират, че и небето плаче за двамата летци.  Заради многото хора, които искаха да се простят със загиналите, поклонението пред тленните им останки бе на самото гробно поле, а не в църквата, която щяла да се окаже тясна да побере всички. „Горд съм с него. Авиацията беше в сърцето му. Искахме да се откаже, но той ни казваше: „Летенето ми е в кръвта”. Не искаше да се отказва”, каза след погребенията вуйчото на майор Стоян Неделчев Димитър Минчев. Племенникът му се пенсионирал преди две години, тъй като бил навършил годините за това. Но и след официалното пенсиониране продължил да носи службата и да лети, каквато била детската му мечта. Завършил със златен медал Механотехникума в Ямбол и продължил да учи за пилот. Това искал от дете, сподели вуйчото. Осиротелите двама сина на Неделчев вървят по неговия път. И двете момчета учат в престижни училища в Пловдив. По-големият този ноември ще навърши 18 години и догодина ще бъде абитуриент в една от езиковите гимназии в града. Малкият е на 15г. и учи в Математическата гимназия в специалност с математика и с английски език. „Пълни отличници са и двамата”, ги хвали Димитър Минчев. Командирът на екипажа майор Пламен Пантилеев също оставя две момчета сираци. Писъци на техните майки и съпруги огласиха Централните гробища в Пловдив. Жените прегръщаха снимките на най-скъпите си същества и не можеха да спрат да плачат, въпреки прегръдките и окуражителните думи от околните. „Не мога да повярвам. Миналата седмица си беше у дома, а сега къде те погребваме в този ров?”, плачеше почернената съпруга на Неделчев. „Жалейте, живи, защото две частици от нас, колеги, приятели и роднини, отлетяха със своята мечта да бъдат във въздуха. Ние, техните колеги, искаме да знаете, че ще подкрепяме вас, роднините, цял живот. Защото сме част от вашата съдба. Вие ни ги пратихте с униформа, аз ви ги връщам в ковчези. Поклон пред вас! Дълбок поклон!”, бяха силните думи в словото на командира на 24-а Авиобаза Крумово бриг. ген. Димитър Иванов. Съболезнователен адрес бе прочетен от името на президента на РБългария и върховен главнокомандващ Румен Радев. Съболезнователни адреси са били получени буквално от всички военни подразделения и авиобази, институции, частни и държавни фирми, обяви един от военните по време на траурните церемонии. „За летците небето е дом. Поглеждаме към небето, за да ги съзрем, защото животът на летците е непрекъснат възход нагоре, към висините. Гибелта на двама достойни млади мъже разпалва гняв и поражда въпроса „защо”. Вечен полет към светлината и към незабравата. Поклон!”, каза в словото си и командващият ВВС бриг. ген. Цанко Стойков. Той също подчерта, че целият им професионален път в служба на родината е свързан с вертолетната авиобаза. И двамата основно са летели на вертолет Ми-17 и са участвали в едни от най-рискованите мисии на Въоръжените сили в помощ на пострадали при бедствия и аварии – при гасене на пожари и в спасително-издирвателни операции. „Ето това става, когато от години авиацията ни се затрива. Като няма пари за техниката, умират хора”, си говореха със сълзи в очите приятели на загиналите. Със заповед на министъра на отбраната Красимир Каракачанов, който присъстваше на погребенията, летците бяха повишени посмъртно в майори. Телата им бяха в затворени ковчези със снимките на загиналите преждевременно летци и сгънати върху капаците два национални флага. Лично пловдивският митрополит Николай отслужи заупокойната литургия в памет на майорите Пантилеев и Неделчев. Своята съпричастност към скръбта на семействата на загиналите пилоти изразиха министърът на отбраната Красимир Каракачанов, началникът на отбраната генерал Андрей Боцев, командирът на Военновъздушните сили генерал-майор Цанко Стойков, командирът на вертолетната авиобаза Крумово бригаден генерал Димитър Иванов, генерали от Българската армия, командири на военни формирования, офицери, сержанти, войници и цивилни служители от Въоръжените сили и граждани.   Продължават да се роят версиите защо хеликоптерът Ми-17, докато е зависнал на около 20-30 метра височина, по време на тренировка по способа „бързо въже”, се е срутил за 1-2 секунди на земята. Според разследващите основната версия е техническа неизправност на машината, тъй като и въпреки малкият нальот от по 17-19 часа за 2018г., двамата пилоти са били много опитни. Едно от предположенията е, че виновник за инцидента е опашният винт. Според друга версия обаче по време на зависването енергосистемата на въртолета се е сринала внезапно и така е изключила автопилота. Командирът на екипажа и щурманът му не са имали никакво време да реагират, за да овладеят машината. Разследва се и пилотска грешка, въпреки че тази вероятност е нищожна. Всичко обаче щяло да стане ясно едва, когато експертите свалят и чуят записите от черната кутия на разбилия се хеликоптер.   Майор Пламен Пантилеев е бил командир на авиационно звено във военно формирование 32 040 - Крумово. Във Въоръжените сили служи от 1994 г. Роден е на 14 юни 1970 г. в гр. Бяла, област Русе. Завършил е висше образование във ВНВВУ „Георги Бенковски“ - Долна Митрополия през 1994 г. със специалност „летец-пилот“ за Военновъздушните сили (ВВС) на вертолет. Летец-пилот ІІ клас с над 600 летателни часа. Летял е на L-29, Bell 206 и Ми-17. Награждаван е многократно от командирите си със служебна благодарност и от началника на отбраната. Майор Стоян Неделчев е бил щурман на вертолет в авиационно звено на военно формирование 32 040 - Крумово. Във Въоръжените сили служи от 1997 г. Роден е на 31 януари 1973 г. в гр. Елхово. Завършил е ВВВУ „Георги Бенковски“ – Долна Митрополия през 1997 г. със специалност „летец – пилот“ на вертолет. Летец-пилот ІІІ клас с над 500 летателни часа. Летял е на Ми-2, Ми-8 и Ми-17. Награждаван е многократно със служебна благодарност.  ", "date": "2018.06.15", "title": "Погребаха пилотите в затворени ковчези"}
{"url": "https://www.monitor.bg:443/bg/a/view/tenor-otbeljazva-ubilej-na-scena-v-cirk-102696", "text": "40-годишна професионална кариера ще отбележи в Стара Загора на 20 юни тенорът Калуди Калудов, като за пръв път това ще стане не оперната сцена, а на цирковия манеж. Калудов  ще влезе в кожата на Канио от спектакъла на Леонкавало „Палячи“,постановката е съвместно начинание на държавната оперна трупа в Града на липите и гостуващата трупа на академичен цирк „Балкански“. Шапито е построено в новия град парк „Артилерийски“, репетициите са в пълен ход , коментира директорът на операта Огнян Драганов, който е и режисьор-постановчик.Партньор на юбиляра за празника ще бъде съпругата му , полякинята  Анна Дитри в образа на Неда , а сценографията и костюмите са по проекти на румънския художник Каталин Йонеску-Арборе . Зад  диригентския пулт ще бъде маестро Ивайло Кринчев. Драганов обяснява, че необичайната идея оперното и цирковото изкуство да се „прегърнат“ е на Калудов и допълва, че „Палячи“ е единствената опера със сюжет по действителен случай  и разказващ за живота и личната драма на артиста, с тази разлика, че в този спектакъл пътуващата трупа е циркова. На второто представление , което ще бъде на 21 юни ариите на Канио ще изпълни сърбинът Зоран Тодорович. Подборът на акробатичните номера е на академик Александър Балкански и на сина му Александър – младши. Веднага след опера в цирка старозагорската трупа ще започне репетиции и за третото издание на „опера на стадиона“ - 8 юли, като изборът е паднал върху вердиевата „Набуко“.  За главната роля на Абигайл артистичният директор на трупата Веселина Кацарова е осигурила сопраното Мария Гулегина, която е пяла  на една сцена с Лучано Павароти и Пласидо Доминго в Метрополитан опера в Ню Йорк, Миланската скала, Роял опера в Лондон и Парижката опера.  ", "date": "2018.06.15", "title": "Тенор отбелязва юбилей на сцена в …цирк"}
{"url": "https://www.monitor.bg:443/bg/a/view/za-50-godishnija-ubilej-na-npmg-slavin-slavchev-pja-s-matematici-102680", "text": "Победителят в шестия сезон на „Като две капки вода“ Славин Славчев пя заедно с ученици, учители и гости на концерта по случай 50-годишния юбилей на НПМГ „Акад. Любомир Чакалов“. Певецът изпълни последната си песен „Нов път“ и хитът на Queen Somebody to love, обикаляйки редовете в зала 1 на НДК. Той не пропусна да пожелае на публиката да обичат своите учители. Компания на сцената на Славин правиха Петя Алекса и Монти, човекът глас Красимир Аврамов, момичето в цвят лилав Ирина Флорин и Цвети Радойчева, която бе влязла и в ролята на водеща заедно с Костадин Филипов. Всички те са част от кампанията „Успели българи дават личен пример“. Концертът не мина без музикални поздрави и от възпитаници на гимназията. Изпълнението на „Учителко, целувам ти ръка“ на Варя успя да разчуства цялата залата, която бе изпълнена с бивши и настоящи преподаватели. Море от светлини в залата предизвика Димитър Ангелов с неговата китара и песента на Ed Sheeran Perfect. Сред гостите на 50-ия рожден ден на гимназията бяха зам.-министърът на образованието Таня Михайлова, която прочете поздравителен адрес от министъра Красимир Вълчев, началникът на Регионалното управление на образованието София град Ваня Кастрева, която определи гимназията като емблема на качество, както и зам.-кметът на Столична община Тодор Чобанов, който се обърна към присъстващите в залата с думите „Бъдещето е на хора със знания и умения, бъдещето ви принадлежи“. Със специален плакет за високи резултати в национални и международни състезания бе отличен Звездин Бесарабов.", "date": "2018.06.15", "title": "ЗА 50-годишния юбилей на НПМГ Славин Славчев пя с математици"}
{"url": "https://www.monitor.bg:443/bg/a/view/jordan-conev-deljan-peevski-e-chist-102695", "text": "Делян Пеевски е чист, има добри адвокати и добри съветници. Това стана ясно от коментара на депутата от ДПС Йордан Цонев пред Нова телевизия Повод за коментара му стана изказването на шефа на „Антикорупция“ Пламен Георгиев, че Пеевски е най-проверяваният човек в България. \"За да си плащаш данъците, за да спазваш всичко, което трябва да спазваш, трябва да имаш самият ти познания и да имаш съветници. Не всичко може да знаеш“, каза още Цонев и добави, че не знае „къде е мъката“ в изнесената информация. „В коментарите на т.нар. десни имаше мъка. За десните не е важно да има антикорупционни органи и те да работят и да проверяват. За тях е важно тези органи да произвеждат като виновни тези, които те искат да произвеждат като виновни. И тук ви посочвам румънския модел с онази прокуратура“, каза още Цонев. По думите му ако антикорупционните проверки се извършвали от лидера на ДСБ Атанас Атанасов, то той нямало да повярва в тяхната истинност. „Като знам биографията на Атанасов и добър ден да ми каже, няма да му повярвам“, изтъкна депутатът от ДПС. Цонев коментира и думите на банкера беглец Цветан Василев, че срещу съпартиеца му Делян Пеевски има ново разследване за пране на пари от Държавния департамент на САЩ. \"Пълни глупости, абсолютна лъжа. Писна ми да се занимавам с този човек. Един обвиняем отправя обвинения, нямам думи\", категоричен бе Цонев. ДПС ще подкрепи вота на недоверие на БСП срещу кабинета по темата сигурност. Цонев припомни, че от ДПС са искали да внасят вот на недоверие по същата тема още през декември 2017 -та. Радвам се, че сега БСП узря за идеята на ДПС, каза Цонев. посочи, че вот на недоверие може да се внесе и по тема „Здравеопазване“. „Вижте какво става в здравната система. Има Плочев, няма Плочев. Европредседателството приключи, но проблемите в България продължават със страшна сила“, заяви депутатът. Според него България се нуждае от национална програма за реформи. Тази война между институциите е абсолютно вредна за българската държава и българските граждани, заяви още Цонев по повод жертвите от разбилия се военен хеликоптер и разменените реплики между президент и управляващи. Цонев призова премиерът Борисов да не допуска смяната на турските имена на местности. Той уточни още че идеята на патриотите за за създаване на нов орган, който да следи за спазване на езикови нарушения, е абсурдна.  ", "date": "2018.06.15", "title": "Йордан Цонев: Делян Пеевски е чист"}
{"url": "https://www.monitor.bg:443/bg/a/view/masov-boj-mejdu-rodnini-prati-shestima-v-bolnica-102681", "text": "Масов бой между роднини в ромския квартал „Изток“ в Кюстендил прати шестима човека в болница, а други трима в ареста. Инцидентът е възникнал в четвъртък малко след 20 часа на улица „Батак“. Тогава след близо 8-часов запой една от присъстващите жени набила 4-годишното момиченце на съседите си, защото пречило на веселбата. Минути по-късно наскачали близки на детето, които започнали да налагат празнуващата компания. „В масовото меле са участвали повече от 20 човека. Налага ли са се с каквото им попадне. Столове, лопати и тояги“, разказаха работещи по случая. Според запознати огромна част от участниците в боя са били мъртво пияни. „Дали са празнували старта на Световното по футбол или нещо друго не знаем. Факт е обаче, че когато пристигнахме на място половината от хората лежаха по земята, кой с окървавено лице, друг с разкъсани дрехи. Никой обаче от тях не оказа съпротива“, обявиха униформени от полицейския участък в гетото. В резултат на сбиването са пострадали шестима души, двама от тях са със счупени ръце, един е със счупен крак и друг с черепно-мозъчна травма. „Наложи се 34-годишният мъж с черепно-мозъчна травма да бъде транспортиран до столично здравно заведение. Той е удрян с тъп предмет по главата, по първоначални данни нямаше опасност за живота му“, обявиха медици от спешен център. „Трима от участниците в побоя са задържани. Те са на различна възраст и категорично може да кажем, че не става въпрос за сбиване между два от най-известните ромски клана в ромския квартал“, обявиха от полицията в Кюстендил. По случая е започнато досъдебно производство в РУ Кюстендил, уведомен е дежурен прокурор. Само преди по-малко от седмица при стрелба в гетото на Кюстендил пострадаха 14-годишно момче и 63-годишна жена. Тогава едни срещу други се изправиха фамилиите на „Гольовци“ и „Ропотамци“, които враждуват от няколко десетилетия. Последваха и арести за участниците в мелето, а по случая се очаква да започне процес.  ", "date": "2018.06.15", "title": "Масов бой между роднини прати шестима в болница"}
{"url": "https://www.monitor.bg:443/bg/a/view/s-darenija-vyzstanovjavat-vojnishkija-pametnik-pred-ndk-102684", "text": "С публични средства ще бъде възстановен паметника на бойците от Първи и Шести софийски пехотни полкове. Мемориалът ще бъде върнат на мястото на паметника 1300 години България при НДК. Това съобщи кметът на София Йорданка Фандъкова, която заедно с главния ахр. Здравко Здравков дадоха началото на конкурса за възстановяването на мемориала. Столичната община и Министерството на отбраната също ще заделят средства за възраждането на паметника в автентичния му вид. Крайният срок за подаване на идейните проекти е 30 юли. От „Московска“ 33 имат желанието новият мемориал да се доближава максимално до оригинала. „Хората от онова време помнят добре онзи мемориал и ние поехме отговорността той да се върне. Надяваме се конкурсът да се случи в сроковете, в които е обявен. Защото искаме да възстановим не само една историческа справедливост, но и паметта на тези, които са загинали за свободата ни. Надявам се това да се превърне във всенародно дело, защото не е важно само за София, но и за цяла България. Защото това ще остане за поколенията и то на едно централно място“, каза Фандъкова. Главният архитект Здравко Здравков обясни, че както на оригинала, така и на новия монумент, ще бъдат изписани имената на над 3000 войници сражавали се за България в Балканската, Междусъюзническата и Първата световна войни. От своя страна зам.-кметът по култура доц. Тодор Чобанов изтъкна, че именно имената на войниците са най-голямата значимост на паметника, защото така показваме, че са запомнени.“ На него са записани датите и важните сражения. Друга голяма значимост е фактът, че са посочени представители на всички етноси от страната. Под наше знаме са са сражавали множество народи\", каза Чобанов и допълни, че оригиналните табели са в лошо състояние и само 2/3 от тях са запазени. „Така са направени, че няма как да ги реставрираме, но има малък шанс част от тях да бъдат възстановени. Това ще е архитектурно решение и възможност\", обясни зам.-кметът.", "date": "2018.06.15", "title": "С дарения възстановяват войнишкия паметник пред НДК"}
{"url": "https://www.monitor.bg:443/bg/a/view/sredno-po-400-narushiteli-za-den-e-zasnela-mobilnata-kamera-v-pazardjishko-102675", "text": "Над 5 000 нарушения е заснела до момента новата мобилна камера, тип „триножник“, с която разполага полицията в Пазарджик. За един ден средно по 400 нарушители се регистрират с техническото съоръжение. Като лоша статистика бе отчетена, че до момента са регистрирани 17 900 нарушения по пътищата на областта, като са издадени 5 257 акта, 6 236 фиша и 6 431 електронни фиша. 294 са катастрофите от началото на годината, като 86 от тях са тежки, а 4-ма души са загубили живота си. Комисар Иван Дончев съобщи още, че от началото на 2018 година са дерегистрирани 141 автомобила, управлявани от неправоспособни водачи- 75 за алкохол, употребен от собствениците им и 85 също за алкохол и дрога, но шофирани от други хора. Данните са от отчета за 5-месечието на шефа на „Охранителна полиция” при пазарджишката Областна дирекция на МВР.", "date": "2018.06.15", "title": "Средно по 400 нарушители за ден е заснела мобилната камера в Пазарджишко"}
{"url": "https://www.monitor.bg:443/bg/a/view/stefano-gabana-selena-gomes-e-grozna-102678", "text": "Прочутият дизайнер Стефано Габана шокира последователите си в Инстаграм, като коментира под снимка на Селена Гомес думите: „Толкова грозна“. Това не е първият път, в който бившата половинка на Доменико Долче е изказвал отрицателно мнение срещу знаменитости в социалните мрежи. „Твоите хомофобски и сексистки разбирания няма да просъществуват през 2018 г.“ Така актьорът Томи Дорфман от „13 причини защо“ побърза да защити бившата старлетка на „Дисни“. Самата актриса все още не е коментирала изказването на Габана. Гомес служи като изпълнителен продуцент на сериала, адаптиран по книгата на Джей Ашър. Бестселърът от 2007 г. разказва историята на ученичка, която отнема живота си след редица проблеми в гимназията. „Мисля, че авторът разбра, че знам какво е да те тормозят. Бях в най-голямата гимназия в света – каналът „Дисни“. Майка ми също е била тормозена. Вслушвах се в историите й, докато растях.“, изповяда се изпълнителката на Kill Em With Kindness.", "date": "2018.06.15", "title": "Стефано Габана: Селена Гомес е грозна"}
{"url": "https://www.monitor.bg:443/bg/a/view/proval-na-zasedanieto-na-ns-gerb-kym-bsp-tova-e-sabotaj-obzor-102664", "text": "Петъчното заседание на Народното събрание се провали заради липсата на кворум и взаимните обвинения между управляващи и опозицията за нарушаване на правилника. Чуха се заплахи и за искането на оставката на председателя на НС Цвета Караянчева. Всичко започна рано сутринта, когато по предложение на Караянчева в дневния ред на парламента бяха вкарани три нови точки - второ четене на Закона за водите, Закона за МВР и отстраняването на проф. Камен Плочев от НЗОК, което предния ден бе гласувано и от здравна комисия. Така поправките в ГПК, внесени от социалистите, останаха назад в програмата, което предизвика недоволството на БСП. Социалистът Драгомир Стойнев обясни, че имат договорока на председателски съвет да не вкарват в последния момент точки в дневния ред и добави, че от това никой не печели, особено, ако закони се гласуват без дебат. \"Ако вие продължите със сила да налагате дневния ред, то ние сме готови да напуснем залата\", закани се Стойнев. На свой ред Йордан Цонев от ДПС също се възпротиви като обясни, че те отдавна са предупредили Караянчева, че ще отсъстват заради празника Рамазан Байрам. Той определи смяната на Плочев като важна точка, по която ДПС имат позиция, но сега няма да могат да я защитят.  В крайна сметка цялата група на а заедно с тях е единиците депутати от ДПС.  В кулоарите на НС , червените обвиниха ГЕРБ в авторитарен стил на управление на НС. \"Работи се ден за ден, без последователност\", оплака се Драгомир Стойнев. По думите му именно управляващите търсят скандали, а целта е да се отклони вниманието от отстраняването на Плочев. По думите на Стойнев шефката на НС има право да променя дневния ред , но само по изключителни случаи. Нещата изглеждаха привидно спокойни, а депутатите гласуваха поправките в Закона за водите. Заради грешка обаче при един от членовете на закона, от ГЕРБ поискаха прегласуване. Именно от това се възползваха от БСП, който поискаха поименна проверка, тъй като залата бе наполовина празна, а за да се гласува даден текст има нужда от кворум. Това обаче предизвика поредица от процедурни хватки и обвинения имат или не БСП право да предлагат поименна проверка. закани се Валери Жаблянов от БСП. „Не може по време на процедура по гласуване да се иска поименна проверка“, отвърна му пък Емил Христов от ГЕРБ. В дебата се намеси и Йордан Цонев от ДПС,  който обясни, че депутатите явно имат курс по обучение на правилника и напомни на Караянчева, че поименна проверка може да се иска не само  от ръководството на НС, но и от самите парламентарни групи. обърна се Цонев към Караянчева. На свой ред Жаблянов се „закучи“ на трибуната и каза, че няма да се махне от там докато не започне проверката. Така се стигна й до нея, след което се оказа, че депутатите са само 116 , при нужни 121. Караянчева даде 15 минути почивка. При повторния си опит за регистрация обаче депутатите се оказаха още по малко – само 105. Данаил Кирилов от ГЕРБ предложи да се продължи с дебатите без да се гласуват законите. Той се мотивира с факта, че процедурата за поименна проверка била незаконна, тъй като е поискана не от член на ръководството на БСП. Той дори предложи на Караянчева да помисли дали въобще да се проведе и контрол при липсата на кворум. На свой ред Волен Сидеров от Обединени патриоти пък поиска да се продължи с гласуването. Той пък упрекна Караянчева, че не санкционирала Валери Жаблянов и Георги Свиленски от БСП за поведението в залата. Именно затова щял да се оплачи и от квесторите в залата, които оставили депутатите да „безчинстват“. По думите му социалистите е трябвало да бъдат отстранени. Вежди Рашидов от ГЕРБ пък предложи заседанието въобще да бъде прекратено и да не се продължава с контрола. В крайна сметка Караянчева се съгласи и даде край на заседанието. В кулоарите на парламента ГЕРБ и „Обединени патриоти“ обвиниха левицата в саботаж. каза Волен Сидеров и добави, че БСП всъщност работят срещу своя народ и избиратели. „БСП трябва да бъде осъдена за саботиране на законодателната дейност…БСП показаха, че не ги интересуват решаването на проблемите“, обясни Цветан Цветанов и добави, че всъщност БСП не са готови за дебат. По думите му червените искат само да провокират и да правят внушения. Това предизвика отговора на БСП, които заявиха, че отговорността за кворума е на управляващото мнозинство. „От кога ГЕРБ се загрижиха за хората?‘, попита Жельо Бойчев. По думите му сме били свидетели на погазване на правилата. Толкова ли е трудно да се спазва правилника на НС, заяви той и добави, че Караянчева се е опитала да злоупотреби с правомощията си.", "date": "2018.06.15", "title": "Провал на заседанието на НС, ГЕРБ към БСП: Това е саботаж (ОБЗОР)"}
{"url": "https://www.monitor.bg:443/bg/a/view/vss-podsilva-sofijskija-rajonen-syd-s-magistrati-102668", "text": "Висшият съдебен съвет откри процедура за преместване на съдии в Софийски районен съд, съобщиха от ВСС. Комисията „Съдебна карта, натовареност и съдебна статистика“ в съвета е изразила становище, че има обоснована необходимост за откриване на процедура по чл. 194 от Закона за съдебната власт за увеличаване на щатните бройки за длъжността „съдия“ в Софийския районен съд. Комисията е уведомила писмено административните ръководители на всички районни съдилища в страната, чиято щатна численост надхвърля две длъжности „съдия“. Комисията съобщава, че магистрати от тези по-ниско натоварени органи на съдебната власт могат да заявят желание за преместване в Софийския районен съд. Становището на комисията е мотивирано от високата натовареност на съдиите в Софийския районен съд и спешната необходимост от мерки за преодоляване на проблема. Софийски районен съд разглежда  27% или 1/3 от делата на районните съдилища. През миналата година броят на съдиите в СРС по щат е бил 194, а средната месечна натовареност по щат на един съдия е 64 дела.  За сравнение – средната натовареност  по щат,  по брой постъпили дела за 2017 г. в останалите районни съдилища е 39 дела месечно на един съдия.", "date": "2018.06.15", "title": "ВСС подсилва Софийския районен съд с магистрати"}
{"url": "https://www.monitor.bg:443/bg/a/view/otpada-zabranata-za-ulov-na-kalkan-102686", "text": "От 16 юни отпада забраната за риболов в рибностопанските обекти, които се намират от 500 до 1500 м. надморска височина, както и за улова на калкан в Черно море. С това приключват забраните за улов на риба и други водни организми през периода им на размножаване тази година, съобщиха от Изпълнителна агенция по рибарство и аквакултури. Припомняме, че риболовният сезон за любители беше открит на 1 юни. Цената на седмичен билет е 4 лв., месечният е 8 лв., шестмесечният – 15 лв., а годишният - 25 лв. И този сезон децата до 14-годишна възраст и хората с увреждания могат да извършват любителски риболов с безплатен риболовен билет. Минималната глоба при извършване на незаконен риболов е 100 лв. От агенцията апелират за спазване на разпоредбите, защото отговорният риболов е гаранция за опазването на видовете в Черно море и за бъдещето на целия сектор.", "date": "2018.06.15", "title": "Отпада забраната за улов на калкан"}
{"url": "https://www.monitor.bg:443/bg/a/view/cheshkijat-prezident-gori-cherveni-gashti-102682", "text": "Чешкият президент Милош Земан, който редовно се държи предизвикателно и враждебно към журналистите, им се подигра на странна пресконференция, на която изгори чифт долни гащи, предаде АФП. 73-годишният държавен глава, чието здравословно състояние е повод за безпокойство беше обявил, че ще направи изявление пред журналисти, без да отговаря на въпроси. Това породи множество догадки в медиите, включително че може да подаде оставка. \"Извинявам се на журналистите, чиято интелигентност изпробвах, както винаги - напразно\", заяви Земан, заобиколен от говорителя и сътрудниците си в градините на Пражкия замък, който е седалище на президентството от 1918 г. Пред събралите се изумени журналисти Земан запали под надзора на двама пожарникари голям чифт червени долни гащи, като заяви, че \"времето на долното бельо в политиката свърши\". Има се предвид акцията на група зевзеци, които през септември 2015 г. се дегизираха като коминочистачи и се качиха на покрива на президентството, където смениха официалния флаг на държавния глава с огромен чифт червени долни гащи. \"Съжалявам, че ви изкарвам тъпанари, наистина не го заслужавате\", заяви иронично Земан по адрес на журналистите преди да се качи в колата си. Този \"хепънинг\" на проруски и прокитайски настроения президент предизвика лавина от възмутени реакции. \"Станахме свидетели на най-мъчително събитие от президентството на страната от новогодишното послание на последния президент комунист Густав Хусак през 1989 г.\", заяви телевизионният водещ Индржих Шидло. Президентът, \"който би трябвало да е достоен символ на държавата ни, изгаря долни гащи на официална среща с журналисти. Да се пробудим от този кошмар!\", заяви лидерът на дясната партия ТОП 09 Иржи Поспишил. Според официални изявления Земан страда от диабетна невропатия и проблеми със слуха. Той е заклет пушач и любител на бирата и твърдия алкохол.", "date": "2018.06.15", "title": "Чешкият президент гори червени гащи"}
{"url": "https://www.monitor.bg:443/bg/a/view/otkriha-boen-arsenal-v-loze-na-63-godishen-102667", "text": "Тротилова пресовка, преправен газов пистолет и боеприпаси са открити при извършена полицейска проверка в дървена постройка в частно лозе, намиращо се в село Бенковски. Собственикът е неизвестен на МВР,  съобщиха от полицията във Варна. При последвалите процесуално- следствени действия, в дома на 63-годишния Т.Ю. е открита и ловна пушка. Мъжът, който е жител на Бенковски, не притежава разрешително за тези оръжия и боеприпаси . Срещу него е образувано досъдебно производство, материалите са докладвани в Районна прокуратура – Варна. Мъжът е задържан за срок до 24 часа, след което е освободен. От варненската полиция припомнят за друг скорошен случай, когато 3 ловни карабини бяха оставени в лек автомобил „Ауди“, паркиран в гараж в местността „Акчелар“, който бил оставен отключен. Това стана в нощта срещу 12 юни.   Оказало се, че оръжията са собственост на 53-годишен варненец, който не взел необходимите мерки за сигурност, предвидени в надлежните правилници, наредби и инструкции за съхранение на огнестрелно оръжие. По случая също бе образувано досъдебно производство.   ", "date": "2018.06.15", "title": "Откриха боен арсенал в лозе на 63-годишен"}
{"url": "https://www.monitor.bg:443/bg/a/view/borisov-se-sreshtna-s-erik-rubin-102685", "text": "Премиерът Бойко Борисов разговаря с посланика на САЩ Ерик Рубин, съобщиха от пресслужбата на кабинета. Двамата са обсъдили актуални политически теми и развитието на двустранните отношения. Ерик Рубин поздравил българския премиер за участието му в Глобалната конференция на Американския еврейски комитет в Ерусалим. В изказването си на форума премиерът Борисов посочил, че България остава ангажирана с регионалните и международните партньори в подкрепа на усилията за възобновяване на мирните преговори за намиране на решение на конфликта между Държавата Израел и Палестина. Според Ерик Рубин на фона на динамичните глобални и регионални процеси България успявала да защити престижа и авторитета си на страна с ясни и устойчиви действия. Американският посланик подкрепил изявлението на българския премиер по време на Глобалната конференция за визията на Българското председателство за подобряването на свързаността на страните от Западните Балкани като основен инструмент за преодоляването на различията в региона.По време на срещата Ерик Рубин подчертал, че България провежда активна и балансирана политика в региона на Балканите и в Европа.", "date": "2018.06.15", "title": "Борисов се срещна с Ерик Рубин"}
{"url": "https://www.monitor.bg:443/bg/a/view/varna-otkazva-odobrjavaneto-na-plan-za-depo-za-unishtojavane-na-boepripasi-102673", "text": "Не е в компетенциите на Общински съвет – Варна да разреши изработването на Специализиран подробен устройствен план (СПУП) за терен, собственост на „Терем – КРЗ Флотски арсенал“. Това стана ясно на днешното заседание на ПК „Архитектура, строителство, устройство на територията“, на което беше обсъден въпросът. Имотът с площ около 600 дка се намира в землището на село Константиново и е със статут на специален терен. Собственикът е подал уведомление до РИОСВ – Варна, че има намерение в част от него да извършва „утилизация на морски боеприпаси, които са включени в списъка на излишните за Българската армия оръжия, боеприпаси, взривни вещества и пиротехнически изделия“. Съгласно Закона за устройство на територията (ЗУТ), разрешение за изработване на подробни устройствени планове за територии, върху които се предвижда изграждане на специални обекти, свързани с отбраната и сигурността на страната, се дава със заповед на министъра на отбраната, на министъра на вътрешните работи или на председателя на Държавна агенция „Национална сигурност“. По дефиниция, такива специални обекти са имотите, свързани с класифицирана информация, представляваща държавна тайна, или със сигурността и отбраната на страната. Изработването на СПУП за терена е невъзможно и по още една причина - pо време на заседанието бе съобщено, че има одобрено задание, но то се отнася, както за въпросния имот, така и за друг, с площ от около 20 дка. Затова е недопустимо изработването на специализиран устройствен план само за големия имот, тъй като това противоречи на заданието. Освен това, двата имота попадат в една устройствена зона – специални терени. Общинските съветници излязоха със становище, че въпросът не е от компетенциите на Общинския съвет във Варна, и върнаха преписката към администрацията.", "date": "2018.06.15", "title": "Варна отказва одобряването на план за депо за унищожаване на боеприпаси"}
{"url": "https://www.monitor.bg:443/bg/a/view/biser-petkov-oshte-ne-znae-kolko-shte-struva-zakona-za-lichnata-pomosht-102671", "text": "Социалното министерство все още няма финансов разчет за това колко ще струват разходите по закона за личната помощ за деца с увреждания. Очаква се той да бъде готов до понеделник. Това стана ясно днес на среща между Бисер Петков, майките и омбудсмана Мая Манолова.   Такава имаше и във вторник, когато той пое ангажимент изчисленията да бъдат готови до днес. Проблемът бил в това, че не разполагали с данни какви са потребностите на различните групи. Затова срещите и работата по финансовия разчет ще продължават и през следващите дни. Потенциалните ползватели на закона ще бъдат около 80 хил. души.", "date": "2018.06.15", "title": "Бисер Петков още не знае колко ще струват разходите за личната помощ "}
{"url": "https://www.monitor.bg:443/bg/a/view/gradushka-unishtoji-nad-1000-dka-lozja-102662", "text": "От общо 1200 дка засадени лозови масиви  в благоевградските села  Българчево и Бучино градушка унищожи напълно около 1000 дка. Само за 15-на минути градоносен обляк се изсипа над двете села и ледени топчета колкото едри маслини затри труда на земеделските стопани. Бурята се разрази в сряда късно вечерта - в село Българчево сериозно е пострадала и пътната инфраструктура. Местни жители споделиха още, че  освен 90% от лозята унищожени са 100% от житото и рапицовите насаждения, загубите са огромни. Стопаните, обаче нямат застраховка, поради неуредици със сключените договори.    Кметът на село Българчево Елена Стойчева потвърди, че след преминаването на градоносния облак пътищата в района са в тежко положение. Имало е и авария в електрозахранването, което е било възстановено своевременно: „ Насажденията на стопаните не са застраховани, но аз веднага подадох сигнал до Комисията по бедствия и аварии хората да бъдат обезщетени, както и да бъдат оправени пораженията по пътищата,“ каза кметицата Елена Стойчева.", "date": "2018.06.15", "title": "Градушка унищожи над 1000 дка лозя"}
{"url": "https://www.monitor.bg:443/bg/a/view/djef-goldblum-poluchi-zvezda-na-alejata-na-slavata-102669", "text": "Актьорът от „Мухата“ и „Денят на независимостта“ Джеф Голдблум беше почетен със звезда на Алеята на славата. На официалната церемония по откриването й той побърза да благодари на своите колеги и режисьори, както и на семейството си. Звездата на Голдблум е 2638-а поред на прословутата Алея на славата в Холивуд. Актьорът започва кариерата си през 70-те години, а сред по-известните му филми от старта на професионалния му път е „Ани Хол“ на Уди Алън. Сред последните продукции, в които 65-годишният Голдблум се разписа с участие, е „Джурасик свят: Рухналото кралство“. Филмът направи премиерата си в България на 8 юни, като в първия си уикенд на голям екран у нас се изкачи на върха на боксофиса.", "date": "2018.06.15", "title": "Джеф Голдблум получи звезда на Алеята на славата"}
{"url": "https://www.monitor.bg:443/bg/a/view/obshtina-strelcha-shte-stimulira-s-premii-daroviti-deca-102674", "text": "Община Стрелча ще стимулира еднократно финансово ученици с изявени дарби, жители на общината. Това информираха от кметството в средногорското градче. Целта е да се подпомогнат и стимулират деца с изявени дарби в сферата на науката, изкуствата и спорта. Всички, които имат интерес, могат да подадат документите си до 22 юни тази година в общинската администрация. Право на отпускане на еднократно финансово стимулиране има всеки ученик от училищата на община Стрелча, с доказани постижения за периода от 13 юни 2017 г. до 22 юни 2018 г.Интересуващите се могат да намерят повече информация за критериите и как да кандидатстват на сайта на Община Стрелча– секция „ Общински съвет“, раздел „Наредби“. За повече информация кандидатите за финансово стимулиране могат да се обръщат към г-жа Пенка Филипова -секретар на Комисията по стипендиите в Община Стрелча. Между впрочем, кметската управа в малката средногорска община в лицето на кмета Стойно Чачов преди 2 години започна да стимулира младите семейства, останали в градчето, като им дава еднократна помощ от 1000 лв. за новородено. Това е финансов стимул, чрез който сегашното общинско ръководство се надява да задържи младите семейства в района.  ", "date": "2018.06.15", "title": "Община Стрелча ще стимулира с премии даровити деца"}
{"url": "https://www.monitor.bg:443/bg/a/view/peugeot-508-sw-se-vdyhnovi-ot-shooting-break-102659", "text": "Само няколко месеца след лансирането на изцяло новото Peugeot 508, французите представиха и версията комби. Новото Peugeot 508 SW черпи вдъхновение от света на моделите с каросерия Shooting Break – комби с три врати. Дизайнът впечатлява със снижения спортен силует и съчетава елегантна външност и функционален интериор с щедро пространство за пътниците и голям леснодостъпен багажник. Новото Peugeot 508 SW ще бъде представено на автомобилния салон в Париж през тази есен и ще бъде пуснато в продажба в Европа през януари 2019 година. Марката Peugeot винаги е проектирала комбитата въз основа на силуета на седана, затова новото 508 SW се радва на всички стилистични черти на изцяло новия дизайн на седана. Новите пропорции придават на модела динамичен силует на каросерията. Благодарение на функционалните покривни рейки, стилизирани да съответстват на дизайна, автомобилът е висок едва 1,42 м. Това е с почти 6 см по-малко в сравнение с предишното поколение и осигурява оптимална аеродинамика, заедно с достатъчно пространство за главата на пътниците на задните седалки в съответствие със стандартите в сегмента. С дължина от 4,78 м, новото Peugeot 508 SW разкрива плавни, обтекаеми линии и елегантен, снижен покрив. Вратите без рамки на комбито подчертават силуета на каросерията и същевременно позволяват по-ниско разположени стъкла. Достъпът до багажника се осъществява през практична задна врата, която може да бъде с електрозадвижване и с достъп без използване на ръцете. Прагът на багажника е нисък и широк с височина от едва 63,5 см от земята. Бързо издърпващата се кора на багажника осигурява незабавен изглед към цялото отделение, което има капацитет от 530 литра. То е проектирано да бъде с проста форма и напълно използваемо. Освен практичния му характер, достъпът до багажника е подобрен чрез праг от неръждаема стомана за улесняване на товаренето. В нивото на оборудване GT има алуминиеви релси на пода и ограничителна мрежа за ефективно разпределение и обезопасяване на багажа. Новото Peugeot 508 SW е оборудвано със сгъващата се в съотношение 2/3-1/3 задна седалка с функция Magic Flat. С помощта на тази система двете странични облегалки могат да се сгънат моментално чрез два бутона, разположени от двете страни на багажника. Резултатът е практически равен под на багажника, който осигурява общ товарен обем от 1780 литра. Новото Peugeot 508 SW е оборудвано с най-новото поколение на характерния за марката i-Cockpit. В него водачът е заобиколен от прецизно изпълнени елементи и висококачествени материали, които го пренасят в един  високотехнологичен свят. Пътниците отпред могат да потънат удобно в ергономичните, обгръщащи тялото седалки и да се насладят на пет програми за многоточков масаж. Пасажерите на задните седалки могат да се възползват от допълнителния комфорт на облегалката, която се накланя до 27 градуса. Пространството за главата е с 4 см по-голямо в сравнение с версията фастбек, като пътниците могат да се наслаждават и на стъкления панорамен покрив. Достъпът до задните седалки е широк и лесен, благодарение на задните врати без рамки, включващи и малките стъкла.", "date": "2018.06.15", "title": "Peugeot 508 SW се вдъхнови от Shooting Break"}
{"url": "https://www.monitor.bg:443/bg/a/view/i-ishtar-shte-pee-pod-tepetata-102670", "text": "Ищар Алабина се завръща в Пловдив за голяма концерт на 24 ноември. Кралицата на етномузиката ще се качи на сцената на комплекс „Сила“. Това е второто ѝ шоу в Града под тепетата, като преди седем години озвучи с хитовете си Античния театър. Тази есен зад гърба на Ищар ще застане бенд от 12 музиканти, за да изпълнят заедно най-големите ѝ хитове. Билетите за концерта вече са в продажба и са на цени от 40 до 90 лв. Вече няколко десетилетия Ищар е на музикалната сцена и е една от изпълнителките, превърнала етномузиката в популярно течение. Тя спечели сърцата на меломаните с хитове като “Last Kiss”, Habibi (Sawah), “C’est La Vie”. В дискографията си има няколко милиона продадени албума и множество световноизвестни сингли.", "date": "2018.06.15", "title": "И Ищар ще пее под тепетата"}
{"url": "https://www.monitor.bg:443/bg/a/view/majki-na-deca-s-uvrejdanija-otnovo-se-sybraha-v-centyra-na-ruse-102663", "text": "Майки с черни тениски с надпис „Системата ни убива“ се събраха и тази сутрин на площад „Свобода“ в центъра на Русе. Те изразиха готовността си да продължат с протестите докато не бъдат изпълнени исканията им за законови промени, които да гарантират по-достоен живот на децата им с увреждания. „Очакваме резултатите от срещата между омбудсмана Мая Манолова, социалния министър Бисер Петков и протестиращи родители и едва тогава ще решим дали в понеделник в Русе да има палатков лагер“, каза Бехтишен Джуджева, която бе дошла на площада с 34-годишния си син в инвалидна количка. Жената сподели, че ако не помага другият й син, който работи в чужбина и праща пари, семейството ще се справя много трудно. Диана Николаева сподели, че цялата й заплата отива за възнаграждението на жена, която са наели, за да се грижи през деня при 28-годишното й дете с увреждания, докато тя е на работа. „Надявам се проектозаконът за личната помощ да успее. Трябва да има по-справедливо разпределение на средствата, така че всеки да получава според нуждите си“, допълни Диана.", "date": "2018.06.15", "title": "Майки на деца с увреждания  отново се събраха в центъра на Русе"}
{"url": "https://www.monitor.bg:443/bg/a/view/varna-osymna-s-peeshti-piano-stypala-v-centralen-podlez-102658", "text": "Стъпалата на централен подлез до Катедрала “Свето Успение Богородично“ във Варна бяха преобразени в огромно пиано. Днес градът се събуди под звуците на тоновете му. Inspire е иновативен проект за Варна и страната, който стартира от първото споделено работно място в града - Beehive. Известен в международен мащаб като „Piano Stairs” , където стълбите се трансформират в гигантска пиано клавиатура по интерактивен начин, пианото по стъпалата се активира чрез приложение, което стартира аудио файлове, когато сензорът се задейства. Благодарение на организацията, Варна се нареди до градове като Милано, Сан Франциско и Стокхолм, като основната мисия на инициативата е да спомогне за утвърждаване на града като културно място. Да покаже също, че чрез подходящ дизайн и иновация, промяната е достижима. Освен, че са интересно като визия, стъпалата ще бъдат чудесно забавление за децата, но и за родителите им. Цялата технология сработва през хардуерните продукти Arduino Uno и Rasbeery Pi, а останалото, което е нужно, е професионална техническа поддръжка, която да отговори на условията на трафика. Мястото е ясно, времето настъпи, а идеята е да създадем възможно повече усмивки, казват още инициаторите. Проектът се осъществява с подкрепата на Община Варна.", "date": "2018.06.15", "title": "Варна осъмна с пеещи пиано стъпала в централен подлез"}
{"url": "https://www.monitor.bg:443/bg/a/view/vnasjame-ot-treti-strani-5-400-kadri-za-turizma-102660", "text": "„Към момента нямаме конкретни данни колко е недостигът на кадри в туризма. Това, което мога да кажа е, че за миналата година имаше заети в сектор туризъм и свързаните с него индустрии 369 000 души, като 27 000 са предприятията, които са регистрирани и се занимават с хотелиерство и ресторантьорство.” Това съобщи в Албена министърът на туризма Николина Ангелкова.   .  За миналата година наетите сезонни работници от трети страни са били 3 400 души, основно от Украйна, Молдова, Беларус и единични бройки от Филипините и Тайланд. „За тази година очакваме бройката на сезонни работници от трети страни да достигне 5 000 – 5 400, поне според първоначалните заявки, като става става дума за работници извън ЕС”, допълни Ангелкова. Според нея, националните курорти трябва да бъдат извадени от Закона за шума. „Ние нямаме конфликт с г-н Симеонов, просто имаме различни гледни точки. Министерството на туризма защитава интересите на туристическия бранш и на туристите и бях сезирана от повече от 30 от най-големите организации, да се прецени националните курорти да бъдат извадени от Закона за шума. Техният правен статут е регламентиран в Закона за туризма и детайлите, които се извършват по дейностите на територията на националните курорти да бъдат регулирани в Наредба и местната власт, в лицето на кметовете и местния бизнес, чрез Консултативните съвети по туризъм да могат да определят зоните в тези курорти. Давам пример как кметът на Балчик и представителите на туристическия бранш могат да преценят и да вземат решение, че Албена ще бъде само зона за семеен отдих и няма да се допуска шум след 23 часа или 22, или 24 часа, както прецени местната власт, а контролните органи ще  контролират спазването на тези ограничения. Кметът на Варна може да прецени, че Златни пясъци ще е в две зони – парти зона и зона за отдих, „Константин и Елена” – в една зона – тоест, ние искаме да дадем тази преценка в ръцете на местната власт, която познава най-добре нуждите на региона. Оттам нататък какво ще решат народните представители, аз не мога да коментирам”, заяви министърът на туризма. Николина Ангелкова участва в работата на конференция на тема „Ролята и значението на Черноморския регион и връзката му с Дунавската стратегия”, която се провежда в курорта „Албена“. Събитието е под егидата на Министерството за Българското председателство на Съвета на ЕС.  ", "date": "2018.06.15", "title": "Внасяме от трети страни 5 400 кадри за туризма"}
{"url": "https://www.monitor.bg:443/bg/a/view/pochina-barabanistyt-na-elvis-102655", "text": "Дългогодишният барабанист на Елвис Пресли - Доминик Джоузеф Фонтана, почина на 87-годишна възраст. Това съобщи съпругата му Карън. По думите й, музикантът е починал в съня си в дома им в Нашвил. Ди Джей Фонтана свири в нощни клубове в родния си град Шривпорт, Луизиана, преди да стигне до върха на кариерата си като барабанист на Краля на рокендрола. Той участва в невероятната първа вълна от успехи на Елвис Пресли, от записите на хитове сингли, като Hound Dog и Jailhouse Rock, до провокативната му поява в Шоуто на Ед Съливан и други телевизионни програми. Фонтана бе въведен в Залата на славата на рокендрола през 2009 г.", "date": "2018.06.15", "title": "Почина барабанистът на Елвис"}
{"url": "https://www.monitor.bg:443/bg/a/view/kym-2020-g-sofijska-voda-puska-moderna-uv-tehologija-za-prechistvane-102661", "text": "Към 2020 г „Софийска вода“ пуска модерна UV-техология за пречистване. Това съобщи изпълнителният директор на фирмата Васил Тренев. По този начин ще бъде обеззаразяванa водата идваща от яз. „Искър“. С лъчите ще се въздейства на ДНК на микроорганизмите и те няма да могат да се размножават след това, обясниха експерти по време на организираната днес от фирмата концесионер на столичното водоснабдяване, обиколка за журналисти в пречиствателната станция за питейна вода „Бистрица“. Тренев допълни, че пускането на инсталацията на ултравиолетова обработка на водния поток към столичните абонати е залегнало в одобрения от КЕВР петгодишен бизнес план на „Софийска вода“. „Идеята е първо да направим тестова инсталация на станция „Бистрица“ и след това да въведем технологията в цялостната система. Методът за надеждно третиране на питейната вода е доказан на много други места извън България“, обясни изпълнителният директор на фирмата и допълни, че софиянци пият една от най-качествените води, не само в България, но и в Европа. Тепърва за внедряването на новата технология ще се прави проучване какъв от вариант да се избере. „Подобен начин на третиране на питейната вода се прилага в момента в Прага“, поясни Весела Стефанова, мениджър на лабораторията в станцията. Тя добави, че сега прилаганото третиране с хлор ще се запази. При обиколката и на лабораторията на новинарите бе показана най-съвременната апаратура за изследване както на пречистената вече вода, така и на суровата. От тази година станцията разполага с плазмен уред, който с много висока точност може да засича и най-ниското (далеч под допустимите норми) съдържание на тежки метали, включително и на радиоактивни елементи като уран например. „Софийска вода“ разполага и още два съвременни уреда - газови и йонни хроматограф“. Последният може да засича съдържанието на соли във водата. „В момента лабораторията е сертифицирана и за изследване на проби за десетина патогенни микроорганизми“, поясни Стефанова. По думите й на месец лабораторията взема по 700 проби от питейната вода за софиянци и прави по около 12 000 изследвания само за контрола на качеството й. „По Наредба 9 минималният брой изискуеми проби за година на вода от мрежата е 1300, но ние обаче, за да бъдем сигурни в качеството, вземаме между 1700 и 2000“, уточни Стефанова. „В определени сезони на годината и съгласно изискванията на басейновата дирекция се вземат проби и от язовирите „Искър“, „Бели Искър“, „Кокаляне“, каптирани извори и витошките водохващания и от някои реки. Във водопроводната мрежа на София има 79 места, от където се вземат проби за следене на качеството на водата. Вземането на пробите и изследването им е в съответствие с най-добрите международни стандарти. Стефанова поясни, че всяка фирма или физическо лице със собствен източник на вода (кладенец или сондаж) може да занесе в лабораторията проба за изследване дали тя е годна за ползване. „Винаги даваме и съвет как да се санира даден водоизточник и след това да изследваме какъв е резултатът от приложените мерки“, добави тя. Главният инженер на пречиствателна станция „Бистрица“ Пламен Зеленков обясни начините на пречистване на водата преди тя да стигне до абонатите. В съоръжението водата идва от яз. „Искър“ с налягане от 5 атмосфери в първичните басейни, породено от разликата от 50 м в надморската височина. От там тя отива в пясъчни филтри, като преди това се обработва с коагуланти, даващи възможност да бъдат пречистени и най-малките, невидими с просто око твърди частици. В сграда с площ от 10 дка са поместени 32 открити пясъчни филтри, като във всеки от тях има по 150 кубика пясък. „Кварцовият пясък се доставя от кариери, където се добива от скални материали и е с точно определени параметри на частиците“, поясни инж. Зеленков и допълни, че материалът се купува основно от България, а понякога и от съседна Сърбия. „Веднъж годишно се проверява количеството на пясъка във всеки отделен филтър и се добавя ново“, поясни той. Той показа и командната зала, от където се командва почти цялата водоснабдителна система на столицата. Зеленков демонстрира и преносим уред, от който може да се командват процесите. В началото на брифинга преди на обиколката зам.-регионалният директор на \"Веолия\" Арно Валто съобщи, че от юли се връща в централата на фирмата във Франция, а постът на изпълнителен директор се поема от Васил Тренев.", "date": "2018.06.15", "title": "След 2020 г. „Софийска вода“ пуска модерна UV-техология за пречистване (ОБНОВЕНА)"}
{"url": "https://www.monitor.bg:443/bg/a/view/borisov-pozdravi-musulmanite-za-ramazana-102656", "text": "Премиерът Бойко Борисов поздрави мюсюлманите за празника Рамазан Байрам във Фейсбук. \"Поздравявам моите приятели мюсюлмани и всички, които днес отбелязват празника Рамазан Байрам. Пожелавам им здраве и благоденствие. Вярвам, че в България ще продължим да бъдем добър пример за мир и толерантност\", пише премиерът Борисов в поздравителната си публикация. Същевременно народният представител от ГЕРБ Алтимир Адамов прочете от трибуната на Народното събрание декларация на парламентарната група на партията по повод Рамазан Байрам. В нея се казва:  От името на Парламентарната група на ГЕРБ поздравявам българските мюсюлмани със свещения религиозен празник Рамазан Байрам. Пожелаваме на всички, които днес празнуват края на месец Рамазан, да са здрави и благочестиви, силни и добротворни. С мир и сплотеност да бъдат възнаградени семействата и домовете ви. В тях да царуват щедрост, изобилие и семейна хармония. Нека милосърдието, толерантността и грижата за ближния озаряват житейския ви път и правят делниците ви смислени и отдадени на другите. Нека в дните на празника ви спохождат земни радости и благодат. След дългия пост, в който мюсюлманите съпреживяват болката на бедните, гладните, болните и страдащите, идва време за покаяние и опрощение, за помирение и протегната ръка към онези, които съдбата е лишила от материални блага. Защото месец Рамазан е символ на братолюбието и приятелството, на доверието и единството, на добросъседството и сближаването. Бог е един, независимо с какви имена го наричаме. Той проповядва любов и взаимопомощ, а в Свещената книга е записано „Бъдете щедри на добри дела. Надпреварвайте се в добрините!“. Казват, че човек без вяра, е като дърво без корен. Нека се уповаваме на вярата в мигове на споделена радост и на неочаквана скръб, нека уважаваме различията си и зачитаме традициите си. Те са нашата духовна биография и в тях са вплетени посланията ни към идните поколения. Празниците, които ни събират, и пъстротата на обичаите, които сме съхранили във времето, са онази броеница, в която са навързани дедите ни, ние и децата ни, и която няма да се скъса, докато се вслушваме в шепота на земята си и стъпваме гордо по нея, независимо дали се молим за благоволението на Господ или на Аллах и търсим истината в Библията или в Корана. Честит Рамазан Байрам на всички мюсюлмани!", "date": "2018.06.15", "title": "Борисов поздрави мюсюлманите за Рамазана"}
{"url": "https://www.monitor.bg:443/bg/a/view/vyzkresjavat-legendata-mimi-balkanska-102537", "text": "„С ролите и партньорите на Мими Балканска“ – това е мотото на концерта спектакъл, чиято премиера е на 18 юни в Сити марк арт център (бившето кино „Левски“ в столицата). Автор на сценария е ЕлианаМитова – биограф на голямата оперетна звезда и авторка на книгата „Мими Балканска – царицата на оперетата“. Режисьор е Марио Николов, музикалните откъси от класически оперети ще бъдат изпълнени от Валентина Корчакова и Марио Николов. Ще чуем и изпълнения на легендарната Мими, съхранени в личната колекция на Елиана Митова. Животът на голямата звезда все още не е пресъздаден на филмова лента, може би защото няма да се намери актриса, която да се превъплъти в нейния образ. Затова и интересът към всичко, свързано с нея, не стихва. Кого е обичала, къде е направила първите си стъпки в изкуството, в кои страни е гостувала – за всичко това ще разкажат създателите на концерта спектакъл. Домакин на събитието е Христо Киров, който е превърнал бившето столично кино в кокетен малък театър с превъзходна акустика. Уютната сцена на Сити Марк арт център предразполага към интимност и естествено общуване с публиката. На премиерата ще присъстват и оперетни примадони, които през годините са общували с голямата Мими. Сред тях е Теодора Георгиева, единствената ученичка на Мими Балканска, изработила с нея култовите роли на Силва и Цилика в „Царицата на чардаша“. Сюжетът, който ще бъде разказан чрез слово и музика, проследява старта на 17-годишната Мими на сцената на театър „Ренесанс“, където тя дебютира в ролята на субретката Лори Ашенбренер в оперетата „Феята на карнавала“ на Калман. То дори не подозира, че точно в „Ренесанс“ съдбата му ще се преобърне на 180 градуса. Попаднала в ръцете на режисьора Стоил Стоилов и актьора Петко Атанасов Мими израства като голяма артистка - най-напред създава галерия от субретки, които омайват софийската публика. Това са Лори, Щаси, Лиза, Мамзел Нитуш. И макар че няма голям глас, нито пък е учила пеене, Мими е всяка вечер на сцената и не може да си позволи дори лукса да прегракне. Край на пианото, край на училището – зове я голямата кариера. В театъра се влюбва за първи път – в тенора Иван Цачев, доста по-голям от нея. Вместо скъпа козметика и цветя, той й купува кукли, защото Мими още не се е наиграла. Двамата са нонстоп в театъра, а не след дълго се налага Мими да премине от субретките към героините. Това се случва в спектакъл „Графиня Марица“. Тъй като няма подходящ костюм за нея – Мими е нисичка и слаба, една богата еврейка, г-жа Амбил, любезно й предоставя красивите си тоалети, та дебютът да не пропадне. И я връхлитат героините – Графиня Марица, Силва Вареску, Анна Главари, Ана-Елиза. Малкото момиче неусетно се превръща с красива жена, обожавана от цяла София. А тя обича само своя Иван, който често й слага рога. Стигат до развод – Иван Цачев заминава за Германия и става първи тенор на операта в Дрезден, а Мими си остава в София. Любовта я спохожда за втори път – д-р Кирил Марков с удоволствие минава под венчило с нея, след като я е излекувал от тежък грип. Мими вече мечтае за семейство, а когато докторът приема у дома дечица, за да ги оперира от сливици, тя ги държи в скута си. Уви, съдбата не й отрежда да стане майка, за което голямата прима съжалява до последния си миг. С Кооперативния театър Мими Балканска където я отвежда близкият й приятел тенорът Петър Райчев. Много са обожателите й, малцина са онези, на които тя е обърнала внимание. Д-р Марков също се оказва неверен съпруг и двамата се разделят. Последната й любов – вероятно най-голямата, е актьорът Тодор Младенов, с 24 години по-млад от нея. Цяла София говори за тази малко необичайна любов, дори кварталният отговорник - през 60-те имаше такъв пост в милицията, я спира по улицата и я съветва: „Я да се ожените, другарко Балканска, такава хубава двойка сте с Тодор Младенов“... За жалост до брак не стигат - Тодор умира в ръцете й покосен от най-страшната болест – рак на стомаха. Голямата Мими се снима в два филма, като застава пред камерата редом с Татяна Лолова. Публиката все още помни забележителното честване на 80-ата годишнина на Балканска в Музикалния театър, когато й е връчен поредният висок орден. Легендарната оперетна звезда си отива след банална операция от жлъчка на 22 май 1984 г. в Правителствената болница. Близките й до последно съжаляват, че не са я отвели в „Пирогов“, където операцията е щяла да бъде по-навременна и Мими да оцелее. Но така било писано! Сребърният пръстен, който до последно краси ръката й, сега е на ръката на нейния биограф Елиана Митова, която не се разделя с паметното бижу. По време на концерта в Сити марк ще бъдат прожектирани великолепните фотопортрети на Мими Балканска, дело на големите майстори на обектива Петър Папакочев и Емил Рашев, с които я е свързвало близко приятелство.", "date": "2018.06.15", "title": "Възкресяват легендата Мими Балканска"}
{"url": "https://www.monitor.bg:443/bg/a/view/djeki-chan-pishe-biografija-102654", "text": "Актьорът Джеки Чан се готви да издаде втората си биографична книга. 20 години след публикуването на първите му мемоари \"Аз съм Джеки Чан: Животът ми в действие\", звездата ще разкаже за някои от най-емблематичните си моменти пред и зад камерата. Книгата се очаква да се появи на пазара през ноември. Издателството Gallery Books определя томчето като откровен разказ на Чан за всички предизвикателства, които среща по пътя си не само като актьор, но и като семеен човек. Биографията ще носи името \"Никога не порасна\". В нея звездата от филми като \"Час пик\" и \"Шанхайско слънце\" ще върне лентата назад до младежките си години в Китайската театрална академия. Актьорът ще направи читателите си съпричастни и към всички опасни каскади, превърнали се в негова запазена марка, на големия екран.", "date": "2018.06.15", "title": "Джеки Чан пише биография"}
{"url": "https://www.monitor.bg:443/bg/a/view/chikago-izbra-express-loop-102657", "text": "Задръстванията в центъра на Чикаго ще намалеят, благодарение на експресна подземна транспортна система, която ще превозва пътници до летище О'Хеър (O'Hare Airport). Чикаго избра Boring Company на Илон Мъск, да проектира, изгради, заплати, управлява и поддържа Express Loop, чиито електрически капсули ще могат да превозват до 16 души от и до летището само за 12 минути. Chicago Infrastructure Trust, действащ от името на град Чикаго, избра предложението на Boring Company за услугата Chicago Express Loop от центъра на града до терминали 1 - 3 на летище О'Хеър, през което са преминали 80 млн. Пътници, през 2017 година. Като от Boring Company казват, че пътуването от Block 37, в центъра на Чикаго, до О'Хеър ще бъде три до четири пъти по-бързо, от колкото със съществуващата транспортна система, приблизително 12 минути за пропътуването на около 24 километра. Компанията също така смята, че хората на повърхността няма да чуват или да усетят нещо, по време на строителството и експлоатацията на системата. Транспортната услуга Chicago Express Loop ще работи 20 часа в денонощието, седем дни в седмицата, като се очаква, да тръгва кънка от всяка станция, на всеки 30 секунди. Все още, няма информация за цената на пътуването, но услугата ще е по-евтина, отколкото да се вземе такси, но вероятно, по-скъпа от използването на автобус.  Други подготвяни проекти на Boring Company, включват транспортна мрежа в Лос Анджелис и East Coast Loop от Вашингтон до Балтимор.  ", "date": "2018.06.15", "title": "Чикаго избра Express Loop"}
{"url": "https://www.monitor.bg:443/bg/a/view/grym-izpepeli-dyrvena-postrojka-s-60-zaeka-i-30-kokoshki-102646", "text": "Светкавица изпепели дървена земеделска постройка на ул. „Пирин“ в покрайнините  на Сандански вчера.  „Добре, че аз и брат ми по това време не бяхме при стоката, която гледаме. Живи са изгорели 60-те заека и 30 кокошки, които гледахме. Само 7-8 кокошки са успели да се спасят,  разказа Методи Чомеров, собственик на имота. Изгореха и 150 бали сено. Брат ми ходи всяка сутрин по това време да ги храни, но за късмет тази сутрин се е успал. Нищо не е останало от дървената постройка и животните“, добавя Чомеров.    Съсед, който е видял всичко допълва ситуацията: „Гърме се, треска се цела нощ. Дъжда беше много силен. Тоя гръм за малко да ми спука тъпанчето. Изви се огън поне 10 метра. Разбих вратата и се опитах да пусна кокошките навън, като рискувах бараката да падне върху мен. Но кокошките се свиха в ъгъла и сами избраха смъртта си,“ допълни съседа,   2 пожарни екипа се отзовали бързо на сигнала, който съседите подали на тел. 112 и бързо са потушили огъня, за да не се разпространи. Пострадали хора за късмет няма.    За днес оранжев код за обилни валежи с гръмотевици е в сила за Благоевградска и още 8 области от страната. Това сочи справка на сайта на Националния институт по метеорология и хидрология (НИМХ) при БАН. ", "date": "2018.06.15", "title": "Гръм изпепели дървена постройка с 60 заека и 30 кокошки"}
{"url": "https://www.monitor.bg:443/bg/a/view/v-avstrija-iskat-zabrana-na-posteneto-za-uchenicite-musulmani-za-ramazana-102653", "text": "Австрийските консерватори заявиха, че на учениците мюсюлмани не трябва да се позволява да постят по време на Рамазана. Те казаха това една седмица след като дясното правителство във Виена обяви драстични мерки срещу определени джамии и имами, предаде ДПА. \"Когато религиозни ритуали - без значение на коя религия - застрашават здравето на деца, е премината граница\", каза генералният секретар на Австрийската народна партия Карл Нехамер. Има \"безброй\" свидетелства от учители за ученици, които не могат се съсредоточат в училище, защото по време на периода на постене през Рамазана се въздържат от храна и напитки, добави той. Междувременно австрийският канцлер Себастиан Курц, чиято страна поема ротационното председателство на ЕС от 1 юли, обяви, че приоритет на мандата му начело на 28-те ще бъде борбата с незаконната имиграция, предаде АФП. Изявлението му идва в момент, когато коалиционното правителство на десницата и крайната десница във Виена вчера породи нови напрежения в ЕС със съобщението, че се създава \"ос на желаещите\" по този проблем заедно с Италия и германския Християнсоциален съюз (ХСС). \"Сигурността и стабилността не са нещо подразбиращо се в Европа. Трябва ясно да се постави ударението на охраната на границите\", заяви Курц при представянето на приоритетите на австрийското председателство в парламента във Виена. Затова срещата на върха на държавните и правителствени ръководители на ЕС през септември в Залцбург ще бъде посветена на \"темите за сигурността, граничната охрана и борбата с незаконните миграции\", добави той. Виена иска подсилването на европейската агенция за гранична охрана Фронтекс да стане по-бързо от предложения от Европейската комисия период 2021-2027 г. Близо три години след началото на голямата бежанска вълна от 2015-2016 г. миграционният въпрос дълбоко разделя ЕС, а в Австрия и Италия на власт дойдоха популистки партии, отбелязва АФП. При нарастващото недоволство на баварските й съюзници от ХСС германската канцлерка Ангела Меркел призна, че миграционната политика е решаващ тест за бъдещето на Европа.", "date": "2018.06.15", "title": "В Австрия искат забрана на постенето за учениците мюсюлмани за Рамазана"}
{"url": "https://www.monitor.bg:443/bg/a/view/bsp-napusna-zalata-ns-glasuva-dnes-otstranjavaneto-na-plochev-102652", "text": "Вкарването на три нови точки в дневния ред, сред които и отстраняването на шефа на НЗОК проф. Камен Плочев, скара за пореден път опозиция и управляващи. Така вместо да започне с гледане на поправките в ГПК, внесени от социалистите, шефката на НС Цвета Караянчева предложи да се вкарат други три точки - второ четене на Закона за водите, Закона за МВР и отстраняването на Плочев, което предния ден бе гласувано и от здравна комисия. Така ГПК остана назад в програмата, което предизвика недоволството на БСП.  Социалистът Драгомир Стойнев обясни, че имат договорока на председателски съвет да не вкарват в последния момент точки в дневния ред и добави, че от това никой не печели, особено, ако закони се гласуват без дебат. Ако вие продължите със сила да налагате дневния ред, то ние сме готови да напуснем залата, закани се Стойнев. На свой ред Йордан Цонев от ДПС също се възпротиви като обясни, че те отдавна са предупредили Караянчева, че ще отсъстват заради празника Рамазан Байрам. Той определи смяната на Плочев като важна точка, по която ДПС имат позиция, но сега няма да могат да я защитят.  Самата Караянчева пък обясни, че има право когато има готови закони от комисии, да ги вкарва в дневния ред и припомни упреците на опозицията, че не работят достатъчно и имат прекалено кратки дневни редове.  В крайна сметка цялата група на БСП напусна залата, а заедно с тях е единиците депутати от ДПС. ", "date": "2018.06.15", "title": "Скандал в парламента - БСП напусна залата, НС гласува днес отстраняването на Плочев"}
{"url": "https://www.monitor.bg:443/bg/a/view/gryckijat-parlament-dva-dni-bistri-nedoverie-kym-cipras-zaradi-severna-makedonija-102648", "text": "С неразбирателство за това колко ще продължат дебатите започна заседанието на гръцкия парламент по внесеното искане от Нова демокрация за гласуване на недоверие на гръцкото правителство, предаде агенция МИА. Председателят на парламента Никос Вуцис съобщи, че дебатите ще приключат с гласуване в събота в 14 часа, на което възразиха депутатите от Нова демокрация. Заместник председателят на партията Костис Хадзидакис каза, че съгласно правилника, както и когато през 2013 г. Сириза като опозиция внесе същото искане за гласуване на недоверие, дебатите продължиха три дни и завършиха с гласуване в полунощ. Председателят на парламента каза, че е \"особено важно гласуването да завърши до 14 часа\" в събота. След реакциите от опозицията беше постигнат договор дебатите да продължат в събота колкото е необходимо. Заседанието започна днес и ще продължи до един часа след полунощ, а утре и в събота ще започне в 9.30 часа сутринта. През следващите дни депутатите ще обсъждат работата на правителството и договорът с Македония се очаква да бъде главната тема, защото тъкмо този документ е главната причина за искания вот на недоверие.", "date": "2018.06.15", "title": "Гръцкият парламент два дни бистри недоверие към Ципрас заради „Северна Македония”"}
{"url": "https://www.monitor.bg:443/bg/a/view/trymp-e-vzel-reshenie-da-vyvede-mita-na-kitajskija-vnos-za-50-mlrd-102644", "text": "Президентът на САЩ Доналд Тръмп е взел решение за въвеждането на вносни мита за китайски стоки на стойност 50 млрд. долара, пише The Wall Street Journal, цитиран от ТАСС. Според източници на изданието, преди да вземе решението си, стопанинът на Белия дом е провел съвещание със свои сътрудници и с експерти от министерствата на търговията и финансите и американския представител на търговските преговори с Китай. Засега не се уточнява от кога ще влязат в сила новите импортни мита за доставяните в САЩ от най-голямата комунистическа държава стоки. Най-вероятно списъкът им включва 1300 наименования, за които още на 3 април бе обявено, че ще бъдат обложени с мито от 25%. В отговор тогава Държавният съвет на Китай реши да въведе също 25% мита за внасяните американски автомобили, бобови култури и друга селскостопанска продукцията. Списъкът на Пекин е по-къс и съдържа само 106 наименования на стоки.", "date": "2018.06.15", "title": "Тръмп е взел решение да въведе мита на китайския внос за $50 млрд."}
{"url": "https://www.monitor.bg:443/bg/a/view/slynce-oblaci-i-dyjd-v-petychnija-den-102645", "text": "Днес на много места в западната половина от страната отново ще се развива мощна купесто-дъждовна облачност. Ще има интензивни краткотрайни валежи от дъжд с гръмотевични бури и градушки. Преди обяд в източните райони ще е предимно слънчево, но след обяд на места, главно в югоизточните райони, ще има временни увеличения на облачността и ще превали и прегърми. Ще духа слаб до умерен вятър: в западната половина от страната - от северозапад, а в източната - от югоизток. Максималните температури ще са от 25-28 градуса в Западна България до 33-35 градуса - в Североизточна България. Атмосферното налягане слабо ще се повиши, но ще остане по-ниско от средното за месеца. По Черноморието ще е предимно слънчево с временни увеличения на облачността. След обяд на отделни места, по южното крайбрежие, ще превали и прегърми. Ще духа слаб до умерен югоизточен вятър. Максималните температури ще са от 23 до 27 градуса. Температурата на морската вода е 23-25 градуса. Вълнението на морето ще е 1-2 бала. В планините ще се развива мощна купеста и купесто-дъждовна облачност и на много места ще има краткотрайни, временно интензивни валежи, придружени с гръмотевични бури. Ще духа до умерен вятър от изток-югоизток. Максималната температура на височина 1200 метра ще е около 18 градуса, на 2000 метра - около 11 градуса. През почивните дни ще се задържи неустойчиво, с развитие на мощна купеста и купесто-дъждовна облачност. На много места из цялата страна ще има краткотрайни валежи и гръмотевични бури. Ще се запазят условията за локални интензивни валежи и градушки. От северозапад, в източните райони от североизток, ще проникне малко по-хладен въздух и температурите слабо ще се понижат.", "date": "2018.06.15", "title": "Слънце, облаци и дъжд в петъчния ден"}
{"url": "https://www.monitor.bg:443/bg/a/view/zaharieva-otiva-da-gleda-jeleznijat-svetilnik-v-makedonija-102647", "text": "Вицепремиерът и министър на външните работи Екатерина Захариева ще бъде на двудневно посещение в Република Македония от днес.  През първия ден тя ще посети детска градина \"Сонце\" в община Ново село и от името на МВнР ще връчи дарение от компютърна техника. По-късно в Струмица Захариева ще присъства на постановката \"Железният светилник\" по романа на Димитър Талев, в рамките на турнето на Театър \"Българска армия\". В програмата на вицепремиера Захариева са и срещи с представители на местната власт в Ново село и Струмица. На 16 юни външният ни министър ще бъде в Скопие за официалното откриване на фестивала \"One Love Tour 2018\".", "date": "2018.06.15", "title": "Захариева отива да гледа \"Железният светилник\" в Македония"}
{"url": "https://www.monitor.bg:443/bg/a/view/na-sreshtata-na-g-7-trymp-narekyl-krim-ruski-zashtoto-tam-vsichki-govorjat-ruski-102649", "text": "По време на срещата на Г-7 в Канада президентът на САЩ Доналд Тръмп е казал на лидерите, че Крим е руски, защото всички, които живеят на полуострова, говорят руски, твърди Buzzfeed, като се позовава на неназован дипломатически източник. Според изданието това се е случило по време на вечеря с останалите участници в срещата на високо равнище. Не е ясно, дали коментарите на Тръмп са били шега, или са сигнал за радикална промяна в американската външна политика. В Белия дом са отказали да коментират информацията. Срещата на Г-7 се проведе на 8-9 юни в Квебек. Тогава Тръмп заяви, че Русия трябва да участва в срещата, а италианският премиер Конте го подкрепи (останалите бяха против). Русия бе изключена от Г-8 след присъединяването на Крим през 2014 г.", "date": "2018.06.15", "title": "На срещата на Г-7 Тръмп нарекъл Крим руски, защото там всички говорят руски"}
{"url": "https://www.monitor.bg:443/bg/a/view/doc-stojan-andonov-koncesioneri-narochno-ne-naznachavat-spasiteli-za-da-pestjat-pari-102638", "text": " - Това е рефрен, който се пее последните 50 г., въпреки че тогава нямаше бизнес, а имаше „Балкантурист“. Тук е важно да направим едно уточнение – професията се упражнява от 3 до 4 месеца, а работодателите не искат да назначават хора за толкова малко време. Това веднага стеснява контингента на желаещите – те са предимно ученици, студенти и пенсионери. Понякога има и учители, защото те имат по-дълги отпуски. Колкото до въпроса има ли достатъчно спасители, отговорът е да. За последните 6-7 години са обучени поне 4 пъти повече, отколкото са нуждите за страната ни. Нормално е в началото на сезона да има недостиг на кадри. Причината е, че тогава са матурите, студентските сесии. Проблемът обаче е решен с поправка на МС в Наредбата за водноспасителна дейност. През месец юни, както и през септември, ивиците, които са отдадени под концесия, могат да бъдат охранявани поетапно. Ако концесионерът прецени, че ивицата е прекалено голяма и посетителите не са много, а средствата, които ще изкара от нея, са прекалено малки, то може да започне работа с по-малко спасителни постове. Това обаче трябва да бъде заявено предварително. Друг е въпросът, че в разгара на сезона се оплакват, че нямат спасители, а когато наши курсисти потърсят заетост, им казват, че няма свободни места, т.е. опитват се да си спестят някои лев. - Не, контролът на Министерството на туризма е много завишен, така че няма проблеми с това. Имайте предвид, че половината от 100 удавяния през изминалата година са били във вътрешни, неохраняеми водоеми, а по плажовете са спасени над 3000 души. Това е най-малкият брой удавяния, откакто водим статистика. И все пак не трябва да забравяме, че тази възможност съществува само за периода до 1-ви юли и през септември, в разгара на сезона, на всеки 100 метра има по един спасителен пост с поне двама спасители. - През последните години възнагражденията на спасителите се увеличиха. За да ви стане по-ясно, ще направя съпоставка с учителския труд. Ако можеше един учител целогодишно да е спасител, щеше да изкарва повече пари. Основният проблем е сезонността на работата, но тези проблеми не стоят само пред българските концесионери. Ако в чужбина нещата стояха по-различно, там щяха да работят техни кадри, а не да търсят вносни такива. - Би могло да се търсят варианти там, където е възможно разстоянието между постовете да бъде увеличено или част от зоната да бъде обявена за охраняема, а част от нея за неохраняема. Коя зона каква да бъде може да се определи на база предлагани услуги, т.е. там, където няма такива, се предполага, че по-малко хора биха отишли. Не може всички плажове да бъдат охранявани, това не се прави никъде по света. Има много възможности да се нагодим към системата, но въпреки това аз мисля, че и сегашната работи добре. - Големият брой възрастни спасители е свързан с това, че имат повече свободно време. Но възрастта и полът не са от значение. Всяка година те трябва да покриват плувните нормативи, както и тези, свързани с техниките на спасяване и оказване на първа до лекарска помощ. Ако един 70-годишен плува като 18-годишно момче, това означава, че той умее да спасява по същия начин като него. Освен това има и натрупан опит, да не говорим, че при по възрастните има и един страх от евентуални инциденти, което ги прави по-бдителни. - Все още не мога да кажа за тази година, в момента тече заверяване на талоните. Преди 22 г. всяка година БЧК обучаваше по 2000 спасители, при това те не бяха разделени за море и за басейн, всички можеха да работят и на двете места, така че ако ги съберем за последните 20-30 години, става дума за огромна армия. За 2017 г. общият им брой беше 3000, като значителна част от тях избираха да бъдат обучени за басейн. Причината е, че не всеки може да преплува големи разстояния, а на тези от басейна не им се налага да изминават по-големи дължини от 30-40 метра. Освен това те винаги имат дъно под краката си. - За такъв внос се говори всяка година, но аз лично не съм чул да се осъществява. А Червеният кръст е този, който трябва да признае лицензите им. Ако имат желание, ние сме готови да го направим, стига да предостави документ, че е обучен от Международната федерация по водно спасяване. Съответно и те ще трябва да се явят на годишните изпити. - Наистина в началото на сезона има бум от удавяния, същото се наблюдава и в началото на август. Обикновено повечето инциденти стават на първия ден от пристигането в курорта. Това се дължи на факта, че цяла година хората не са плували и влизайки в морето след втората бира, не могат да реагират. Не бива да влизаме пияни, след обилно хранене, с дъвки в устата, с пейсмекър. Когато подценяваме опасността, тя ни настига. Важно е да съобразим също, че не бива да скачаме във водата на места, където не знаем каква е дълбочината. По-добре е да плуваме успоредно на брега, отколкото главата ни да се скрие зад хоризонта, както и да не бъдем сами във водата, защото мускулните схващания не са рядкост. Опасностите в басейна са съвсем различни от тези в морето – например може пиян англичанин, скачайки от басейна, да не го уцели и да падне до него. - Успешно можем да помогнем в първата минута от инцидента, т.е. трябва да действаме бързо, но преди това да оценим риска. Най-важното е да не излагаме живота си на опасност, защото така от спасител ще се превърнем в удавник. При възможност да се помогне от брега, по-добрият вариант е да хвърлим въже. Спасяването със скачане във водата е последното средство. Ако все пак влезем, трябва да сме максимално подсигурени- или с плавателен съд, или с предмет, подобен на буй. - Двама души се бяха записали да получат документи, а когато дойдоха на приемния изпит и ги накарах да влязат във водата, те дори не си съблякоха униформите. Заявиха, че не умеят да плуват. Оказа се, че били охранители, а шефът им ги е накарал да се преквалифицират като спасители. Ако ги бяхме пуснали да спасяват, в случай на инцидент не концесионерът щеше да поеме отговорността, а те. Проблемът е сериозен. Мисля, че повечето концесионери го разбират, почти няма плажове с груби нарушения, защото санкциите са жестоки.   Роден е на 19 ноември 1959 г. в София През 1983 г. завършва Висшия институт за физическа култура От 1985 г. е преподавател, сега – доцент и ръководител на катедра “Водни спортове” на НСА От 1994 г. е и директор на Водно-спасителната служба към БЧК Председател e на спортния клуб “Водни спортове” на НСА Световен шампион е по водно-спасителен многобой през 1981-а, а две години по-късно е световен вицешампион Треньор е на националния отбор по водно спасяване в периода 1987 - 1991 г. - на тима, който през 1988 г. печели европейската титла за мъже Председател на Националната комисия по водно спасяване  ", "date": "2018.06.15", "title": "Доц. Стоян Андонов: Концесионери нарочно не назначават спасители, за да пестят пари"}
{"url": "https://www.monitor.bg:443/bg/a/view/edin-zaginal-i-19-raneni-v-katastrofi-prez-izminaloto-denonoshtie-102651", "text": "Един човек е загинал, а 19 са били ранени в 16 пътнотранспортни произшествия през изминалото денонощие. Това съобщиха от МВР. На територията на столицата са били регистрирани 50 леки и 1 тежка катастрофа; трима са били ранени.", "date": "2018.06.15", "title": "Един загинал и 19 ранени в катастрофи през изминалото денонощие"}
{"url": "https://www.monitor.bg:443/bg/a/view/futbolistite-na-sauditska-arabija-shte-bydat-nakazani-za-razgroma-ot-rusija-102650", "text": "Футболистите на Саудитска Арабия ще бъдат наказани за загубата с 5:0 от Русия в стартовия мач на световното първенство по футбол в Москва, заяви шефът на саудитската федерация по футбол Адел Иззат. По думите му отборът показал напълно неудовлетворителен резултат, който не съответства на нивото му на подготовка. Чиновникът смята, че основните виновници са вратарят Абдула ал Маюф, защитникът Омар Хаусауи и нападателят Мохамад ал Сахлауи.", "date": "2018.06.15", "title": "Футболистите на Саудитска Арабия ще бъдат наказани за разгрома от Русия"}
