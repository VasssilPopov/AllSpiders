{"url": "https://www.monitor.bg/bg/a/view/41-bg-hrama-pod-naem-na-starija-kontinent-158747", "text": "Четиридесет и един храма под наем ползва Западно- и Средноевропейска епархия на БПЦ на Стария континент. Собственост на нашата църква са само четири. Сградите са на католическата и на евангелската църква. Тъй като няма достатъчно вярващи, за да сформират енории и да не запустеят, те се отдават под наем предимно на православни, които създават свои църковни общини в Европа, разказаха от Западноевропейската епархия. Те са с пределно ниски наеми, като има и парадоксален случай за отдаване на храм срещу 1 евро. “В епархията се работи много. И настоятелствата, и свещениците са задружни и са направили добре уредени храмове от предоставени им руини“, коментира директорът на Дирекцията по вероизповеданията Емил Велинов. За разлика от Европа в САЩ и Канада картината е съвършено различна. Там Българската православна църква губи свои сгради. Нейна собственост са предимно административни здания. Самите черкви са които плащат заплати на свещениците, както и решават дали да ги уволнят, ако се провинят или влязат в конфликт с енориашите. Размерът на възнагражденията, както и разпореждането с имуществото също се гласуват на събрания на настоятелствата, показва проверка на „Монитор“. Точно по решения на настоятелствата от единадесет храма към 1934 г. към момента под духовното обгрижване на Българската патриаршия и митрополита ни за САЩ, Канада и Австралия там са останали само четири черкви с енориашите. В това число не влизат частните параклиси, които са направили в домовете си заможни бизнесмени от български произход, както и нашата църковна общност в Маями. Тя се е регистрирала като неправителствена организация и иска да строи храм. Сънародниците ни там засега са решили да бъдат под юрисдикцията на Българската православна църква. Български са все още „Св. София” в Чикаго, „Св. Троица” в Медисън и миниатюрният храм в Холивуд, който е в семпла панелна постройка. да бъдат обгрижвани от синода в София в средата на 70-те години. Тогава те започват да преминават към т.нар. Българо-македонска православна църква, оглавявана от покойния владика Кирил Йончев, който пък се отцепи от Светия синод в София през 1972 г. Повод за това стана лична разпра с покойния тогавашен Неврокопски митрополит Пимен, който е включен в делегацията по време на посещението на Тодор Живков в САЩ. Впоследствие покойният Кирил Йончев преминава заедно с черквите, имотите им и енориашите към Американската православна църква. Последният храм, който изгуби БПЦ през 2013 г. след проточили се с години дела за собственост, е „Св. Троица” в Чикаго. Решението на съда беше в полза на вярващите, които бяха поискали черквата и енорията да преминат към Американската православна църква. Преди осем години приближени на покойния владика Кирил Йончев към Американската православна църква, припомниха богослови. Независимо че служещият в нея свещеник пише многократно писма, че иска черквата и самият той да останат към Българската патриаршия, не успява да се пребори, тъй като промяната на собствеността е призната с решение на съда в Чикаго. Българската държава също не успява в спора въпреки дипломатическите си усилия. В Австралия, чийто митрополит е дядо Йосиф, който пребивава в Ню Йорк, също имаме проблеми. Той не е стъпвал там от две десетилетия. Българската църковна общност от Мелбърн, където е единствената ни църква, пише от години писма до синода в София с искане за млад свещеник. Попът там – отец Александър Попов, гони 90-те. Оказва се обаче, че гаранцията за работна виза, която се плаща за Австралия, е 50 000 долара. Дядо Йосиф вече се оглежда за подходящ човек. „Ще се постараем по дипломатически път да му извадим виза и да съдействаме, щом се намери свещеник“, увери Емил Велинов. Настоятелството в Мелбърн пък обещало да събере парите за гаранцията.", "date": "2019.03.03", "title": "41 BG храма под наем на Стария континент"}
{"url": "https://www.monitor.bg/bg/a/view/vdigame-cherkva-v-uar-158748", "text": "Български православен храм се строи в ЮАР. Той носи името на св. Иван Рилски Чудотворец и се намира в Мидранд, между градовете Претория и Йоханесбург, съобщиха наши сънародници от църковната община там. Това е първият наш храм на континента. Първата копка на градежа беше направена на 24 май 2016 г., като основният камък беше положен от архиепископа на Претория и Йоханесбург Дамаскин от Александрийската патриаршия, след което той е отслужил света златоустова литургия на открито. Бъдещата българска черква ще бъде вдигната в специален комплекс, отреден само за молитвени домове на различни вероизповедания. Там има както християнски черкви, така и джамии, будистки храмове и дори ашрами. Новият храм в ЮАР ще бъде финансиран както от държавата, така и от спонсори за довършителните работи. За грубия строеж ще са необходими между $350 000 и $400 000. Българската църковна общност на южноафриканската република си има и свещеник отец Йонко Иванов. В Южна Африка живеят много българи, но точният им брой не е известен. Сънародниците ни са основно в големите индустриални градове като Кейптаун, Йоханесбург, Претория и Дърбан. Работят в почти всички отрасли на икономиката. Има много лекари и инженери. В българското неделно училище „Слънчо\" всяка година 30 деца изучават български език, география и история на България.", "date": "2019.03.03", "title": "Вдигаме черква в ЮАР"}
{"url": "https://www.monitor.bg/bg/a/view/lubimec-na-toto-ot-skandau-vleze-v-glasyt-na-bylgarija-158614", "text": "Как звучи „Чужди усмивки“ на Тото от „Скандау“ с арендби блус аранжимент? Отговорът е: толкова добре, че да обърне столовете на трима треньори в „Гласът на България“. Повод за вълнението на Михаела Филева, Камелия и Влади Ампов-Графа бе изпълнението на 21-годишния Вениамин Димитров от Бургас. Той сам преработва аранжимента на песента и пуска акапелно изъпнение в собствения си YouTube канал, което бързо генерира огромен брой гледания и е споделено със суперлативи лично от Тото. За Вениманин „Гласът на България“ е шанс за рестарт след голяма трагедия – чичо му е убит, а в следващите шест месеца губи цялото семейство от страна на майка си. Баща му работи в Холандия и Вениманин бързо се превръща в мъжа в семейството. Стресът му докарва паник атаки и няколко месеца живее на антидепресанти. „После си казах: Надявах се този кастинг да ми даде нов старт“, споделя бургазлията, който продължи напред в отбор Михаела.  ", "date": "2019.03.03", "title": "Любимец на Тото от „Скандау“ влезе в „Гласът на  България“"}
{"url": "https://www.monitor.bg:443/bg/a/view/v-ponedelnik-ogranichenija-za-kamionite-po-magistralite-158684", "text": "В последния празничен ден от 14 ч. до 20 ч. ще бъде ограничено движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата в края на почивните дни. Агенция „Пътна инфраструктура“ апелира шофьорите да карат разумно и със скорост, съобразена с метеорологичните условия, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата. Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“. Тя предвижда ограничаване на движението по следните участъци от републиканската мрежа: • автомагистралите; • път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; • път I-1 - от Благоевград до ГКПП „Кулата“; • път I-4 п. в. „Коритна“ - Велико Търново - Шумен; • път I-5 Русе - Велико Търново; • път I-8 ГКПП „Калотина“ - София; • път I-9 Варна - Бургас; • път II-18 Околовръстен път на град София; • път II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). В пиковите часове заради интензивният трафик е възможно по-бавно предвижване в района на тунел „Витиня“ на АМ „Хемус“, където движението се осъществява двупосочно в тръбата за Варна, както и на път I-1 Ботевград – София, в участъка при 210-ти км, в прохода „Витиня“, където движението се осъществява в една лента поради ремонт на анкерната стена. Необходимо е шофьорите да карат със съобразена скорост, спазвайки правилата за движение. За улеснение на трафика през Владая и повишаване на пътната безопасност на 4 март, през светлата част от денонощието, ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“ (в участъка с предишно наименование АМ „Люлин“). Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2019.03.03", "title": "В понеделник ограничения за камионите по магистралите"}
{"url": "https://www.monitor.bg:443/bg/a/view/istinski-geroi-mladeji-spasiha-baba-ot-gorjashta-kyshta-v-kustendilsko-selo-158701", "text": "Младежи спасиха 75-годишна трудно подвижна жена от горяща къща в кюстендилското село Соволяно. Михаела Стоянова /21 г./ и Антонио Александров /28 г./ успяха да потушат пламъците с голи ръце, докато 75-годишната баба Станка молеше за помощ. В събота младата двойка тръгнала до областния град, за да си напазарува. По това време видели от пътя пламъци и чули виковете на възрастната жена. „Първоначално Антонио видя пламъците. Дори нямаше време да мислим. Сега даже не зная как съм успяла да прескоча оградата. Чух само викове. Помощ, помощ, няма ли кой да ми помогне. Това беше достатъчно, за да се притечем на помощ. През цялото време аз се опитвах да успокоя жената. Тя милата беше изпаднала в паника, подпираше се на едно бастунче и едва вървеше. Успях да я успокоя и да я извадя от там. Приятелят ми взе една лейка от двора, кофи с вода и започнахме с общи усилия да гасим пламъците“, разказа 21-годишната Михаела, която по това време гостувала на семейството си в Соволяно. „Ние не се определяме като герои. Смятаме, че всеки на наше място би трябвало да постъпи по този начин. Уви, друг не се притече на помощ на баба Станка. Добре, че набързо потушихме пламъците, защото те бяха тръгнали към газова бутилка, която се намираше в стаята на възрастната жена. Само секунди ни деляха от избухването“, обясни още 21-годишното момиче. Михаела казва, че не се уплашила от случилото се. Водещото при нея и Антонио било спасяването на един човешки живот. В крайна сметка тяхното геройство се увенчава с успех. Пламъците в дома на баба Станка Чачарска тръгнали от терасата на дома й. След като жената простряла дрехите си кабелът на една от лампите дал накъсо и огънят обхванал за секунди наредените в близост сухи дърва. „Когато пристигнах на място видях, че огънят вече беше потушен. Стаята на жената беше много опушена, пламъците бяха тръгнали и на там. Добре, че Михаела и Антонио са отворили прозорците, за да не се задуши жената. Каквото и да кажа за тези деца е малко. Те са истински герои. Благодарение на хладнокръвието и смелостта си спасиха една инвалидна жена от голямо бедствие – пожар, който можеше да причини големи беди. Благодаря Ви, деца!!!“, каза пред наш екип кметът на село Соволяно Пламен Илиев. Той обмисля вариант, по който да награди двамата младежи за проявеното геройство и смелост, спасили живота на 75-годишната Станка Чачарска.", "date": "2019.03.03", "title": "Истински герои: Младежи спасиха баба от горяща къща в кюстендилско село"}
{"url": "https://www.monitor.bg:443/bg/a/view/krasivata-eleonora-stojanova-ot-pazardjik-predstavi-bylgarija-na-mis-global-vyv-filipinite-158744", "text": "Интелект, добро образование, харизма и … красота и лъчезарно излъчване. Това е Елеонора Стоянова от Пазарджик, която преди броени дни представи България на международния конкурс „ Мис Глобал“ в столицата на Филипините - Манила. 22-годишната красавица си извоюва място в Топ 20 на конкурса и се състезава с още 46 красавици от цял свят пред публика от 15 000 души в азиатската страна. Поканата да дефилира на световната сцена дошла от  Гери Дончева, първата българка и трета подгласничка, представила страната ни на конкурса“Мис Глобал“ през 2015 г., споделя Елеонора. Благодарна й е, че е получила от нея огромна подкрепа и много съвети, помогнали  да се подготви за престижната надпревара. Питам момичето откъде е този интерес към модните подиуми. През есента на миналата година  участвах в „Мис Свят“ и „Мис Вселена България“, защото винаги съм искала да представя България на световна сцена и да покажа не само красота, но и интелект. За мен е много важно момичетата, които отиват на подобни международни конкурси, да покажат и качества, освен физическа красота. Аз смятам, че притежавам тези качества и мога да бъда добър пример за много от младите момичета. Има жени, които са самостоятелни, които са красиви, които имат принципи и добро възпитание и искам да ги вдъхновя, да вярват в себе си, разсъждава красавицата. Предварителните турове включват дефилиране по бански, национално облекло, ревю за вечерни рокли, медийни пресконференции и интервю с всички съдии, което било в деня преди коронацията. Елеонора представила  3 бални рокли и две коктейлни, които са дело на носителя на „ Златната игла“ Христо Чучев и искрено му благодари за спонсорството и за помощта. Традиционната си българска национална носия си избрала сама. Класирането става на база на спечелените точки в отделните кръгове и това формира до 80 % от оценката. Останалите 20 % трябва да затвърдиш на сцената по време на самата коронация, нещата могат да се обърнат и в последния момент, разказва студентката. Конкурсът във Филипините беше от 1 до 11 февруари, когато всъщност е бил финалът. Повечето момичета-участнички пристигнали в Манила на 31 януари, за да могат да се подготвят, да се приспособят и ориентират преди старта. За тези 11 дни тя се сприятелила с повечето от момичетата и така опознала различни култури и страни. Станахме си толкова близки, че си обещахме да се видим отново, споделя Елеонора. Тя представила България, като разказала за  Черно море, за величествените планини, реки и езера, за легендарните ни розови долини и розовото масло, за българската кухня и традиционните баница и кисело мляко. Разказала им за богатата ни история - за кирилицата ни написана от двамата братя Кирил и  Методий, за нестинарството и кукерските игри, за хвърлянето на кръста на Йордановден. Нашата претендентка не успяла да разгледа Филипините, тъй като всеки ден бил запълнен с дейности - репетиции, снимки, интервюта, предварителни кръгове. Нещото, оставило най-трайна следа у нея, е благотворителната дейност с цел дарения в дом за деца лишени от родителска грижа. Техните усмивки и надеждата в очите им трогнало до сълзи нашето момиче. Личната благотворителна кауза на Елеонора е  да информира повече хора за опасността от рака на гърдата и каква е превенцията за борбата с това коварно заболяване. Това е болест, от която страдат не само жени, но и мъже. Според последни статистики от предната година, България е сред челните места по смъртност от рак на гърдата. Исках да информирам хората и да събера средства за семействата, които се борят с това заболяване, защото лечението е скъпо. Психически е трудно не само за болните, но и за техните близки, признава 22-годишната студентка. Елеонора губи майка си преди 7 години от рак на гърдата и когато това се случило момичето преживяло трудни моменти в тинейджърските си години,  затворило се в себе си. Точно това, че е минала през много трудни етапи, я е направило борец, а подкрепа и опора среща и от баща си. Искам да окажа не само финансова, но и психологическа подкрепа на хората - да се борят и да не се отказват, независимо какво ти поднася живота- винаги имаш избор. И да ценят това, което имат навреме, а не когато го загубят като мен, защото съвестта и съжалението са много лоши спътници. Преди 4 години Елеонора е завършила Езиковата гимназия „ Бертолт Брехт“ в Пазарджик с първи език немски и втори английски. Учи по специалността „ Бизнес“ в УНСС, четвърти курс и работи на висока позиция в израелска компания като търговски представител. Освен това красивата и умна пазарджиклийка  води развлекателно предаване на английски език за корейски и европейския пазар. Свързано е с една от най-големите й страсти -  музика, поп и корейска култура, разказва тя и допълва, че не може да сподели повече подробности заради забрана от продуцентите, но много скоро се очаква да бъде пуснато в You Tube и в други канали, ако има достатъчно гледаемост. Другата страст на красивата Елеонора е волейболът, на който тя е посветила 10 години. Започвайки още в началното училище, през годините в Езиковата гимназия в Пазарджик, до Софийската съдийска колегия днес. Била е състезателка във волейболен клуб“ Хебър“ с треньор Мария Вълчева. Винаги за него ще остане едно място в сърцето ми, изповядва тя. От 4-5 години, откакто живее в София, е съдия по волейбол и когато има време помага на Българската федерация по волейбол с организиране на различни първенства. Ходи и по мачове. Искрено се радва, че в Пазарджик най-после има мъжки и женски отбори по волейбол, стиска им палци и се надява да печелят купата всяка година. На въпроса ми какви са следващите й проекти, тя отговаря, че не може да планира, защото животът й е толкова динамичен и много бързо се променят. „Ето тази възможност –да пътувам до Филипините и да представя България, изобщо не  очаквах да се случи“. Поне в близките месеци ще се фокусира върху завършването си и новото си предаване, което ще й отнеме цялата енергия и внимание. То е нещо много важно и специално за нея, а и  обича да прави нещата, както трябва. Има желание да продължи да се занимава с  моделство и ще види какви врати ще отвори за нея. „Искам искрено да благодаря на всички за подкрепата по време на целия конкурс. Надявам се, че съм представила България достойно на „ Мис Глобал“ и сбъднах една моя голяма мечта - да дефилирам на интернационална сцена с красавици от цял свят. Това ми стига...  засега“, казва Елеонора. ", "date": "2019.03.03", "title": "Елеонора Стоянова от Пазарджик представи България на „Мис Глобал\" във Филипините"}
{"url": "https://www.monitor.bg:443/bg/a/view/41-strani-koito-iziskvat-turisticheska-taksa-158724", "text": "Туристическите такси са инструмент, който се използва от страните, за да могат те да отговорят на голямото потребителско търсене. Цената им варира, а предназначението само едно – да се пребори големият наплив от туристи. ОЩЕ ПО ТЕМАТА:  Ако сте пътували достатъчно често, е възможно да сте платили туристическа такса. Тя може да се причисли към престоя ви в хотела или към цената на самолетния билет. В някои страни, като Япония например, таксата се плаща на излизане от острова. Причина за това е фактът, че парите от таксите се връщат обратно в индустрията като помагат за поддръжка на съоръженията, както и за подобряване на музеите и другите туристически обекти. А кои са страните с подобна такса? Ето списък с 41 от тях. Туристическата такса в Бутан може да достигне между 200-250 долара на ден в зависимост от това в коя част на годината посещаваме страната. Причината за високата цена е, че азиатската дестинация се цели да запази природните ресурси и културата в региона и същевременно да контролира броя на посетителите. Таксата покрива разходите за настаняване, транспорт, храна, както и вход по различните обекти, затова и тя е най-високата. От тази година такса има и в Япония, която излиза 1 000 йени (или близо 16 лв.). Тя се плаща на излизане от страната и целта й е да се подобри инфраструктурата на острова малко преди олимпийските игри в Токио през 2020 г. Според Японската национална туристическа организация този подход ще създаде „по-удобна и по-спокойна обстановка за туристите“, както и ще подобри достъпа до информация за различните обекти в страната. Нова Зеландия също ще въведе таксата във втората част на тази година като ще струва 35 новозеландски долара (близо 24 щатски долара). Тя обаче няма да е задължителна за жителите на Австралия Германия и Франция имат подобни схеми за таксуване. В страната на ирисите таксата е част от сумата, която ще дадем за престоя си в хотел. В зависимост от региона, който може да бъде туристически град или курорт, цената варира, а предназначението е да се подобри туристическата инфраструктура. В Испания не навсякъде има такса, но по време на летния сезон тя може да стигне 4 евро на ден, пишат от ирландския Independent. В Мадрид такса няма, но за сметка на това в Барселона тя излиза 2.50 евро на ден, предават от Daily Mail. В Германия пък е налице т. нар. „такса за култура“, както и „такса за легло“. Те могат да се срещнат във Франкфурт, Хамбург и Берлин. Цената е 5 евро на ден на човек или това са 5% от хотелската сметка, според сайта Hostelworld. В Италия таксата отново се определя от региона като варира между 3 и 7 евро на вечер. В края на 2018 г. стана ясно, че във Венеция също ще бъде въведена такава такса от 10 евро заради туристите, които не посещават ресторантите или музеите, а само създават наплив и пречат на местните туристи да разгледат обектите. В Австрия сумата, която ще платим, отново зависи от провинцията. Ако нощуваме във Виена например ще трябва да дадем още 3.02% от цената на нощувката. Цената на таксите в Швейцария на вечер за 1 човек е 2.50 швейцарски франка или малко над 2 евро. Таксата може да се плати или към цената на хотелската стая, или отделно, каквато обикновено е практиката при къщите за гости и кратки престои. Антверпен, Брюж, Брюксел са само част от градовете в Белгия, които изискват подобна такса. В Антверпен тя е 2.39 евро, а в Брюж – 2 евро. В Брюксел обаче тя може да достигне 7.50 евро, пишат от Drive Europe. В Румъния пък плащаме 1% от цената на стаята като по-големите градове искат „градска такса“, а морските курорти и планинските градове искат „спасяваща такса“. В Словения цената е 3.13 евро в по-големите градове, а за тези, които нощуват в лагери или хостели, тя е едва 1.57 евро. В началото на 2018 г. южната ни съседка Гърция въведе такса на база броя на звездите на един хотел. Тя варира между 0.50 до 4 евро на стая. У нас също има такса, която зависи от общината – може да е 20 ст. и да стигне 3 лева (близо 1.50 евро). В Хърватия цената е фиксирана още от 2005 г., но поради снимането на популярен сериал, туризмът в страната расте и затова таксата се вдигна с 25% от началото на януари. Дори така, тя излиза 10 куни или близо 1.50 евро на вечер. За всеки, който нощува в лагер пък, ще е около 1 евро. В Португалия плащат само тези, които са на 13 или повече години. За Лисабон ще трябва да дадем 2 евро. В Амстердам и Будапеща е малко по-скъпо и ще трябва да платим съответно 7% и 4% отгоре от цената на нощувката. В холандската столица въведоха и такса за преминаващите туристи, включително и за тези, които пътуват в круизни кораби, в размер от 8 евро на ден. Повечето от Карибските острови също имат такса. Това са Антигуа и Барбуда, Аруба, Бахамите, Барбадос, Бермудските острови, Бонер, Британските Вирджински острови, Каймановите острови, Доминика, Доминиканската република, Гренада, Хаити, Ямайка, Монсерат, Сейнт Китс и Невис, Сейнт Лусия, Св. Маартен, Сейнт Винсент и Гренадини, Тринидад и Тобаго, както и Американските Вирджински острови.", "date": "2019.03.03", "title": "41 страни, които изискват туристическа такса"}
{"url": "https://www.monitor.bg:443/bg/a/view/weekly-digest-truckload-of-worn-out-fakes-about-peevski-pm-borisov-met-with-nato-secretary-general-stoltenberg-158743", "text": "Apparently, March madness is widespread and it has affected even the pen-pushers who generate fake news in Bulgaria. Over the span of the last week, the oligarchic media manipulations machine has been busy warming up old as Adam “news” about the sworn enemy of the behind-the-scenes clique in this country – the lawmaker and publisher of Telegraph Media, Delyan Peevski ( ,   and  ). Their worn out talking point is the notorious lie about the stake of the MP in the tobacco holding Bulgartabac. This tall story has never been based on real facts and evidence but this for sure does not bother the media manipulators who repeatedly dust off this old lie. And then, as good as new, they slap it on every news related to the tobacco holding released in Bulgaria. So, within just one week, the news that Bulgartabac is to change its name has been inalterably linked with some yet next fantastic story about Peevski. “Dumb but persistent,” you may think. No, those who spread such news are rather the well-paid trolls, who will become redundant if they do not nurse the fake news fire. This is the reason why they are thinking up all kinds of suitable excuses for lugging the name of Peevski in their fakes. Thus, at the end of the week, they chose to somehow “modernise” their boring panoply of lies aimed against the MP and imputed to him the connection with the next in a row nominee for a top post in Bulgaria ( ). This time it is the candidate for the post of the Financial Supervision Commission and former chair of the National Revenue Agency Boyko Atanasov who was proposed for this post by Ataka party. This time, just like always, there were no facts to evidence the claims but the flagship of the Fake News Factory, Capital newspaper, has found an innovative way to attach the name of Peevski to their material. They simply slapped it on the legend to a photo. The most important goal is not to stop the circulation of fakes, is it not? And the cash flow…          NATO Secretary General Jens Stoltenberg arrived on a two-day visit to Bulgaria Thursday evening at the invitation of Bulgarian Prime Minister Boyko Borissov, the Government Information Service said. Over a working dinner, Borissov and Stoltenberg discussed the security and defence sector and stability in the Western Balkans and the region.  On Friday, the PM and the Secretary General will have a one-on-one session, followed by an extended meeting between the two delegations, which include Bulgarian Deputy Prime Minister and Defence Minister Krasimir Karakachanov, Deputy Prime Minister and Foreign Minister Ekaterina Zaharieva, NATO Assistant General Secretary for Planning and Defence Policy Patrick Turner and Lorenz Meyer-Minemann, First Deputy Director of the Cabinet of the Secretary General. ( )", "date": "2019.03.03", "title": "WEEKLY DIGEST: Truckload of worn out fakes about Peevski. PM Borisov met with NATO Secretary General Stoltenberg"}
{"url": "https://www.monitor.bg:443/bg/a/view/levski-vze-s-3-0-naj-staroto-stolichno-derbi-158752", "text": "„Левски“ спечели убедително с 3:0 най-старото столично дерби срещу „Славия“ и се върна на второто място в класирането, където за 24 часа бе ЦСКА след победата с 5:1 срещу „Септември“. Мачът се игра пред около 6 хиляди зрители на Националния стадион „Васил Левски“, а в ложата бе и новият спортен директор на „червените“ Кристиано Джарета. Голеадата започна още в четвъртата минута, когато Станислав Костов се възползва от грешка в отбраната на „Славия“ и откри резултата. В края на първото полувреме пък Жерсон Кабрал удвои, а второто полувреме стартира както първото – с гол за „Левски“, дело на Давиде Мариани след красив далечен изстрел. До края на мача „сините“ можеха да направят победата си още по-изразителна, но Паулиньо изпусна дузпа. В лагера на „Славия“ също имаха претенции за дузпа, когато Нуно Рейш изрита Цветелин Чунчуков в наказателното поле, но съдията Станислав Тодоров не отсъди 11-метров удар. За домакините игра Дарко Тасевски, който излезе срещу бившия си тим. Георги Петков остана на пейката за сметка на младия Стергиакис, който обаче не успя да опази вратата си от попадения. Треньорът на „Левски“ пък реши да остави извън групата новото попълнение Еркебулан Сейдахмет. Известният с прякора си Казахстанския Меси офанзивен играч все още не е готов за игра и засега дебютът му се отлага. Извън състава останаха също още две от новите попълнения - Валери Божинов и Живко Миланов, които са с травми. След победата „Левски“ събра 51 точки и продължава борбата за титлата, като запази разликата от 5 точки с лидера „Лудогорец“. „Славия“ пък остана с 30 точки на осмото място.", "date": "2019.03.03", "title": "„Левски“ взе с 3:0 най-старото столично дерби"}
{"url": "https://www.monitor.bg:443/bg/a/view/ludogorec-s-pyrva-pobeda-za-godinata-158741", "text": "“Лудогорец” постигна първа победа през пролетния полусезон, след като надигра с 2:0 “Ботев” (Враца) като домакин в мач от 24-тия кръг на Първа лига. Резултата откри Козмин Моци в 33-ата минута, а в 38-ата Клаудиу Кешеру удвои. Разградчани изпуснаха още няколко отлични възможности за нови попадения, а веднъж и гредата спаси гостите след шут на Антон Недялков. Много силен мач пък изигра Марселиньо, който се отличи с асистенции и при двата гола. Двубоят започна с химна на България по случай 3 март, а феновете на двата тима развяха и множество трибагреници. В средата на първата част пък дебют със зелената фланелка направи Станислав Манолев, който замени контузения Сисиньо. „Имаше голяма нервност в нашите играчи, с оглед на предишните ни резултати, призна след мача треньорът на „Лудогорец“ Антони Здравков. - Емоцията невинаги е положителна, търсеха изявата, да решат нещата бързо, а това доведе и до грешки. Допуснаха се елементарни технически грешки, лош пас, недоглеждане на ситуацията, от това се получиха някои контраатаки на противника. Тази нервност ни попречи”, завърши спецът.", "date": "2019.03.03", "title": "„Лудогорец“ с първа победа за годината"}
{"url": "https://www.monitor.bg:443/bg/a/view/milan-izmesti-inter-ot-tretoto-mjasto-158740", "text": "„Милан“ измести „Интер“ от третото място след победа с 1:0 над „Сасуоло“ в среща от 26-ия кръг на Серия А. Единственото попадение падна в 35-ата минута след автогол на Пол Лирола. Гостите от „Сасуоло“ играеха с човек по-малко от 63-ата минута, след като Андреа Консили бе изгонен с директен червен картон за нарушение срещу Кшищоф Пьонтек. По трибуните на \"Джузепе Меаца\" имаше над 60 000 тифози, които подкрепяха \"росонерите\" в търсенето на задължителната победа, с която изпревариха градския съперник „Интер“ и вече водят с точка. Късно в петък „нерадзурите“ допуснаха поражение с 1:2 от „Каляри“ на Кирил Десподов (изработил дузпа за тима си) и е много възможно да посрещнат новата седмица на пето място след изиграването на дербито на Рим между „Лацио“ и „Рома“.", "date": "2019.03.03", "title": "„Милан“ измести „Интер“ от третото място"}
{"url": "https://www.monitor.bg:443/bg/a/view/mavrodieva-fantastichno-e-che-spechelih-tochno-dnes-158739", "text": "Радослава Мавродиева заяви, че е очаквала и се е надявала да спечели европейската титла на гюле в Глазгоу. Тя стигна до златото на континенталния шампионат в зала с лично постижение от 19,12 м, изпреварвайки само със сантиметър Кристина Шваниц (Гер), а на 12 см зад нея остана защитаващата титлата си Анита Мартон (Унг). \"Фантастично е, че спечелих точно днес - на 3 март, на националния празник на България. Този медал е за всички българи, които ме подкрепяха. Беше време да стигна до първото място, но в момента все още не мога да го осъзная, заяви след състезанието щастливата шампионка. - Надпреварата беше много оспорвана, но аз се стараех да не гледам резултатите на другите. Просто излязох и се състезавах. Това е първата ми титла, но съм се надявала да я спечеля от много години\", коментира 31-годишната Мавродиева, която вече има пълен комплект медали от континентални първенства на закрито след среброто в Белград 2017 и бронза в Прага 2015. Тя донесе първо злато за България на европейско първенство по лека атлетика в зала след триумфа на Ивет Лалова в спринта на 200 метра през 2005 г. и общо 92-ри медал от такива първенства.", "date": "2019.03.03", "title": "Мавродиева: Фантастично е, че спечелих точно днес"}
{"url": "https://www.monitor.bg:443/bg/a/view/rami-malek-vliza-v-novija-film-za-djejms-bond-158745", "text": "Камерата за 25-ия филм за Джеймс Бонд ще се завърти през април и в него е много вероятно да участва пресният носител на „Оскар“ Рами Малек, който бе отличен от Американската академия за ролята на Фреди Мелкюри в биографичната лента „Бохемска рапсодия“. Работното заглавие на поредния филм за Агент 007, който ще снима режисьорът Кари Фукунага („Истински детектив“), е Shatterhand („Разбиващата ръка“). Рами е много близо до сключването на договор да изиграе ролята на лошия в творбата – основния враг на главния герой, в чиито костюм за последен път ще влезе Даниел Крейг. Слухове за възможно влизане на Рами Малек в екипа кръжаха още през декември, но тогава американският актьор с египетски корени беше зает с последния сезон на „Господин Робот“ - сериала, в който е хакер с психологически проблеми, и обяви, че ще му е невъзможно да работи по двата проекта едновременно. Закъснението в графика на продукцията за шпионина обаче му направи услуга и сега Рами вероятно в най-скоро време ще подпише контракт за образа „на арабин или източноевропеец, представен в отрицателна светлина“. Новият филм за Бонд трябваше да излезе през декември тази година, но след няколко отлагания датата на премиерата бе преместена на 8 април 2020 г. През това време режисьорът Дани Бойл бе заменен с Кари Фукунага заради „творчески различия“ с продуцентите. Първоначалният вариант на сценария също бе отхвърлен и авторите – подменени.", "date": "2019.03.03", "title": "Рами Малек влиза в новия филм за Джеймс Бонд"}
{"url": "https://www.monitor.bg:443/bg/a/view/myj-izgorja-pri-pojar-v-djulunica-158751", "text": "49-годишен мъж е загинал при пожар в дома си в лясковското село Джулюница, съобщиха от полицията във Велико Търново.   Причините за инцидента са в процес на изясняване. Сигнал за случая е получен тази сутрин в 3 часа. По случая е започнато досъдебно производство. На мястото е извършен оглед от пожарникари и криминалисти.", "date": "2019.03.03", "title": "Мъж изгоря при пожар в Джулюница"}
{"url": "https://www.monitor.bg:443/bg/a/view/potvyrdiha-30-g-reshetki-za-myj-zaklal-jena-si-158730", "text": "Пловдивският Апелативен съд потвърди изцяло присъда на Пазарджишкия Окръжен съд, с която 45-годишният Георги Генов е осъден на 30 години лишаване от свобода при първоначален строг режим на изтърпяване на наказанието. Подсъдимият е признат за виновен за това, че на 1 септември 2017 г. е умъртвил съпругата си Катя, като е нанесъл 17 удара с нож в тялото й. Деянието е извършено по особено мъчителен за пострадалата начин и с особена жестокост. Трагедията се разигра привечер на първи септември 2017 г. в град Пещера, където Генов причакал след работа Катя да слезе от рейса на автобусната спирка. Двамата се скарали на улицата, тъй като Георги настоявал Катя да се върне при него в семейното им жилище в Пазарджик, но жената отказала заради многоброен тормоз и побой от страна на силната й половинка. Според запознати именно заради честите скандали младата жена и майка на две дъщери отказала да живее под един покрив с Георги и се върнала в бащината си къща, където я чакала майка й. Ядосан, че Катя няма да се подчини на волята му, Георги извадил нож и нанесъл многобройни удари по цялото тяло, като я съборил на асфалта и легнал върху нея, за да не мърда. Пред очите на няколко мъже и жени той нанасял удари на жената, докато накрая тя починала. Подсъдимият я оставил на пътя, качил се в колата си и потеглил. Пристигналият екип на „Спешна помощ“ констатирал смъртта на пострадалата. В продължение на 3 дни убиецът се криеше от разследващите, като на третия ден беше задържан във вилата на родителите си в ихтиманското село Мухово. Наложи се в издирването му в няколко планински курортни местности да се включат и военни части, като първо бяха претърсени горите над Пещера и Брацигово, а по-късно униформените обиколиха и частни вили в Средна гора, където всъщност се намира село Мухово и там органите на реда щракнаха белезниците на Генов. Според апелативните магистратите, тъй като производството в Пазарджишкия окръжен съд е протекло по реда на съкратеното съдебно следствие, при което подсъдимият е признал фактите от обвинителния акт, напълно справедливо съдът е заменил наказание доживотен затвор с наказание лишаване от свобода в размер на 30 години. Наказание в рамките на максимално предвидения размер в оптимална степен ще постигне целите и на специалната, и на генералната превенция, смятат апелативните съдии. Подсъдимият е осъден да изплати общо 600 000 лева обезщетение на майката на пострадалата и на двете й дъщери.Решението подлежи на обжалване пред Върховния касационен съд.", "date": "2019.03.03", "title": "Потвърдиха 30 г. решетки за мъж, заклал жена си"}
{"url": "https://www.monitor.bg:443/bg/a/view/otkriha-naj-drevnata-mashinka-za-tatuirovki-158729", "text": "Археолози от Вашингтонския университет откриха най-древния инструмент за татуиране, съобщи ЮПИ. Било установено, че артефактът е на най-малко 2000 години. Инструментът включва дръжка, изработена от клонки смрадлика, и два разположени успоредно един до друг бодила от кактус, които са своеобразни игли за татуировки. Инструментът бил създаден и използван от древните народи пуебло, които живеели на днешната територия на щата Юта. Специалистът по антропология Андрю Гилрит-Браун случайно открил артефакта, който е с размерите на ръка от китката до върха на пръстите, докато се извършвала инвентаризация в склад на университета. \"Когато извадих този инструмент от кутия в склада, си дадох сметка, че това може да е невероятна находка, и се развълнувах - каза той. - Татуирането сред праисторически хора, живели на днешната територия на югозападната част на САЩ, не ни казва много, защото досега нямаше доказателства за подобна практика по онова време.\" Артефактът бил съхраняван повече от 40 години в склада.", "date": "2019.03.03", "title": "Откриха най-древната машинка за татуировки"}
{"url": "https://www.monitor.bg:443/bg/a/view/prodyljitelnostta-na-braka-zavisi-ot-genite-158732", "text": "Учени установиха, че продължителността на брака e свързана с определен вид генен рецептор в организма ни, пише в. \"Дейли Мейл\". Учени от Йейлския университет изследвали 178 женени двойки на възраст между 37 и 90 години. Участниците в проучването трябвало да попълнят въпросници относно брака им и неговата стабилност. В същото време им били взети натривки с генетичен материал. От направените изследвания се доказало, че двойките, които притежават специфична вариация в техния генен рецептор на окситоцина, се радват на по-продължителен и стабилен брак. Окситоцинът е хормон, който е от съществено значение за социалното общуване и често е наричан \"хормонът на любовта\". Той играе важна роля в изграждането на стабилни връзки. Въпросният генен вариант на окситоцин-рецептора е наречен OXTR rs 53576. При предишни проучвания се оказа, че той е свързан с черти на характера като емоционална стабилност, емпатия и общителност. Проучването на учените от Йейлския университет е първото, което свързва продължителността на брака с генни фактори, изтъква неговият автор Джоан Монин.", "date": "2019.03.03", "title": "Продължителността на брака зависи от гените"}
{"url": "https://www.monitor.bg:443/bg/a/view/sporna-duzpa-otdalechi-etyr-ot-shesticata-158736", "text": "“Витоша” (Бистрица) и “Етър” завършиха при резултат 1:1 в сблъсък от 24-ия кръг на Първа професионална лига. Първото попадение в Бистрица реализира Кристиян Кочилов от спорна дузпа в 25-ата минута. Точката за гостите от Велико Търново пък донесе Флорент Боджадж, който се разписа в 66-ата минута. Двата отбора се появиха на терена със специални тениски с трибагреника по повод националния празник на България, а преди началото на сблъсъка прозвуча и българският химн. Равенството отдалечи състава на Красимир Балъков голямата цел – попадане в първата шестица преди плейофите в първенството. \"Болярите\" остават на седмата позиция с три точки по-малко от “Черно море”, а „тигрите\" са на 11-о място с 22 пункта. “Цяла седмица си говорим с футболистите как трябва да изиграем този мач, но явно думите ми не достигат до тях, сподели Балъков след двубоя. - Не мисля, че сме загубили шансове за Топ 6. Очаквах три точки, но на фона на 90-те минути мисля, че не ги заслужавахме”, допълни спецът. Колегата му във „Витоша“ Росен Кирилов пък бе щастлив от точката и похвали отбора си. „Изпълнихме идеята, която имахме, затворихме перфектно съперника и даже можеше да спечелим, но и от равенството съм доволен“, сподели бившият национал.", "date": "2019.03.03", "title": "Спорна дузпа отдалечи „Етър“ от шестицата"}
{"url": "https://www.monitor.bg:443/bg/a/view/amerikanec-i-rygbist-se-borjat-za-prestilka-v-master-chef-158735", "text": "В битка за последните седем престилки на новия сезон на кулинарното шоу MasterChef ще влязат кой от кой по цветни чешити. Тази вечер журито Андре Токев, Петър Михалчев и Силвена Роу ще трябва да избират между фармацевт, завършил нутриционизъм в Милано, който няма да ги изненада с решението си за веган ястие. Американец, избрал България за свой дом, ще сервира „намахани“ бирени чушчици, а хоби водолаз ще се опита да защити тезата, че единственото нещо, което прави храната вкусна, е любовта. Бивш ръгбист ще покаже що е то „груба игра за интелигентни хора“ и в кухнята, а дама с впечатляваща история за силата на образованието ще покаже, че най-голямото постижение е да се конкурираш „в играта на можещите“. Не всеки от тези запомнящи се образи обаче може да готви. Ястията на някои от тях са „шамар в лицето“ за журито.  ", "date": "2019.03.03", "title": "Американец и ръгбист се борят за престилка в MasterChef"}
{"url": "https://www.monitor.bg:443/bg/a/view/dani-de-vito-shte-snima-v-boksova-drama-158733", "text": "Дани де Вито, Джон Легуизамо и Питър Сарсгард се присъединиха към актьорския състав на боксовата драма \"Хари Хафт\" на режисьора Бари Левинсън. Тя е базирана върху истинска история и е адаптирана по книгата \"Хари Хафт - оцелелият от Аушвиц съперник на Роки Марсиано\" на Алън Скот Харт. Актьорският състав включва също Бен Фостър, Вики Крипс и Дар Зузовски. Във филма ще бъде описана историята на Хари (Фостър), който оцелява в германски концентрационен лагер, като се бие до смърт с други концлагеристи в гладиаторски боксови мачове, организирани от есесовски офицер. След като избягва от лагера, Хари се установява в Ню Йорк и участва в мачове с боксови легенди с надеждата, че ще стане известен и ще се свърже отново с жената, която е първата му любов. Ди Вито в момента партнира на Колин Фарел, Майкъл Кийтън, Ева Грийн и Алън Аркин във филма на режисьора Тим Бъртън \"Дъмбо\" - игрална версия на едноименната анимация от 1941 г.", "date": "2019.03.03", "title": "Дани де Вито ще снима в боксова драма"}
{"url": "https://www.monitor.bg:443/bg/a/view/mark-hamil-shte-vyrti-mech-v-zalezyt-na-tamplierite-158737", "text": "Популярният драматичен сериал „Залезът на тамплиерите“ се завръща за втори сезон на 26 март. Голямата изненада е присъединяването на Марк Хамил към каста. Станал световен любимец с ролята на Люк Скайуокър в „Междузвездни войни“, и в новото си начинание героят му ще върти меч. Разбира се, не джадайски, а съвсем обикновен – тежък, остър и от стомана. Той ще си партнира със звездата на първия сезон Том Кълън. Осемте епизода на новия сезон дават заявка, че ще ни отведат зрелищно до края на Ордена на тамплиерите на петък 13-ти през 1307 година. Сюжетът на „Залезът на тамплиерите“ се завърта около средновековните политически игри и кървавата кауза на рицарите от ордена. Придържащ се към реални исторически събития, вторият сезон се фокусира и върху емоционалната страна на човешките отношения и рисува обща картина на епичната война между църквата и държавата. С влизането на Марк Хамил в сериала влиза и чисто нов герой, чието име е Талус. Той е майстор на меча, който посвещава новите тамплиери в изкуството на вярата и оръжието и носи отговорността да подготви следващото поколение мъже, които да сложат червен кръст на гърдите си и да станат „Божии екзекутори“.    ", "date": "2019.03.03", "title": "Марк Хамил ще върти меч в „Залезът на тамплиерите“"}
{"url": "https://www.monitor.bg:443/bg/a/view/uefa-gotvi-chudovishtni-sankcii-za-manchestyr-siti-158734", "text": "Шампионът на Англия “Манчестър Сити” е пред угрозата на изключително тежки наказания, включително изхвърляне от Шампионската лига, разкри списание “Шпигел”. Германците, които са едно от основните издания, които изкараха на бял свят голяма част от документите в платформата Football Leaks, за пореден път правят разкрития около проблемите с финансирането на “гражданите”. Клубът е бил финансиран чрез свързани фирми на Каймановите острови и откровено прикрива нарушения на финансовия феърплей, става ясно от документи, които станаха публично достояние още през ноември миналата година. Клубът вече претърпя една санкция, свързана с финансовите регулации на европейската централа през 2015-а, когато клубът постигна договорка. Част от финансовият феърплей ограничава възможностите на собствениците да инвестират неограничени суми, които надвишават многократно приходите на отбора. Разследването срещу “Манчестър Сити” тече от миналата година, но за сериозността на положението говори и изказването на шефа на разледващия орган в УЕФА Ив Летерм, който заяви на база на разкритията на “Шпигел” - “Това може да доведе до най-тежкото наказание, а именно изхвърляне от турнирите на УЕФА”, категоричен бе белгиецът. Случващото се изглежда все още не предизвиква паника в английския тим, който открито отхвърли всички разкрития. “Отказваме да коментираме всякакви материали, които или са извадени от контекста, или са откраднати от City Football Group, “Манчестър Сити” или хора свързани с клуба. Желанието да бъде нанесена щета на имиджа ни е ясна и открита”, се казва в изявлението на “гражданите”. В част от изтеклите документи обаче се вижда малко по-различна картина, която гласи, че собствениците на клуба търсят алтернативни начини за финансиране на своя проект, ако се стигне до тежка санкция от УЕФА.", "date": "2019.03.03", "title": "УЕФА готви чудовищни санкции за „Манчестър Сити“"}
{"url": "https://www.monitor.bg:443/bg/a/view/bylgarija-ima-evropejska-shampionka-po-leka-atletika-158720", "text": "Навръх националния празник 3 март България има европейска шампионка по лека атлетика в зала. На първенството в Глазгоу Радослава Мавродиева спечели титлата на гюле при жените с личен рекорд от 19,12 м. Така тя вече има пълен комплект медали от континентални шампионати в зала след бронза от Прага 2015 и среброто от Белград 2017. Световната шампионка на открито от 2015 г. Кристина Шваниц (Германия) остана втора с 19,11 м, като  не успя да спечели златото за втори път след Гьотеборг 2013. На трето място с лично постижение за сезона от 19,00 м завърши действащата световна шампионка в зала Анита Мартон (Унгария), която прекъсна серия от две поредни евротитли на закрито. Титлата на Мавродиева е първа за българската лека атлетика от подобни първенства от 2005 г. насам, когато Ивет Лалова спечели последното злато на 200 м в историята.", "date": "2019.03.03", "title": "България има европейска шампионка по лека атлетика!"}
{"url": "https://www.monitor.bg:443/bg/a/view/mirjanite-v-petrich-ne-dopusnaha-natresenija-otec-pavel-za-arhierej-158719", "text": "В деня на Националния празник десетки миряни от Петрич почти нахлуха в черквата „Света Богородица“ и не допуснаха въдворяването на новоназначения архиерейски наместник отец Павел. Скандалът беше предизвикан преди няколко дни, когато  неврокопският митрополит Серафим смени 75-годишният  наместник отец Ангел Кочев, но миряните от града се възпротивиха. Тази сутрин, в деня на Националния празник на България, в началото на служението в предверието на храма нахлуха над 50 петричани и прекъснаха литургията по въдворяването на новия архиерей с възгласи “Недостоен” и \"Мафия\".    Само за 3 дни петричани събраха над 7000 подписа с настоятелно искане да се възстанови отец Ангел Кочев, като архиерейски наместник на петричка околия.     Припомняме, че след скандала с отстраняването на отец Ангел Кочев и часове преди днешния протест на миряните от Петрич пред църквата „Света Богородица“ в защита на отеца на фейсбук страницата на Неврокопска епархия бе публикувано дълго и протяжно отворено писмо от митрополит Серафим.", "date": "2019.03.03", "title": "Миряни в Петрич не допуснаха отец Павел за архиерей"}
{"url": "https://www.monitor.bg:443/bg/a/view/bosyt-na-loko-pd-hristo-krusharski-az-sym-typanar-158738", "text": "Колоритният президент на “Локомотив” (Пловдив) Христо Крушарски се изцепи след победата с 4:1 над “Берое”, че в момента той е треньорът на тима. Бизнесменът апелира Бруно Акрапович да бъде оставен на спокойствие, а освен това демонстрира твърда позиция, че докато той е начело на клуба, Александър Станков няма как да стане треньор. Не на последно място босът се самоопредели като тъпанар. “Искам спокойствие в клуба и да се направи нещо, сподели Крушарски. - Назначил съм четирима съветника, за да търсим български футболисти и да се спре да се говори, че привличаме само чужденци. Да видим какви играчи ще докарат. Докато съм в “Локомотив”, а това ще е още дълго, Александър Станков няма да стане треньор. Бруно Акрапович го оставете на мира, в момента аз съм треньор. Тези, които вдигат плакати, да не го правят анонимно, а да направят поне нещо. Да покажат как се правят пари. Аз съм Христо Крушарски от село Говедарци и правя стадион и база и се надявам след време да дойдат и да кажат: \"Ей, браво на този тъпанар, че направи нещо\". Чакайте много изненади след 15 април. Да видим дали някои ще извадят и 2 лева\", допълни Крушарски.", "date": "2019.03.03", "title": "Босът на \"Локо\" (Пд) Христо Крушарски: Аз съм тъпанар"}
{"url": "https://www.monitor.bg:443/bg/a/view/ministri-na-mej-shte-bjagat-pri-otcepnicite-158718", "text": "Няколко министри от кабинета на британския премиер Тереза Мей възнамеряват да се присъединят към Групата на независимите депутати, известна и като отцепническата група на новите привърженици на оставането в ЕС, пише „Дейли Експрес“. За тях се твърди, че ще подсилят „привлекателността“ на новосформираната политическа единица, която е следствие от напускането на осем лейбъристи и трима тори, британски парламентаристи, през миналата седмица. Групата планира съвсем скоро да се регистрира като истинска политическа партия. Тя се надява министрите скоро да „преминат в нейния кораб“. Висш източник от нея, пожелал анонимност, заявява пред вестника:“Идеята да има нова партия и нейната привлекателност обсъждам с действащите министри повече от 12 месеца.” Бившата лейбъристка депутатка Лучиана Бергер твърди пред Sky News: \"Не е тайна, че парламентаристи от всички партии в Долната Камара сериозно се замислят за своето бъдеще в съществуващите политически партии.\" От най-новите проучвания на общественото мнение става ясно, че една четвърт от гласоподавателите са обявили, че ще гласуват за Групата на независимите. Над 32 на сто от лейбъристките привърженици заявяват, че ще гласуват за неин кандидат, ако групата остане последователна и сплотена. Източниците твърдят, че се очаква групата да се регистрира като партия, но засега няма име, а и не се говори за големи спонсори, в същото време обаче тя вече е получила хиляди малки парични помощи.", "date": "2019.03.03", "title": "Министри на Мей ще бягат при отцепниците"}
{"url": "https://www.monitor.bg:443/bg/a/view/pchelite-prestanaha-da-tancuvat-158727", "text": "Все по-малко колонии пчели прибягват до танци, за да предадат информация на други групи свои посестрими, съобщи ЮПИ. Посредством танците си някои пчели съобщават за наличието на нектар, като посочват местоположението му. Но когато информацията е неуместна или безсмислена, посестримите им я пренебрегват. Пчелите вече ще трябва да търсят нектар, без да разчитат на подобна помощ. Едва няколко десетки от 500 вида пчели се възползват от въпросните танци. Специалисти по еволюционна биология смятат, че пчели са започнали да танцуват преди 20 милиона години. Изследване на учени от университета Йоханес Гутенберг в Майнц, Германия, обаче показва, че тази уникална форма на комуникация невинаги е ефикасна и че за това е виновно човешкото въздействие върху околната среда. Получените резултати имат и своята положителна страна. Оказало се, че колониите, които не разчитат на танци, когато търсят нектар, произвеждат повече мед. В рамките на извършените експерименти пчелите, които не се възползвали от информацията, предадена чрез танци от техни посестрими, извършили по-дълги полети в търсене на храна и произвели с 30 на сто повече мед. Учените заключили, че занапред пчелите ще трябва сами да откриват нектар, но затова пък ще го правят по-ефикасно.", "date": "2019.03.03", "title": "Пчелите престанаха да танцуват"}
{"url": "https://www.monitor.bg:443/bg/a/view/50-000-izkachiha-896-te-stypala-do-pametnika-na-svobodata-158723", "text": "Близо 50 000 българи, мъже, жени и съвсем невръстни момченца и момиченца изкачиха на 3 март 896-те стъпала до Паметника на свободата на старопланинския връх Шипка. Първите поставили цветя през монумента пристигнали минути след полунощ въпреки падналите далеч по нулата температури, разказаха униформените служители на МВР, които следяха за организацията на тържествата по повод 141-та годишнина от освобождението на България. Точно в 9,00 часа слезе от велосипеда си 26-годишният Тодор Андреев, който за 10 дни преодоля разстоянието от Берлин до върха в епичен самотен колопоход. Възпитаникът на казанлъшката художествена гимназия целуна каменното стъпало и благодари на всички, които са го подкрепили в инициативата му. Заедно с него бе и пирдопчанинът Мишо Минков, който се присъедини към него  от Карлово. Минути по-късно сред хилядното множество се появи и ултрамаратонецът Ради Милев, който вече три десетилетия за празника преминава с развят трибагреник в ръка разстоянието от дома си в Казанлък до върха. „Свидетели сме на нещо уникално, тук днес има хиляди млади хора, които идват за да поставят цвете на признателност към онези знайни и незнайни руски воини и български опълченци, дарили живота си , за да я има България!“, коментира преподавателят по история  от великотърновския университет проф. Петко Петков, който наскоро за пореден път лансира идеята да бъде възстановено името свети Никола на чутовния връх. Име, което е съществувало преди тук да се разразят епичните боеве и което по чисто конюнктурни причини е било заменяно през десетилетията. Историкът изрази надеждата си, че в крайна сметка истината в един момент ще възтържествува и предложи да бъдат систематизирани стотиците паметници на свободата в България, много от които в момента тънат в забрава.По думите му първият от тези паметници е издигнат от руските войски точно тук, на връх Свети Никола и той е в памет на император Александър ІІ Освободител. След около месец България ще чества 140-та годишнина от подписването на Търновската конституция, сред чийто създатели е имало и опълченци, които са носели Шипка в сърцата си и като поклон към случилото се на това място са оставили вдъхновяващите слова в нея:“Всякой роб, от какъвто и пол, вяра и народност е става свободен щом стъпи на българска земя!“, заяви в словото си пред хилядното множество в подножието на върха председателят на Народното събрание Цвета Караянчева. „Днес, на това свещено място свободата ни е най-видима. Можем да я усетим с кожата си и да вярваме, че сме достойни за нея. И нека никога не забравяме саможертвата на българските опълченци и на онези десетки хиляди души, доведени тук от далечни краища, за да воюват за свободата на един чужд народ.За да оставят костите си на една чужда земя.Винаги ще пазим в сърцата си огъня на вечна благодарност към руси, беларуси, украинци,румънци, сърби, поляци черногорци , финландци,естонци, грузинци и арменци , загинали в тази война. Война за освобождението на Майка България!“, каза още тя след заупокойната молитва, отслужена от великотърновския митрополит Григорий. Владиката отля капки червено вино върху снега и помоли множеството да изпее заедно с него „Вечная памет и на многая лета!“. Сред хилядното множество бяха ненавършилият още годинка Никола и с няколко месеца по-големият  Марио, изнесени на ръце от родителите си до паметника. Специално за най-малките  песента „Излел е Делю хайдутин“ изпя народната певица Валя Балканска. Видимо просълзен от случилото се физикът-педагог Теодоси Теодосиев лаконично коментира, че се надява точно тези дечица да станат ядрото на бъдещия златен български милиард.", "date": "2019.03.03", "title": "50 000 изкачиха 896-те стъпала до Паметника на свободата"}
{"url": "https://www.monitor.bg:443/bg/a/view/dve-obvinenija-v-pedofilija-sreshtu-djako-trygvat-v-tv-efir-158728", "text": "Може би най-скандалният правен и показван филм досега за Краля на попа Майкъл Джексън ще види и телевизионен ефир съвсем скоро. Още с първата й прожекция на фестивала „Сънданс“ 4-часовата лента „Напускайки Невърленд“ предизвика истинска буря от противоречиви мнения. Лентата на Дан Рийд (автор на номинирания за „Еми“ „Шарли Ебдо: Три дни ужас“, 2015 г.) изследва отделните, но успоредни преживявания на двe малки момчета - Джеймс \"Джими\" Сейфчук (тогава на 10 г.) и Уейд Робсън (тогава на 7 г.), и двамата приятели с Майкъл Джексън. Децата и семействата им не се познават, но имат сходни истории с Краля на попа. Те и техните семейства биват поканени в неговия чуден свят в годините, в които той е на върха на кариерата си. Списание Rolling Stone описва лентата като невъзможен да се забрави... портрет на храброст\", а Variety стига още по-далеч, като го определя като „опустошително мощното и убедително свидетелстване“. Интервютата на Сейфчук, сега на 37 г., и Робсън, сега на 41 г., допълнени с тези на членове на семействата им, рамкира портрет на трайни емоционални щети и свидетелстват за сексуално насилие от първо лице. В лентата обаче липсва напълно гледната точка на роднините и семейството на Джако. Десет години след смъртта му са представени две обвинения в продължение на 4 часа. Премиерата им в ефира на HBO ще е в две поредни вечери - на 10 и 11 април от 21 ч, а в стрийминг платформата HBO GO ще са достъпни още на 8 март. “Мисля, че разчитат масите да гледат този филм и това да заглуши нашите гласове“, казва пред USA Today Тай Джексън, племенник на Майкъл и син на Тито Джексън. Той е единственият, който е гледал филма, след като баща му и чичовците му заявяват, че не биха станали свидетели на нищо, в което няма и капка истина. които противоречат на тезата им. Това не влизаше в плана им. Това е едностранчив документален филм“, категоричен е Марлон Джексън, един от братята на Краля на попа. Съвсем логично е близките на един от най-добрите музиканти в съвременната история да защитават роднината си, но, от друга страна, двете му дела за сексуално насилие над деца са факт. Още през 1994-та са повдигнати обвинения, но тогава всичко се разминава с извънсъдебно споразумение за 22 милиона долара. През 2005-а обаче случаите са по-сериозни и дело се води. Въпреки че и тогава Майкъл е оправдан, дори у най-големите му фенове остава частица съмнение. Сейфчук и Робсън са свидетели на защитата в делото от началото на 90-те, но тогава те заявяват категорично, че Майкъл никога не им е посягал. Няколко години след смъртта му обаче променят мнението си. И за това семейството на Джако има обяснение. Те познават единствено Уейд Робсън, който е един от успешните хореографи в Америка. След кончината на Краля той е бил много благодарен, че е поканен на възпоменанията за Майкъл, дори е присъствал с цялото си семейство, разказва пред USA Today Тай. „Той танцуваше точно зад Джанет по време на трибюта към чичо на наградите на MTV. Дори искаше да е „близо до децата на Ем Джей“ през 2009-а“, допълва племенникът. Няколко години по-късно обаче той  Джеймс Сейфчук е дете актьор от калифорнийския град Сими Вали. През 1986 г., когато е на осем години, участва в реклама на Pepsi заедно с Джексън. Двамата се сприятеляват и Майкъл става близък на семейството му. Уейд Робсън е дете танцьор от Бризбейн, Австралия. През 1987 г., едва петгодишен, той се среща с Джексън зад кулисите на сцената, на която печели конкурс за танцьори двойници в родния си град. През 1990 г. майката на Робсън - Джой, приема поканата на Майкъл за уикенд на цялото семейство в имението му, когато се формира и тяхното по-близко приятелство. Сюжетът на филма “Напускайки Невърленд“ показва как и за двете семейства Майкъл става доверен близък приятел и ментор, изразявайки привързаността си към двете момчета, но в същото време бавно ги изолира от семействата им. Тези посещения постепенно започват да включват нощувки, при които Майкъл и съответното дете спят в една спалня, а родителите са отделно. И Робсън, и Сейфчук описват как това, което е започнало като забавно преспиване в една стая, е довело до интимен контакт. От самото начало Джексън внушава на Робсън и Сейфчук, че Робсън си спомня, че Джексън му казал, че и двамата ще влязат в затвора до края на живота си, ако някой разбере. Робсън става един от най-успешните млади хореографи и работи с NSYNC и Бритни Спиърс в разгара на кариерата си. Успехът му обаче е белязан от тъга и депресия. Сейфчук се реализира като режисьор и рок музикант, но също се сблъсква с пристъпи на депресия и пристрастяване. Въпреки противоречивите реакции „Напускайки Невърленд“ е филм, който трябва да влезе в списъка ви „задължително за гледане“, защото хвърля нова светлина върху един от най-тъмните периоди на един от най-светлите музиканти в историята. Около лентата остават много въпросителни и липси, но не бива да се игнорира претенцията за свидетелство от първо лице.  ", "date": "2019.03.03", "title": "Две обвинения в педофилия срещу Джако тръгват в тв ефир"}
{"url": "https://www.monitor.bg:443/bg/a/view/hiljadi-prenesoha-tribagrenika-prez-stara-zagora-158726", "text": "За пета поредна година хиляди жители и гости на Стара Загора пренесоха на ръце 300-метров национален трибагреник по улиците на Града на липите, за да стигнат на финала на шествието до монумента \"Бранителите\". Честването на националния празник започна с празничен камбанен звън и Божествена света литургия в катедралния храм „Свети Николай“ ,венци и цветя бяха положени на всички паметни места от Освобождението:мавзолей-костница „19 юлий 1877”,  паметник на Трета опълченска дружина и подп. Калитин,  паметник на загиналите воини в Джуранлийския бой, паметник на загиналите във войните старозагорци и паметник на Старозагорското въстание. На големи видео стени, разположени под хълма „Бранителите на Стара Загора”, множеството можеше да проследи пътя на националния флаг през града. Пристигането на гигантския флаг  беше съпроводено с камбанен звън и топовни салюти. В словото си кметът на Стара Загора Живко Тодоров подчерта значението на трети март като рождена дата на нашата свобода: „Трети март е рождената дата на новата българска държава, на българския дух, на нашата национална идентичност. Като гледам толкова много старозагорци, хиляди на брой, които са се събрали да почетат паметта на героите, да отпразнуваме националния празник, аз съм сигурен съм, че този дух е жив! Аз съм сигурен, че Стара Загора помни избитите 14 500 старозагорци, помни пожарищата, помни руините, от които днес е издигнат този град. Щом помним, щом пазим паметта си, значи имаме бъдеще. Поклон пред паметта на героите! Поклон пред вас старозагорци, за това че я пазите жива!“. За пръв път пред старозагорци беше показан спектакълът „Докосни древността“: демонстрация на прабългарската школа „Бага- Тур“ с участието на общински фолклорен ансамбъл „Загоре“, народни читалища ,национално дружество „Традиция“ и Българска федерация любители на историческото оръжие \" Поп Минчо Кънчев ''.  ", "date": "2019.03.03", "title": "Хиляди пренесоха трибагреника през Стара Загора"}
{"url": "https://www.monitor.bg:443/bg/a/view/bg-uchenichka-izchezna-v-bedford-158721", "text": "Полицията в британския град Бедфорд издирва 14-годишна българка, съобщава „Новини Лондон“. Кристина Брънчкова е обявена в неизвестност, след като не се е прибирала от училище в четвъртък, 28 февруари. Момичето е облечено с ученическа униформа, с руса коса до раменете и е изчезнало в района на Бедфорд, графство Бедфордшър. Всеки, който има информация, виждал я е или знае местонахождението й, да се обади на спешния телефон 101. апелират на страницата на полицията в Бедфорд. Впечатление прави, че молбата на полицията беше споделена близо 6 хил. пъти до 15 часа в неделя.", "date": "2019.03.03", "title": " BG ученичка изчезна в Бедфорд"}
{"url": "https://www.monitor.bg:443/bg/a/view/vangelov-i-aleksandrov-s-pojasite-v-ruse-158717", "text": "Георги Вангелов и Даниел Александров бяха обявени за най-добрите български борци и спечелиха златните пояси на международния турнир по борба \"Дан Колов - Никола Петров\" в Русе. Александров триумфира при 77-килограмовите в класическия стил, след като спечели служебно финала. Съперникът му Роман Власов (Рус), двукратен олимпийски и двукратен световен първенец, не излезе на тепиха поради лекарска забрана след тежка аркада на полуфиналите. Преди това Александров постигна три убедителни победи в дебютната за него категория, която е олимпийска. Трофеят е втория в кариерата на наричания Рамбо борец, който взе пояса и през 2015 г. Вангелов спечели бронз на турнира, като в малкия финал при 57-килограмовите на свободния стил постигна успех срещу Гуломжон Абдулаев (Узб) с 6:5. Пред това той имаше още четири срещи, като спечели три от тях също срещу сериозни съперници. Вангелов се върна на големия тепих след дълго лечение на травми. За национала поясът на \"Дан Колов\" е първи в кариерата му. За втора поредна година за най-добра българка състезателка беше обявена световната и европейска шампионка Тайбе Юсеин, която в събота спечели сребро в кат. до 62 кг. Националите приключиха турнира с общо шест отличия - злато на Даниел Александров, сребро на Тайбе Юсеин и Айк Мнацаканян (72 кг, кл. стил), както и три бронза - на Георги Вангелов (57 кг) в свободния стил, на Константин Стас (67 кг) и Милослав Методиев (130 кг) при класиците. За най-добър чуждестранен състезател в свободния стил беше обявен олимпийският шампион Джордан Бъроуз (САЩ), който триумфира с титлата при 74-килограмовите. А при класиците бе избран световният шампион Муса Евлоев, победител в кат. до 97 кг. При жените купата взе украинката Юлия Остапчук-Ткач, която надви Тайбе Юсеин на финала. На тепиха в \"Арена Монбат\" излязоха 550 състезатели от 45 държави, като в свободния стил при мъжете и жените \"Дан Колов\" беше рейтингов и носеше точки за световната ранглиста.", "date": "2019.03.03", "title": "Вангелов и Александров с поясите в Русе"}
{"url": "https://www.monitor.bg:443/bg/a/view/zree-zagovor-sreshtu-megan-markyl-158722", "text": "Съпругата на британския принц Хари Меган Маркъл, а и самият принц, могат да станат жертви на заговор. Така смята биографката на кралското семейство Анна Пастернак, автор на книга за Уолис Симпсън – съпругата на херцога на Ундзор, бившия крал на Великобритания Едуард VIII. Според Пастернак американката Маркъл е „съживила духа“ на Уолис Симпсън, разклатила основите на британската монархи, пише в. „Мирър“. Желанието на краля да се ожени за два пъти развежданата Симпсън в крайна сметка става причина за отричането му от престола през декември 1936 г. „Меган е като бомба, хвърлена в тази архаична система. Вече се чуват взривове, които, струва ми се, ще продължават – казва Пастернак. - Безпокоя се за Меган и Хари. Той е народният принц, какъвто е бил и Едуард“. Пастернак твърди, че ако „звездата на Меган изгрее прекалено високо“, в двора ще се задълбочат опасенията за наследника на престола – принц Уилям – и тогава придворните ще се опитат да отстранят тази заплаха. Мисис Пастернак също така казва, че Меган не може да променя реда по свое усмотрение, трябва да се държи в установените рамки, поддържайки монарха и наследника“. „Не мисля, че тя разбира това“, смята биографката.", "date": "2019.03.03", "title": "Зрее заговор срещу Меган Маркъл"}
{"url": "https://www.monitor.bg:443/bg/a/view/chast-ot-jp-linijata-mejdu-makedonija-i-bylgarija-shte-e-gotova-do-kraja-na-godinata-158703", "text": "Железопътната линия от Куманово до Беляковце ще бъде готова до края на годината, съобщават македонските власти. Той е първият от трите участъка от железопътната линия за България, дълъг 30,8 км, с инвестиционна стойност от около 40 млн. евро. Според очакванията, строителството на втория етап ще започне тази година, съобщава македонският телевизионен канал \"Сител\", цитиран от Агенция Фокус. \"Всички подготвителни работи вече са приключили и сега нищо не остава, освен да се работи интензивно на терена, и аз очаквам, че изпълнението на проекта ще се ускори значително,\" каза Ирфан Асани, директор на Македонската железопътна инфраструктура. Според властите проблемите с отчуждаването на земята са приключили до голяма степен и те са оптимистично настроени, че след дълготрайната стагнация накрая ще се реализира железопътната мрежа на Коридор 8 – от България до Албания през Скопие. „Виждаме възможността вторият етап Кичево-Лин да се осъществи и търсим финансови средства, \" продължава Асани. Изграждането на железопътната линия за България е разделено на три етапа, а инвестицията е на обща стойност 580 млн. евро, като средствата се предоставят най-вече чрез ЕБВР. След няколкократното му удължаване, крайният срок за изграждане на железопътната линия към България е 2023 година.", "date": "2019.03.03", "title": "Част от жп линията между Македония и България ще е готова до края на годината"}
{"url": "https://www.monitor.bg:443/bg/a/view/drakon-se-skachi-s-mejdunarodnata-kosmicheska-stancija-158725", "text": "Компанията \"Спейс Екс\" изстреля към Международната космическа станция (МКС) космическата капсула \"Дракон\", която е предназначена за астронавти, но ще бъде изпробвана с манекен с човешки ръст в първия й полет, предадоха световните агенции. Капсулата ще позволи на НАСА да изпраща астронавти в космоса без помощта на Русия, посочва АФП. \"Дракон\" бе изстреляна с ракета \"Фалкон\" от космическия център \"Кенеди\" във Флорида, в присъствието на собственика на \"Спейс Екс\" - Илон Мъск. Единственият \"пътник\" бе манекенът Рипли, кръстен на персонаж от филмовата поредица \"Пришълците\". \"Спейс Екс\" се нуждае от успешен тестови полет на капсулата си \"Дракон\", преди да изпрати астронавти на борда й по-късно тази година. \"Дракон\" успешно се скачи с Международната космическа станция (МКС), съобщиха световните информационни агенции. От компанията на предприемача Илон Мъск оповестиха, че това успешно скачване е първото за космически кораб за търговски полети, проектиран за екипаж. Скачването е станало в неделя по обяд, малко преди графика. Dragon се е приближил до намиращата се в орбита на 400 км над земната повърхност станция отпред и е използвал компютрите и сензорите си, за да се насочи към скачване. Астронавтите на борда на МКС са наблюдавали внимателно по HD камерите, за да се уверят, че капсулата изпълнява процесите по план и са били готови да се намесят, ако не го направи. Капсулата се е приближила бавно към станцията, преминавайки през серия от планирани точки. Американският астронавт Ан Маклейн и канадският астронавт Дейвид Сен-Жак са наблюдавали събитията от големия прозорец на станцията, или Купола. Те са имали възможност да направляват Dragon да задържи, да се отдалечи или дори да прекъсне скачването. Прикачването е било направено към нов тип свързващ адаптер на модула \"Хармония\" на МКС. Процедурата е стъпка напред за SpaceX, тъй като товарните кораби, които те обикновено изпращат на станцията, трябва да бъдат хванати от роботизирана ръка и да бъдат изтеглени на мястото за скачане. Товарните кораби не разполагат с необходимите технологии, за да се скачат сами. Капсулата Dragon трябва да остане на МКС до петък, когато ще се отдели от МКС и ще започне пътуването си обратно към Земята. Това е фазата на мисията, която основателят на SpaceX Илон Мъск посочва, че го притеснява най-много - пламтящото, високоскоростно спускане през атмосферата. \"Тестовият полет е много важен. Готвим се да изпратим американски астронавти с американски ракети в космоса от американска територия за пръв път, откакто бяха преустановени полетите на совалки през 2011 г.\", заяви наскоро директорът на НАСА Джим Брайдънстайн.", "date": "2019.03.03", "title": " \"Дракон\" се скачи с Международната космическа станция"}
{"url": "https://www.monitor.bg:443/bg/a/view/monetite-posveteni-na-osvobojdenieto-ot-tursko-robstvo-158705", "text": "Българските монети, посветени на Освобождението от турско робство, не са малко. Първата подобна монета е през 1969 г., когато е пусната емисия от 1 и 2 лв. по случай 90-годишнина от съдбовната дата. Монетата не е юбилейна, но е най-разпространената. Изработена е от най-обикновена сплав от никел и мед. Двете монети бяха в обръщение до 1992 г. и имаха висока за времето си покупателна стойност. Следващата отсечена монета е 9 години по-късно или през 1978 г., когато се отбеляза 100-годишнината от Освобождението. Монетата е сребърна десетолевка с проба 500 на 1 000. Тиражът й достигна 200 хил. броя, а изобразеният мотив е връх Шипка. 10 години по-късно е отсечена още една паметна монета. Този път тя е от 20 лева, но със същата сребърна проба 500 на 1000. Само преди 20 години е пусната и монета с номинал 10 000 лева. Тя е сребърна, но с по-висока проба - 925 на 1000. За разлика от досегашните знаци, монетата е с тираж едва 15 хил. броя, което я прави много по-търсена от колекционерите. На нея е изобразен български опълченец със знаме. 130 и 140-та годишнини от свободата на България също са отбелязани с монети. На първата са изобразени един до друг български опълченец и руски воин от паметника на връх Шипка, а на втората – български опълченци в битка.", "date": "2019.03.03", "title": "Седем монети са били посветени на Освобождението от турско робство"}
{"url": "https://www.monitor.bg:443/bg/a/view/prokuraturata-vyv-varna-s-podrobnosti-za-zaloven-narkotrafikant-158706", "text": "44-годишният Хорхе С. Арбиза е испанският наркотрафикант, който бе арестуван във Варна. Той се готвел да избяга във Венецуела, като за да избегне залавянето си, е променил драстично външността си. Хорхе Арбиза е заемал важна роля в опасна престъпна организация, която вкарвала в Испания и в останалата част на Европа големи количества кокаин от Южна Америка. Стоял е високо в ръководенето на престъпната мрежа, като е отговарял за получаването на кокаина в Испания и за събирането на парите от наркотика. Арбиза е един от десетте най-издирвани хора в Кралството. Но най-любопитното, като на кино е, че за да заблуди полицейските служби, наркотрафикантът надебелял с цели 50 кг. „Испанският поданик се издирва за крупен наркотрафик и за участие в международна организирана престъпна група, както и за пране на пари, свързано с този наркотрафик. Любопитна подробност е, че е задържан с фалшиви документи за самоличност, която е установена с дактилоскопски отпечатъци”, коментира пред БНТ и.д. окръжен прокурор на Варна, Радослав Лазаров. Мъжът е живял във Варна известно време, след което е задържан на 17 февруари в центъра на града от българската полиция. Преди дни Варненският окръжен съд реши да го екстрадира в Испания. „Доколкото е упоменато в документите по искането за предаването му, там го очаква затвор от 13 години и 6 месеца. В България няма как да бъде съден, защото не е извършил престъпление по нашия наказателен закон”, каза още прок. Лазаров. Не е ясно дали Хорхе се е вдъхновил от киното за промяната на външността си, за да избегне ареста или тепърва киното ще се вдъхновява от историята му. Но планът му е проработил цели 5 години, защото Гражданската гвардия в Испания го търси и се опитва да го залови още от 2013-та.", "date": "2019.03.03", "title": "Наркотрафикантът Хорхе ще лежи 13 години в испански затвор"}
{"url": "https://www.monitor.bg:443/bg/a/view/oae-sykrati-do-3-05-mln-barela-proizvodstvoto-si-na-neft-158708", "text": "ОАЕ съкратиха до 3,05 млн. барела дневно нефтените си добиви през февруари в рамките на сделката ОПЕК+, съобщава Bloomberg. Намалението е с 96 хил. барела петрол на денонощие, сочат данни на министерството на енергетиката на арабската държава. През декември страните от ОПЕК и други 10 държави износителки на петрол извън картела се договориха да постигнат спад на добивите на суровината с 1,2 млн. барела дневно. 11-те членки на ОПЕК ще свият производството си общо с 812 хил. барел дневно до ниво от до 25,94 млн барела. Останалите партньори от споразумението извън картела са поели ангажимент да намалят изпомпването петрола с 383 хил. барела на денонощие до общо 17,937 млн. барела. Съглашението е за първото полугодие на 2019 г. с възможност за преразглеждане през април.", "date": "2019.03.03", "title": "ОАЕ съкрати до 3,05 млн. барела производството си на нефт"}
{"url": "https://www.monitor.bg:443/bg/a/view/vytreshnijat-ministyr-mladen-marinov-njama-propusnati-verigi-pri-proverkite-na-benzinostanciite-158707", "text": "  Няма пропуснати вериги и бензиностанции при проверките през последните две години и така ще продължим. Тва каза пред БНР вътрешният министър Младен Маринов. „Не бих казал, че проверките за контрабанда на горива са по сигнал на Българската петролна и газова асоциация, те вървят още от създаването на междуведомствения контрабанден център, но до този момент може би не са били във фокуса на обществото“, каза министърът в предаването „Неделя 150“ на програма „Хоризонт“. „Ново е надграждането на този център, като след нареждане на премиера бе създадена организация всички информационни и контролни системи в различните органи, контролиращи вноса, разпространението и продажбата на горива да се обединят в него. За да може да се прави анализ за резултатите и тенденциите, на разминаванията. Нашите усилия са да контролираме процеса от самия внос на горивата до продажбата им. В ход е картографирането на всички обекти, които са регистрирани за търговия с горива и петролни продукти“, съобщи министърът. „Резултатите показват, че това са системни усилия, защото няма периодични акции да повлияят на такъв голям и силен сектор“, каза Младен Маринов. Той съобщи, че за 2018 г. предотвратените щети за бюджета от иззети горива и тютюневи изделия са за над 27 млн. лв. при 16 млн. за 2017 г., което показва постоянни и системни усилия за противодействие на контрабандата. Друг резултат от тези усилия е нарастването на приходите в бюджета заради превенцията, до която водят тези усилия, добави министърът. 4,4% е делът на контрабандните цигари в България и това е едно от най-ниските нива в ЕС, сочи последно международно проучване. Във връзка с новината, че в България е задържан един от най-издирваните испански наркотрафиканти, министър Маринов каза, че случаят показва каква е „силата на европейските механизми за противодействие на престъпността“. Сигналът за него е получен на 12 февруари пред европейската мрежа за активно издирване на бегълци.  „Незабавно е направена организация от колегите във Варна. Реално задържането а станало на 17 февруари, като на 26-и е изправен пред Окръжен съд Варна, който е разрешил предаването му на испанските власти. Надяваме се това да се осъществи на 13 март“, каза министърът. На базата на начина на издирване и подадена информация, че лицето възнамерява да напусне ЕС и да се укрие в трета страна, Младенов допусна, че задържаният има „сериозен ранг“ в наркотрафика.", "date": "2019.03.03", "title": "Министър Маринов: Няма пропуснати вериги при проверките на бензиностанциите"}
{"url": "https://www.monitor.bg:443/bg/a/view/papa-francisk-blagoslavja-nared-samo-sreshtu-13-evro-158716", "text": "Благословията на папа Франциск със собственото му име, изписана на специален пергамент и изпратена до дома, на всеки, който я пожелае, струва само 13 евро – израдваха се медиите на Апенините. Това е обаче цената за Италия, докато жителите на останалите европейски страни трябва да плащат по 15 евро за пожеланията на Светия отец за благополучие, щастие и успех. Северноамриканците ще се ръсят за същото 18 евро, латиноамериканците – 24 евро, а африканците – 30 евро. Най-често папските благословии стигат до сватби, кръщенета, тържества по повод на кръгли годишнини и други празници на благочестиви християни. За получаването на исканията за пожеланията на Франциск, за тяхното разпращане и за оползотворяването на получените пари във Ватикана отговаря Апостолическата служба за милостиня, ръководена от полския кардинал Конрад Крайевски. Средствата, които остават след приспадането на разходите за пергамент и куриер, службата използва за финансиране на многобройните лични милосърдни инициативи на Светия отец за подпомагане на бедни и нуждаещи се от помощ християни. Става дума за столови за раздаване на безплатна топла храна, за спални за бездомни, за подпомагане с продукти и дрехи на закъсали семейства, въобще за инициативи в името на един от стълбовете на католическата църква – солидарността. Интересното е, че докато само преди месец благословия можеше да бъде изпратена единствено след отправено лично искане в нарочната канцелария на Ватикана или чрез факс, занапред за целта е впрегнат интернет. С други думи молбите за папското пожелание могат да бъдат изпращани чрез новоразкрития сайт www.elemosineria.va, при това както от заинтересовани от него лица, така и от вярващи, които искат да го дарят на свои близки по важен повод. За целта се ппълв формуляр от въпросни сайт, той се изпраща на посочения електронен адрес, после се чака потвърдителен отговор от канцеларията на кардинал Крайевски на личния e-mail. Когато се получи, цената се плаща чрез кредитна или дебитна карта, а също така и с банков превод. Максимум двайсет дни по-късно благословията пристига с DHL.", "date": "2019.03.03", "title": "Папа Франциск благославя наред само срещу 13 евро"}
{"url": "https://www.monitor.bg:443/bg/a/view/ot-apple-smjatat-da-namaljat-cenata-na-laptop-s-1-200-dolara-158715", "text": "От икономическия гигант Apple възнамеряват да смъкнат цената на MacBook Air с близо 1 200 долара, предават от Investor.bg. Това ще важи само за версията с по-висока резолюция на екрана. В умния часовник пък ще влязат повече функции, свързани със здравето на неговия носител. Според шефа на компанията Тим Кук се очаква тази година да бъде добра за Apple. По негови думи в момента се произвеждат продукти, които ще „отвеят всичко“. По време на годишното общо събрание на компанията в Купертино, Калифорния, Кук заяви, че е напът да удвои приходите си от услуги през 2020 г. от близо 25 млрд. долара през 2016 г. От компанията споменаха, че в момента работят над очила за добавена реалност. В същото време технологичният гигант се фокусира върху разрастващия се бизнес с услуги и увелича продажбите на други устройства като слушалките без кабели, а закупените от Apple компании през миналата година са цели 18. Кук разкритикува конкурентите си Facebook и Google, които изграждат профили на данните на потребителите си. Той отбеляза, че Apple настоява за регулиране срещу тази практика. Инвеститорите също са настроени позитивно и очакват компанията да представи „следващото голямо нещо“, тъй като търсенето на най-продавания продукт, iPhone, се забавя, което доведе до първия спад на продажбите на компанията за четвърто тримесечие от 2001 г. насам.", "date": "2019.03.03", "title": "От Apple смятат да намалят цената на лаптоп с 1 200 долара"}
{"url": "https://www.monitor.bg:443/bg/a/view/chetvyrto-kazino-zatvori-vrati-v-svilengrad-158711", "text": "Четвърто от общо седем казина в Свиленград е затворило. „Роял Кинг“ затвори внезапно, служителите не са получили предизвестия, но са разпуснати и втора седмица не са викани на работа. „Казаха ни да сме в готовност за работа до второ нареждане, но така и никой никой не ни е потърсил от тогава“, негодуват хора от персонала. Мениджърите не им казали никаква причина за затварянето. Предполага се, че лицензът, с който и преди това казиното имаше проблем не е подновен. Заведението за хазарт е на по-малко от изискваните минимум 300 метра от местната гимназия „Христо Ботев“. През декември то беше затворено за една седмица след като Държавната комисия по хазарта излезе със специално решение по казуса. Предполага се, че след това решението на ДКХ е било обжалвано в съда и затова казиното е заработило отново. В Свиленград имаше истински бум на хазартния туризъм и казина и игрални зали никнеха като гъби. Миналата година обаче затвориха казината „Стар Принцес“, „Сарай“ и „Пегасус“. Те бяха буквално разорени след колапса на турската лира и секването на огромния поток от турски клиенти. От началото на годината освен „Роял Кинг“ е затворила и една от големите игрални зали в граничния град.      ", "date": "2019.03.03", "title": "Четвърто казино затвори врати в Свиленград"}
{"url": "https://www.monitor.bg:443/bg/a/view/okichiha-pametnika-na-aliosha-s-33-metrovo-bylgaro-rusko-zname-158709", "text": "Паметникът на Альоша осъмна днес с 33-метров флаг, съединен от българския трикольор и руското знаме. „Българи и руси заедно навеки”, бе изписано на малък транспарант, закачен по средата на съшития флаг. Това видяха стотиците хора, които изкачиха точно на 3 март Хълма на Освободителите, за да присъстват пред Паметника на освободителите на тържествената церемония за отбелязването на 141 години от Освобождението на България от турско робство. Водещият на церемонията Христо Христов рецитира патетично Вазовото „Опълченците на Шипка”, след което слово изнесе ректорът на Пловдивския университет проф. д-р Запрян Козлуджов. „В нашето съвремие националният празник е призван да сплоти българската нация. Всички днес сме тук. Всички сме заедно”, подчерта в словото си ректорът на ПУ „П. Хилендарски” проф. д-р Запрян Козлуджов. Той направи кратка историческа ретроспекция на събитията отпреди 141 години, като подчерта, че съхраняването на паметта за символната знаковост на 3 март е гаранция за нашето бъдеще. Мнозина от присъстващите носеха български знамена, които бяха купили за по 5 или 10 лева от сергия в подножието на Бунарджика. Други развяваха само руски знамена, а трети бяха нарисували по бузките на децата си цветовете на националния ни трибагреник. В церемонията се включиха и доброволци от Комитет „Родолюбие”, които бяха в опълченски униформи и изкачиха пеша, придружавани от деца от пловдивски училища и детска градина, Бунарджика. Официалните гости поднесоха венци и цветя пред Паметника на освободителите, който се намира в подножието на паметника на Альоша. По-рано през деня митрополит Николай отслужи тържествен молебен в Катедралния храм „Св. Богородица”. Снимки: авторът", "date": "2019.03.03", "title": "Окичиха паметника на Альоша с 33-метрово българо-руско знаме "}
{"url": "https://www.monitor.bg:443/bg/a/view/razpynaha-35-metrov-tribagrenik-ot-skala-kraj-varna-158694", "text": "С 35-метрово българско знаме, разпънато от скалите на „Петрич кале“, посрещнаха Националния празник, 3 март жителите на варненското село Разделна. „Петрич кале“ е Ранновизантийска и Средновековна българска крепост, намираща се Източно от белославското село. Инициативата, която е подготвяна близо 2 години, се реализира с усилията на местни жители и с подкрепата на спонсори, съобщи авторът на идеята и кметът на Разделна, Галин Георгиев. В продължение на месеци той чете и се интересува как знамето може да остане здраво и непокътнато за повече време. Така стига до идеята за метална конструкция, с която флагът да може да бъде закрепен така, че да не се разкъса от силни ветрове. Подготовката започнала още през есента, когато на скалата са монтирани профили и анкери, които да държат знамето. Трибагреникът е изработен от полиамиден плат, който е предназначен специално за направата на знамена, закупен от казанлъшка фирма-производител. Поръчан е на цветове и със съдействие на жените с шивачески умения от селото, е бил съшит в местното читалище, където са били разположени машините, обясни Георгиев. 35-метровото българско знаме трябва да остане на скалата за около 2 месеца, след което ще бъде прибрано и ще бъде разпънато отново за Деня на Съединението, 6 септември. Скалата „Петрич кале“ е известна и с друга местна инициатива, припомнят от Разделна. През септември 2015 година, на ръба на скалния венец бе вдигнат 8-метров кръст, знак на възпоменание за жителите на село Разделна за наводнението от 1 февруари. На него е монтиран соларен панел, за да може вечер да свети. Точно под кръста сега се намира и 35-метровият национален флаг.", "date": "2019.03.03", "title": "Разпънаха 35-метров трибагреник от скала край Варна"}
{"url": "https://www.monitor.bg:443/bg/a/view/myj-prebi-jena-si-v-zapaden-park-158693", "text": "Мъж преби жена си в столичния квартал „Западен парк“. Това съобщиха от МВР за „Монитор“, след като се появиха информации, че е пострадали и 9-месечното им бебе. От вътрешното ведомство обаче открекоха това. Обясниха само, че е бил получен сигнал за семеен скандал от блок 139 късно през нощта. Информацията постъпила от съседи на смейството, които се притеснили заради силните викове. На място пристигнал екип, който задържал предполагаемия насилник. Той се намира в ареста за 24 часа. 30-годишната му съпруга пък е била прегледана и освободена от болницата за домашно лечение.", "date": "2019.03.03", "title": "Мъж преби жена си в „Западен парк“"}
{"url": "https://www.monitor.bg:443/bg/a/view/lubimkata-na-vasko-vasilev-pristiga-za-frankofoli-2019-158704", "text": "LP - любимата изпълнителка на първата цигулка на България Васко Василев пристига за пръв път в България. Тя ще оглави първата вечер на фестивала Франкофоли в Благоевград на 21 юни. Втората вечер пък ще поведе френският поп-идол Кенджи Жирак. Заедно с тях на сцената ще се качи и френската електро-суинг банда Караван Палас, Котарашки и музикантите от неговата група, както и румънските звезди от Моранди. Тази година фестивалът за съвременна музика в Благоевград ще се проведе на 21 и 22 юни, при вход свободен, в парк „Македония“ в града, където миналата година за пореден път събитието събра над 30 000 българска и международна публика. В края на миналата година, на традиционния си концерт в родината Васко Василев, вдъхновен именно от LP изсвири нейна песен, между изпълненията на класическите композиции в репертоара си за зала 1 на НДК. Истинското име на момичето с момчешки външен вид е Лаура Перголизи и родена е в Лонг Айлънд, Ню Йорк. Има италиански корени, обича мъжките костюми, татуировките, тъмните очила и има екстравагантен, разпознаваем стил. Освен изпълнител, тя е и брилянтен музикант. Автор е на хитове за големи имена в музиката като Шер, Риана, Кристина Агилера, Рита Ора и Бекстрийт бойс. През 1998 г. е забелязана от музиканта Дейвид Мори, който през 2001 й дава подкрепа и става продуцент на първия й албум Heart-Shaped Scar.  Успехът й като индувидуален изпълнител, обаче, не идва лесно. Едва през 2016 г., нейният най-голям хит досега “Lost On You” я прави световно популярна като солов артист. Има над 500 милиона излъчвания и е платинен в Русия, Полша, Гърция, Швейцария, Италия, Франция. Посветен е на раздяла с бившата й любов, актрисата Тазмин Браун. Днес LP има пет студийни албума зад гърба си, а турнето й с последния от тях, който излезе през 2018 - Heart To Mouth, включва участия в Америка и Европа, с дата за българските й фенове на Франкофоли в Благоевград. Хедлайнерът на втората фестивална вечер е Кенджи Жирак. Само за няколко години, 22-годишният певец прави шеметна кариера, превръща се в една от най-обичаните млади звезди в родината си, излиза на една сцена със звезди като Ариана Гранде, Джони Холидей, Азнавур. Първите му два албума се продадени в 2.5 милиона копия. Роден в Южна Франция в семейство на скитащи каталунски цигани, преди участието му в „Гласът на Франция“, което преобръща живота му, Кенджи Жирак води номадски живот, пътувайки през топлите месеци по цяла Франция. Напуска училище на 16 и започва да работи с баща си и брат си. Пътят му към славата започва на шега, през 2013 г, когато негов приятел качва в интернет видео, в което Кенджи свири и изпълнява хита на Метр Гимс „Белла“. За дни то става изключително популярно, с близо 5 милиона гледания в YouTube. Със същата песен в началото на 2014 се явява на прослушването в риалити формата „Гласът на Франция“/ където попада в отбора на Мика, който го извежда до финал. Издава първия си студиен албум, който носи неговото име - Kendji. Само за седмица продава 70 000 копия, които чупят рекорда в класацията на Топ албумите във Франция, а по-късно става двойно платинен. Концертът му на Франкофоли на 22 юни е част от международното турне с третия му албум „Амиго“.", "date": "2019.03.03", "title": "Любимката на Васко Василев пристига за Франкофоли 2019"}
{"url": "https://www.monitor.bg:443/bg/a/view/biznesyt-sreshtu-novija-model-za-koncesiite-na-plajovete-158696", "text": "От Българската стопанска камара (БСК) се обявиха срещу новия модел за концесиониране на морските плажове в писмо до министъра на туризма Николина Ангелкова. От бизнес организацията припомнят, че от началото на годината тези процедури са прехвърлени от обхвата на Закона за устройството на Черноморското крайбрежие към новия Закон за концесиите. „Промяната е в ущърб на предприемачите, инвеститорите и заетите в туризма, които формират близо 12 на сто от брутния вътрешен продукт на България и привличат милиони туристи у нас. Не бива да се пропуска и фактът, че туристическият сектор е структуроопределящ за българската икономика и от стабилното му развитие зависят редица други отрасли\", констатират от БСК. За тях остава неясно защо една прозрачна и работеща процедура е била заменена с механизъм, който е \"много по-тромав и сложен\". \"Изискванията към бизнеса за доказване на чисто съдебно минало за страни извън ЕС са на практика неизпълними, а възможността за обжалване на процедурите се отваря за всеки недоволен, което може да доведе до опорочаване на конкурсите и създава несигурност у инвеститорите\", предупреждават от камарата. Според БСК резултатът от всичко това е, че бизнесът ще се отдръпне от грижата за плажните ивици и ще бъде стопиран интересът на големите туроператори и инвеститори. В същото време, общините и държавата ще трябва непредвидено да се погрижат за евентуално увеличения брой безстопанствени плажове, вкл. за тяхната охрана, почистване, медицинско обслужване и пр. \"Не на последно място, новите концесионни процедури ще увредят сериозно имиджа на страната ни като целогодишна дестинация за качествен туризъм на конкурентни цени\", изтъкват от една от работодателските оргиназации. БСК категорично настояват за възстановяване на стария законов ред, който предвиждаше възлагането на концесиите да става по силата на Закона за устройство на Черноморското крайбрежие, с решение на Министерския съвет, по предложение на министъра на туризма, докато според Закона за концесиите, концедент е единствено министърът.", "date": "2019.03.03", "title": "Бизнесът срещу новия модел за концесиите на плажовете"}
{"url": "https://www.monitor.bg:443/bg/a/view/nad-130-hil-bylgari-sa-posetili-turcija-tozi-januari-158695", "text": "133 806 са българите посетили Турция през първия месец на годината. За това предават от сайта dailysabbah.com. Числото представлява 9% от общия брой чуждестранни туристи и се нарежда на първо място в статистиката според турското Министерство на културата и туризма. Броят на чуждестранните посетители в южната ни съседка за януари е 1.5 млн. души като ръстът на годишна база е 5.33%. Ръст има и в посещенията от целевите пазари, а именно Далечният Изток, Европа и Северна и Южна Америка – той е в размер от 40%, сочат още данни на министерството. На първо място са посещенията от България, следвани от Грузия (112 375 туристи) и Германия с 102 120 туристи. Двете страни изпращат 13.9% от общия брой чуждестранни туристи за страната. След Германия се нареждат Иран и Русия. Южна Корея, САЩ, Русия и Испания също отбелязаха ръст със съответно 42.95%, 42.18%, 34.2% и 29.8%. По-малък е интересът от французите, италианците, както и холандците, където повишението е само с 18.44%, 15.78% и 11.75%. Туристите от Полша пък нараснаха с 68.26%. или 919 хил. души. След него се нарежда Одрин, който е разположен по-близо до границите с България и Гърция, и е привлякъл над 190 хил. посетители през януари. Следва крайморската област Артвин, посетена от 119 хил. чужденци. Анталия пък е най-търсена от немците, сочат данни на пазарния изследовател GfK. Целта е тази година да се привлекат още 5.5 млн. германци. Най-често туристите се придвижват със самолети (1.1 млн. души), докато над 408 хил. са използвали влакове и наземни методи за транспорт. Миналата година Турция отбеляза двуцифрен ръст на посещенията от чуждестранни туристи като посрещна 39.5 млн. посетители.", "date": "2019.03.03", "title": "Над 130 хил. българи са посетили Турция този януари"}
{"url": "https://www.monitor.bg:443/bg/a/view/naturalna-bg-kozmetika-na-bazar-za-8-mart-158698", "text": "Мартенски базар – Всичко за жената се организира за втора поредна година в ЦУМ, в който ще вземат участие повече от 40 фирми. Изложението ще предложи на едно място от 5 до 10 март артикули желани от всяка жена. Специално място ще имат предпочитаните от дамите натурални и био козметични продукти. Ще зарадваме посетителите с ръчно изработени чанти, бижута, рисувани, кашмирени и копринени шалове. Ще бъдат показани нови  колекции дрехи и трикотаж. Дамите ще  разберат как да поддържат идеална спортна фигура с вибро уреди и ще имат възможност да ги изпробват по време на събитието. В допълнение ще могат да опитат вино от арония и малина, както и да разберат повече за хранителните добавки. Организатор на базара е Българска търговско-промишлена палата, а официалното откриване ще се състои на 5 март 11 часа от председателя на бизнес организацията Цветан Симеонов.", "date": "2019.03.03", "title": "Натурална БГ козметика на базар за 8 март"}
{"url": "https://www.monitor.bg:443/bg/a/view/s-shestvie-pyrvite-dobrich-otbeljaza-nacionalnija-praznik-158697", "text": "За първа година Добрич отбеляза Националния празник на България с празнично шествие „Първите“, предвождано от портретите на 11 видни възрожденци, поставили началото и участвали в борбите на народа ни за новобългарска просвета, църковна независимост и национално освобождение. Учениците на СУ „П.Р.Славейков“ бяха удостоени с честта да предвождат шествието, носейки портретите на първите: Паисий Хилендарски, Софроний Врачански, д-р Петър Берон,  Васил Априлов, Иларион Макариополски, Неофит Бозвели, Екзарх Антим І, Г. С. Раковски, В. Левски, Л. Каравелов, Хр. Ботев, както и на онези българи, които са свързали своето име с освободителните борби на Добрич и Добруджа и чиито снимки са налични към момента в архивните фондове – Иван Кършовски, Анастасия Димитрова, Иван Хадживълков, Кръстю Мирски, Стефан Караджа и Стефан Баев. Шествието тръгна от храма \"Свети Георги\", където бе отслужена панихида за загиналите за Освобождението на България и празничен водосвет. На мемориалния комплекс \"Хан Аспарух\", където се събраха стотици добричлии, почетен караул на Военноморските сили отдаде почести на героите, жертвали живота си за свободата на Отечеството. С тържествен ритуал бяха издигнати знамената на България, на Европейския съюз и на Добрич. Представители на местната власт, на Военноморските сили, областната управа, депутати, обществени организации, граждани положиха венци и цветя на паметника.", "date": "2019.03.03", "title": "С шествие „Първите“ Добрич отбеляза Националния празник"}
{"url": "https://www.monitor.bg:443/bg/a/view/nacionalnijat-flag-se-razvja-pred-pametnika-na-neznajnija-voin-158692", "text": "В центъра на София, пред паметника на Незнайния воин, започна официалната церемония по издигане на Националното знаме на Република България на връх Трети март. Стотици са гражданите, дошли да наблюдават тържествената церемония, с която отбелязваме 141 години от Освобождението на България. Строени са представителите на властта, представителите на висшето духовенство, начело с патриарх Неофит. Фанфари оповестиха началото на церемонията. В центъра на вниманието са строените под конец гвардейци, както и представителният духов оркестър. Началникът на отбраната ген. Андрей Боцев посрещна президентът и върховен главнокомандващ на Въоръжените сили Румен Радев на площада, който прие строя и поздрави гвардейците. По време на церемонията ще се проведат 20 артилерийски салюти. На тържествената церемония има специални мерки за пропуск, през три входа, по един за официални гости, за граждани и за журналисти, се допускат желаещите да влязат на площад „Александър Невски“. Единствено официалните гости не се проверяват с метал детектори. По-рано в патриаршеската катедрала „Св. Александър Невски” се състоя литургията по повод 141 години от Освобождението. Бяха отслужени Молебен за здравето и преуспяването на българския народ и Панихида за всички войни, дали живота си за българската свобода по време на Руско-турската освободителна война.", "date": "2019.03.03", "title": "Националният флаг се развя пред паметника на Незнайния воин"}
{"url": "https://www.monitor.bg:443/bg/a/view/mitropolit-nikolaj-sluji-moleben-za-3-mart-158686", "text": "Отбелязването на 141 години от Освобождението на България от турско робство в Пловдив започват с молебен в Катедралния храм „Св. Богородица”. Начело на тържественото богослужение, чийто начален час е 11 часа, ще бъде пловдивският митрополит Николай. Час по-късно – от 12 часа пред Паметника на руските освободители на Бунарджика ще е официалното честване, по време на което тържествено слово ще произнесе ректорът на ПУ „П. Хилендарски” проф. д-р Запрян Козлуджов. В 11 часа в подножието на Хълма на освободителите се събират доброволците от комитет „Родолюбие”, които организират „Поход на свободата” до паметника на Цар Освободител на Бунарджика. Заедно с тях ще бъдат деца от основните училища „Стоян Михайловски”, Александър Батемберг”, „Виктория и Крикор Тютюнджян” и от детска градина „Арлекино”. Водещ на церемонията пред Паметника на руските воини ще е Христо Христов. По време на церемонията ще бъдат положени венци и цветя на паметника. Ще участва представителен взвод на Българската армия, венценосци и военен духов оркестър. От 12 часа на площад „Стефан Стамболов” концерт ще изнесе Биг Бенд Пловдив с диригент Николай Гешев. От 13 часа пред Паметника на опълченците на Централните гробища в Пловдив ще бъде отслужена панихида за загиналите български опълченци с полагане на венци и цветя. От 16 часа на площад „Стефан Стамболов” ще бъде празничният концерт на Представителния духов оркестър на ВВС с ръководител майор Михаил Младенов, а от 18,30 часа на площад „Съединение” е тържествената заря – проверка по повод Националния празник на страната. В церемонията ще вземат участие военни формирования от пловдивския гарнизон, а водещ ще бъде актьорът Петър Тосков.  ", "date": "2019.03.03", "title": "Митрополит Николай служи молебен за 3 март"}
{"url": "https://www.monitor.bg:443/bg/a/view/djoni-dep-sydi-bivshata-za-50-miliona-158661", "text": "Сумата от 50 милиона долара Джони Деп изисква от бившата си муза - актрисата Амбър Хърд. Причината са обвиненията на звездата от „Аквамен“, че холивудският ас е упражнявал домашно насилие над нея по време на брака им. Таблоидите зад Океана посочват, че Деп е завел ново дело срещу нея заради изказване в медия. Те обаче не посочват нито в кое издание е публикацията, нито в кой съд ще се разглежда казусът. Според адвоката на Деп – Адам Уолдман, клиентът му е бил истинската жертва на домашно насилие. заяви пред USA Today наскоро той. Защитникът на Хърд пък твърди, че е разбрал за новото дело от медиите, но такова не му е представено в съда.  категоричен е той. Припомняме, че искрата между Джони и Амбър пламна през 2011 г. и двамата сключиха брак през февруари 2015-а. Само 15 месеца по-късно актрисата подаде молба за развод. През януари 2017 г. раздялата им бе официално оформена. Екранният карибски пират често се изправя пред Темида през последните години. След множеството дела е това срещу бившите му мениджъри и отделно срещу бившите му адвокати. Деп заведе иск и срещу британския таблоид The Sun, в чиито страници бе наречен „побойник на жени“, заради обвиненията на Хърд.", "date": "2019.03.03", "title": "Джони Деп съди бившата за $50 милиона"}
{"url": "https://www.monitor.bg:443/bg/a/view/dostavka-v-syshtija-den-sys-same-day-bot-158700", "text": "Съвсем скоро, участието на хората в процеса за доставки ще бъде ненужно. Освен въздушните и наземни автономни роботи на Amazon и електрическия шест колесен робот на Starship, който вече се движи по улиците на стотици градове. Сега и FedEx се включва в автономните доставки с разработването на SameDay Bot, който е проектиран да извършва доставки на малки разстояния в същия ден. Електрическият робот се разработва съвместно с DEKA Development & Research Corp, за доставки на малки пакети между фирми и до клиентите им. SameDay Bot може да се движи по тротоарите и отстрани на пътя, но също така може да се преминава по неасфалтирани повърхности, като преодолява и бордюри и стъпала. Отпред и отзад има дисплеи, показващи съобщения или състоянието на робота. FedEx възнамерява да започне тестове на SameDay Bot това лято, в Мемфис, като първоначалните тестове ще включват извършването на доставки между офисите на FedEx. Прототип на робот вече е бил представен на няколко компании в търговията, като AutoZone, Pizza Hut, Target и Walgreens, които показват положителни реакции.  ", "date": "2019.03.03", "title": "Доставка в същия ден със SameDay Bot"}
{"url": "https://www.monitor.bg:443/bg/a/view/borisov-prodyljavame-da-otstojavame-avtoriteta-na-bylgarija-pred-sveta-158689", "text": "Честит Трети март! В деня на Националния ни празник се прекланяме пред подвига на всички герои, които се бориха и постигнаха свободата на България. Почитаме паметта на нашите предци и поколения наред пазим яркия спомен за делото им, което е извор на национална гордост и чувство за дълг и отговорност към България. С тези думи започва поздравлението на министър-председателят Бойко Борисов към българите по повод Националния празник на Република България 3 март. Саможертвата на нашите възрожденци никога няма да бъде забравена, защото носи в себе си българския дух, който е несломим и не спира да намира нови проявления на своята сила и непреходност, категоричен е Борисов. Поколения българи се бориха, за да си върнем свободата, независимостта, държавността, да заемем достойно място сред развитите демократични държави. Днес, когато тези национални каузи са спечелени, продължаваме да отстояваме авторитета на България пред света. Няма как да не се чувстваме горди с постигнатото от всички нас заедно, когато виждаме уважението и признанието на нашите външнополитически партньори. Вековете чуждо управление са далеч в миналото и българската дума вече не само се чува, но се търси и цени, убеден е премиерът. Идеалите на Възраждането са надградени със 141-годишните опит и мъдрост на българската нация. Днес съм убеден, че трябва да сме повече оптимисти, защото реалните резултати от постигнатото са видими и имам вярата, че ще продължим да ги надграждаме заедно като народ. Защото неведнъж сме показали, че умеем да сме единни, особено пред трудностите. Защото можем да сме пример за етническа толерантност и знаем как да живеем в разбирателство. И най-вече защото ценим мира и просперитета, заявява министър-председателят. Бъдете живи и здрави и нека бъдем горди, че сме българи. Честит празник, поздравява Бойко Борисов.", "date": "2019.03.03", "title": "Борисов: Продължаваме да отстояваме авторитета на България пред света"}
{"url": "https://www.monitor.bg:443/bg/a/view/vashington-i-seul-vzeha-spirat-syvmestnite-si-voenni-uprajnenija-158685", "text": "Съединените щати и Южна Корея ще проведат от 4 до 12 март военни учения \"Алианс\" вместо отменените командно-щабни учения \"Кий ризолв\" и полевите маневри \"Фоул ийгъл\". Това съобщи днес агенция Йонхап, позовавайки се на заявление на Обединения комитет на началник щабовете на Република Корея и Командването на обединените сили на Южна Корея и САЩ. Ученията \"Алианс\" са преобразувани от провеждащите се през пролетта \"Кий ризолв\" и \"Фоул ийгъл\". Главната им цел е отработване на стратегически, операционни и тактически аспекти на военни операции на Корейския полуостров\", се казва в изявлението. По-рано днес южнокорейското министерство на отбраната и Пентагонът обявиха, че са решили да прекратят съвместните си командно-щабни учения \"Кий ризолв\" и полевите маневри \"Фоул ийгъл\" с цел ускоряване на процеса по денуклеаризация на Корейския полуостров. Решението било взето в телефонен разговор вчера между южнокорейския министър на отбраната Джон Кьон-ду и и. д. министър на отбраната на САЩ Патрик Шанахан. Маневрите \"Фоул ийгъл\", които се организират основно през пролетта, всяка година предизвикват гнева на Северна Корея, която ги смята за генерална репетиция за нахлуване на нейна територия, отбеляза Франс прес. В миналото в двете учения участваха 200 000 южнокорейски и около 30 000 американски войници.", "date": "2019.03.03", "title": "Вашингтон и Сеул отмениха едни учения и ги замениха с други"}
{"url": "https://www.monitor.bg:443/bg/a/view/s-10-7-padnal-vnosyt-na-petrol-v-turcija-prez-dekemvri-158702", "text": "Вносът на петрол в Турция през декември е намалял на годишна база с 10,7% до 3,18 млн. т, пише Yeni Safak, като се позовава на данни на Energy Marketing Regulatory Authority (EMRA). Най-голям бил е импортът от Ирак - 798 хил. т на месец. В първата тройка на вносителите са още Русия - 308 хил. т и Нигерия с 243 хил. т. През последния месец на миналата година е отчетен и спад на доставките от чужбина на дизелово гориво с 39%, като количеството се е понижило до 796 хил. т. За същото време Турция е увеличила собственото производство на дизел с 11,5 на сто до 894,1 хил. т, на бензин - с 11,4% до 433,5 хил. т и на авиационно гориво с 28,4% до 430,5 хил. т. През декември продажбите на гориво в югоизточната ни съседка са намалели на годишна база с 6,5% до 2,1 млн. т.", "date": "2019.03.03", "title": "С 10,7% паднал вносът на петрол в Турция през декември"}
{"url": "https://www.monitor.bg:443/bg/a/view/rio-stava-karnaval-158687", "text": "Прочутият карнавал в Рио де Жанейро, който е най-пищният в света, започна с улични шествия, съобщи Асошиейтед прес. В едно от традиционните улични тържества участниците пеехе песен, озаглавена \"Синьо или розово, това е едно и също\". Текстът й е свързан с изявление на бразилската министърка по въпросите на жените, семейството и човешките права Дамарис Алвис, която след назначаването си каза, че в Бразилия започва нова епоха - момчетата носят синьо, а момичетата - розово. \"Това шествие е акт на съпротива срещу властите\", увери Моника Мачадо, която свири на ударни инструменти и перкусия в банда. Редица костюми на участници в шествия са свързани с корупционни скандали. Студентът Винисиус Алвис бе облечен от главата до петите в оранжево, като на главата си носеше лента, украсена с фалшиви банкноти и резени портокал. \"Карнавалът е момент на протест и позволява да изразиш мнението си без лимити\", отбеляза 57-годишният Маркос Мариньо.", "date": "2019.03.03", "title": "Рио става карнавал (ГАЛЕРИЯ)"}
{"url": "https://www.monitor.bg:443/bg/a/view/desi-bakyrdjieva-darjava-dve-in-vitro-proceduri-158659", "text": "За празника Цветница актрисата Деси Бакърджиева ще подари на две семейства по една сбъдната мечта. Звездата от медицинската драма „Откраднат живот“ се включи в благотворителна кампания на пловдивска клиника и ще предостави една ин витро процедура с включена стимулация и една с донорски яйцеклетки с включена 50% отстъпка. Кампанията вече стартира и ще продължи до 21 април, а желаещите могат да се включат като разкажат историята си с писмо до Деси и клиниката. На 22 април екранната д-р Лора Хинова ще обяви победителите в инициативата „Мечтай с Деси – Когато звездите мечтаят с теб!“.        ", "date": "2019.03.03", "title": "Деси Бакърджиева дарява две ин витро процедури"}
{"url": "https://www.monitor.bg:443/bg/a/view/papi-hans-puska-nova-pesen-158660", "text": "Какво следва след като забъркаш „Кекс“ и станеш „Супер палав“? Отговорът на поета Константин Трендафилов, прочул се сред меломаните като Папи Ханс, е парчето „Твой“. Премиерата на новия сингъл на автора на „За кого се сещаш, когато се сещаш за някого?“, както и на видеото към нея, е насрочена за пети март в 20 ч. За това се похвали самият той с публикация в социалните мрежи.   Междувременно Трендафилов, който спечели симпатиите на зрителите още с участието си във „ВИП Брадър“, репетира усилено за шоуто „Като две капки вода“. След като влезе в образа на Миро и изпя хита му „Губя контрол“, в понеделник Папи ще скочи в кецовете на едно от момчетата в групата Backstreet Boys.", "date": "2019.03.03", "title": "Папи Ханс пуска нова песен"}
{"url": "https://www.monitor.bg:443/bg/a/view/redovnoto-porno-tlaska-kym-biseksualnost-158688", "text": "Хората, които редовно гледат порно продукции, са повече стимулирани към бисексуално поведение, в сравнение с останалите, установи проучване, проведено от сайта за възрастни Екс Хамстер, цитирано от в. \"Ню Йорк пост\". Били анализирани данните на 11 хиляди потребители на портала, които взели участие в анкета. В нея били включени въпроси за пола, възрастта, сексуалните предпочитания и любимите порно жанрове. Оказало се, че над 22 процента от анкетираните се считали за бисексуални, а 67 процента се причислили твърдо към хетеросексуалната общност. Процентът на гейовете се оказал 4 на сто. Специалистите от сайта констатирали връзката между честотата на гледане на порно и бисексуалните предпочитания. Тринадесет процента от хората, които гледат филми за възрастни поне веднъж седмично, се оказали с бисексуална ориентация. При по-чести гледания през седмицата процентът на бисексуалните скачал на 19 на сто. При тези, ползващи порно филми всеки ден, числото ставало 23 на сто, а по няколко пъти на ден - 27 на сто.", "date": "2019.03.03", "title": "Редовното порно тласка към бисексуалност"}
{"url": "https://www.monitor.bg:443/bg/a/view/barsa-otnovo-uniji-real-na-santjago-bernabeu-158683", "text": "Шампионът на Испания „Барселона“ нанесе нов удар на „Реал“ (Мадрид) след победа с 1:0 на \"Сантиаго Бернабеу\" в среща от 26-ия кръг на Ла Лига. Три дни по-рано \"блаугранас\" спечелиха с 3:0 в храма на европейския шампион и така го отстраниха от турнира за Купата на краля на фаза полуфинал. В съботната вечер Иван Ракитич реализира единственото попадение в 26-ата минута и даде преднина от цели 12 точки на каталунците пред големия съперник. С този успех „Барса“ вече има повече победи от „Реал“ във всички официални издания на Ел Класико - 96:95 и за първи път от 87 години насам се сдоби с преднина в директните двубои. За първи път в историята на Примера един отбор печели като гост четири поредни пъти на \"Бернабеу\". \r\n", "date": "2019.03.03", "title": "„Барса“ отново унижи „Реал“ на „Сантяго Бернабеу“"}
{"url": "https://www.monitor.bg:443/bg/a/view/chestit-praznik-bylgari-158679", "text": "На 3 март отбелязваме Националния празник на България. Навършват се 140 години от Освобождението на страната ни от османско владичество. На 3 март през 1878 г. е подписан Санстефанският мирен договор между Русия и Османската империя, с което се слага краят на Руско-турската война от 1877- 1878 г. Датата 3 март слага начало на Третата българска държава. Санстефанският мирен договор е подписан в градчето Сан Стефано (дн. Йешилкьой) от граф Н. Игнатиев и Ал. Нелюдов от руска страна, и Сафет паша и Садулах бей - от турска. Договорът е предварителен и подлежи на одобрението на останалите Велики сили. Постановленията за България се съдържат в членовете от 6 до 11 и в член 19. Съгласно тях България се учредява като автономна, но васална държава с граници, които обхващат с малки изключения почти всички земи в европейската част на Турция, населени с българи. Общата й площ възлиза на повече от 170 хил. кв. км. Тя има редица права, включително и да иска признаване и от други страни извън подписалите Санстефанския мирен договор, както и правото на международни търговски отношения и на търговски представителства; да сключва търговски, финансови и административно-правни договори със съгласието и одобрението на сюзерена Турция или на попечителя Русия по време на преходния период, както и да има собствена войска и полиция. За първи път Трети март се чества през 1880 г. - две години след Освобождението - като Ден на възшествието на престола на император Александър Втори. Две години по-късно - през 1882 г., Държавният съвет приема \"Списък на неприсъствените дни в Българското Княжество\". В него за първи път е записано, че денят 19 февруари се чества като ден на \"Заключаването на С. Стефанский договор\". Неупоменаването на император Александър Втори се обяснява с факта, че през 1881 г. той е убит и е наследен от неговия син Александър Александрович. Съгласно Указ 78 от 31 декември 1887 г. се одобрява списък на неприсъствените дни в България. В него денят 19 февруари се отбелязва като ден на \"Освобождението на България\". През 1911 г. е приет нов Закон за празниците и неделната почивка, но и в него 19 февруари продължава да фигурира като ден на \"Освобождението на България\". Този закон остава до октомври 1951 г., когато официално е отменен от Кодекса на труда. С въвеждането на Григорианския календар през 1916 г. събитията от 19-ти и 20-ти век се преизчисляват, като към датата съответно се прибавят 12 дни за 19-ти в. и 13 дни - за 20-ти век. Денят 19 февруари 1878 г. стар стил, става 3 март по нов стил. За първи път по новия стил 3 март е честван през 1917 година. Трети март се отбелязва като празник до 1949 г. През 1950 г. съгласно постановление на Министерския съвет за определяне на неприсъствените дни през календарната 1950 г. 3 март за първи път не е включен в списъка на неприсъствените дни. Еднократно като официален празник денят е отбелязан през 1978 г. по повод на 100-годишнината от Освобождението. Десет години по-късно по решение на Юлския пленум (1987 г.) на ЦК на БКП и на Министерския съвет 3 март е възстановен като официален празник. С решение на Държавния съвет от 27 февруари 1990 г. и на Народното събрание от 5 март с.г. датата е обявена за национален празник.", "date": "2019.03.03", "title": "Честит празник, българи!"}
{"url": "https://www.monitor.bg:443/bg/a/view/pribraha-vtorija-naj-izdirvan-mafiot-v-italija-158691", "text": "При масирана акция на силите за сигурност в Неапол бе закопчан босът на местната мафия „ла камора“ – Марко ди Лауро. Интересното е, че той се укрива от правосъдието цели 14 години и бе на второ място в полицейския списък за най-търсените в Италия прстъпници. Първи във въпросната „класация“ си остава живеещият вече 26 години в нелегалност митичен бос на сицилианската мафия Матео Месина Денаро. Трийсет и осем годишен Марко е бил закопчан в намиращ се в северната част на Неапол скромен апартамент, който обитавал с гаджето си и поне дузина котки. При задържането му босът, който управлявал в нелегалност трафиците в района на квартала Секондиляно, не оказал съпротива. Той помолил единствено полицаите да затвърят бързо вратата след него, за да не избягат навън домашните любимци, правилите му години наред компания. Марко, който е четвърти син на легендарния бос на клана „Секондиляно“ Паоло ди Лауро, ще бъде съден за алъш – вериш с наркотици и оръжие, за рекет, „мокри поръчки“ срещу конкуренти и други престъпления. Министърът на вътрешните работи и вицепремиер Матео Салвини поздрави с нарочен адрес участвалите в операцията полицаи и карабинери, и обеща на мафиотите гонка до дупка.  ", "date": "2019.03.03", "title": "Прибраха втория най-издирван мафиот в Италия"}
{"url": "https://www.monitor.bg:443/bg/a/view/sekreten-obekt-katurnal-karucata-na-pregovorite-mejdu-trymp-i-kim-158690", "text": "Причината за прекратяването на срещата между САЩ и КНДР в Ханой преди определеното време е искането от американска страна да се закрие секретно предприятие за обогатен уран, наречено Кангсон, което се намира в околностите на Пхенян, твърди в. „Сънди Таймс”. По време на преговорите САЩ са съобщили, че знаят за него и настояли за ликвидацията му, но Ким Чен Ун отказал. Разговорите били прекратени, Тръмп отлетял веднага от Виетнам, а Ким продължил визитата си в страната. Според официалната версия на Тръмп Ким Чен Ун е искал сваляне на всички санкции, гарантирайки отказване от ядреното оръжие, но САЩ не били готови за подобна стъпка.", "date": "2019.03.03", "title": "Секретен обект катурнал каруцата на преговорите между Тръмп и Ким"}
{"url": "https://www.monitor.bg:443/bg/a/view/oblachno-i-toplo-na-praznichnija-3-mart-158680", "text": "Облачно, но сравнително топло ще бъде времето на националния празник, сочи прогнозата за времето на НИМХ. Атмосферното налягане ще се повишава и ще стане близко до средното за март. През деня облачността ще е разкъсана, често значителна, но без съществени валежи. Вятърът ще е слаб от запад-северозапад, в източните райони от югоизток. Температурите ще се понижат и минималните ще са предимно между минус 2 и 3 градуса, а максималните - между 5 и 10 градуса, в северозападните райони до 12-13 градуса. Над Черноморието ще има разкъсана облачност. Вятърът ще е слаб, от югоизток. Максималните температури ще са 7 - 9 градуса, температурата на морската вода е 6 градуса. Вълнението на морето ще бъде 2 бала. Над планините ще е предимно облачно. На отделни места ще превали слаб сняг. Ще духа умерен северозападен вятър. Температурите ще се понижат, максималната на височина 1200 метра ще е около 2 градуса, а на 2000 метра - около минус 5 градуса. В понеделник времето ще се затопли, ще бъде слънчево и градусите ще се покачат.", "date": "2019.03.03", "title": "Облачно и топло време в празничната неделя"}
{"url": "https://www.monitor.bg:443/bg/a/view/prof-andrej-pantev-istorik-s-3-mart-bylgarija-vyzkrysna-na-evropejskata-politicheska-karta-158628", "text": "Мит беше, че само от любов към нас руснаците са оставяли костите си по балканските хребети, твърди проф. Андрей Пантев в интервю за \"Монитор\". - Който не се обръща назад, едва ли ще може да върви напред. Всяка година осмисляме тази историческа дата с усещането, че след пет века невежество и пренебрежение на останалия свят към нас най-после на европейската политическа карта се появи една държава, която приемаме, че е възкръснала от своето някогашно средновековно великолепие. - Едва ли, едва ли. България беше поставена в най-тежката студена, ледена изолация в сравнение с останалите балкански славяни и християни. Тогава никъде няма такава силна концентрация на войска, на администрация, на свиреп етнорелигиозен контрол, както в българските земи. Това се дължеше не на някаква особена злоба на българите, а на обстоятелството, че в продължение на векове през българските земи преминаваше главният коридор на османското движение към Средна Европа. Както е известно, те стигнаха до Виена. От друга страна, заедно с Египет България беше житницата на цялата империя. Това налагаше една особена хватка на българите, която може да се сравни със силата на хладилник, който замразява балканската историческа и културна традиция. Но българите бяха поставени във фризера на този хладилник. Това обяснява защо България пада първа и се освобождава последна от една чужда и враждебна власт. - За жалост с войска и война се постига повече. Историята на човечеството е повече история на войни, отколкото на мирни инициативи. Това е невеселата история. Не бива да забравяме, че всички опити - въстанически, бунтовнически и други, бяха предварително обречени, защото тук крепостите от Видин до Никопол, през Белоградчик, до Шумен бяха плътно наситени с османска войска. Идеята да се бутне една континентална империя с черешово топче беше красива, но наивна. И това са съзнавали нашите възрожденски и революционни дейци. Те просто са искали да обърнат внимание на света или поне на Европа, че един народ, който лежи в основата на славянската цивилизация, е поставен в невъзможно положение. И тази цел, преднамерено или случайно, чрез инцидента на Априлското въстание беше постигната след кланетата в подбалканските градове. - Да, имаме комплекс. Понякога съм с усещането, че ни е срам, че са ни освободили руснаците. Но тогава Русия изпълняваше една европейска мисия. Когато стана известно това положение, в което са поставени българите, несравнимо с останалите балкански християни, тогава Русия имаше мотивация - религиозна, разбира се, и военно-стратегическа, да обяви една война, срещу която имаше много възражения от Запада, но никой не дръзна да се изправи срещу нея, както по време на Кримската война. В това отношение можем да кажем, че Освободителната война е една от малкото морално мотивирани войни в историята на европейския 19-и век. Парадоксът, че тази война осъществява една ретроградна империя, не променя нейния резултат. - Едно събитие, ако не е обагрено с митология, не е било достатъчно значимо. Ако не е било отразено в литературата, не е било достатъчно драматично. Преди десетина години беше издадена книгата „Испански гравюри“ - за Руско-турската война. Тази война привлече повече вниманието на света, отколкото трите войни, които води Бисмарк за обединението на Германия. Тя беше особената война, никой не воюва без собствени мотиви. Мит беше, че само от любов към българите руснаците са оставяли костите си по балканските хребети. От друга страна, не можем да кажем, че загиналите тук са се водили от същите имперски интереси. Има едно щастливо съвпадение между морални мотиви и стратегически идеи. - „Дивиденти“ ми звучи много прагматично, а това означава грубо. Естествено, че се прекланяме пред онези далечни мъже, които са дошли и още помнят крепостничеството, но са се сражавали в името на вярата. Това до голяма степен може да се нарече и религиозна война, защото основният мотив беше, че християните от двете страни на Балканите страдат. И когато идваха победоносните руски войски в Търново или в София, те бяха посрещани от топ, а не от чорбаджии и бъдещи големци. Това е особеността. До голяма степен Русия в този случай беше проевропейска страна. Въпреки силното пробългарско движение, например в Англия, английското правителство осъществяваше точно обратната позиция - на съпротива срещу обособяването на българска държава, с мотива, че тя ще бъде кукла на руските интереси. Както е известно добре, само седем години след това настъпва остър конфликт между България и Русия. Това означава, че идеята за Задунайская губерния не е стратегически заложена в целите на тази война. - Всъщност поводът за разделение на 3 март понякога е т.нар. русофобия, което не е комплимент за националната ни характеристика. Каквото и да говорим, на въпроса кой изгони турците от България отговорът е ясен. Това съвсем не означава, че подкрепяш Путин или руското проникване в Средна Азия. Имаме съвсем друго резултатно равновесие. Съвпадение между изконните въжделения на българите, за което проляхме толкова кръв през тези пет века. И естественият натиск на Русия към Източното Средиземноморие показва, че тя не беше длъжна да воюва само заради българското избавление. - Свободата е условно понятие. Французите, както забелязахме чрез „жълтите жилетки“, също не се смятат свободни. Основното беше, че България беше възстановена. А след това идваха триумфите и трагедиите, покосенията и успехите в нашата история. Но ние така или иначе показахме своята воля да бъдем освободени. Имаме собствен принос за нашето Освобождение, и то не само чрез героите на Шипка. - Европейският съюз, и особено НАТО, е доброволно отказване на голяма част от това, което наричаме държавен суверенитет. Така сме решили, но не мога да разбера една държава, която е член на военен съюз като НАТО, на друг европейски съюз, да бъде силно зависима от Русия, която гледа на тези две образувания като на конкурент. Дори като на неприятел. Това показва, че ние сме изявили своята съпричастност към другата система на управление. И сега да ми се говори за това, че България е просмукана от руска агентура, е несъстоятелно. И не е необходимо да си историк, за да разбереш това. - Има един роман на Тургенев - „В навечерието“, където главният герой е българин. Той казва, че патриот може да се нарече само онзи, който е загинал за отечеството. Патриотизмът не е партийна субсидия, не е хонорар, нито пътуване в чужбина. Това е изконно чувство. Ако не обичаш България, значи не обичаш майка си. Но да се прави от това партийна кариера, ми се вижда ако не съмнително, то изкуствено. Визитка: Роден е през 1939 г. в с. Раковица, Видинско Работил е в Института по история на БАН Преподавал е в Софийския университет „Св. Климент Охридски” Специализирал е в Англия и САЩ, където също така е и преподавал Специалист по нова история на България и по история на международните отношения ХIХ - ХХ в. Проф. Пантев беше депутат от Коалиция за България три мандата", "date": "2019.03.03", "title": "Проф. Андрей Пантев, историк: С 3-ти март България възкръсна на европейската политическа карта"}
