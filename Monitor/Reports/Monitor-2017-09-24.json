{"url": "http://www.monitor.bg/a/view/62167-15-%D1%80%D0%BE%D0%BC%D0%BA%D0%B8-%D0%BF%D0%BE%D1%82%D1%8A%D1%80%D1%81%D0%B8%D1%85%D0%B0-%D0%B7%D0%B0%D1%89%D0%B8%D1%82%D0%B0-%D0%B2%D1%8A%D0%B2-%D1%84%D0%BE%D0%BD%D0%B4%D0%B0%D1%86%D0%B8%D1%8F-%D0%BE%D1%82-%D1%81%D0%B2%D0%B5%D0%BA%D1%8A%D1%80%D0%B2%D0%B8%D1%82%D0%B5-%D1%81%D0%B8/", "text": "\n                    15 млади ромки са потърсили правна помощ и защита в пловдивската фондация „Джендър алтернативи”, където се жалвали от свекървите си. Те ги били прокудили от Германия и Австрия, където фамилиите им живеели. При изгонването обаче свекървите задържали дебитните карти на снахите си и въпреки тяхното отсъствие, продължавали да получават европейския размер на социалните им помощи за децата им. Мъжете на прокудените жени и свекървите продължавали да живеят на чужда територия и да теглят тлъстите суми, но в същото време младите ромки нямали пари дори, за да се приберат с децата си обратно в България. Те се качвали на автостоп или се молели на шофьори на международни рейсове да ги докарат до родината, а като залог им давали личните си карти.\n\nПри идването си обратно в Пловдив жените установявали, че нямат право на тукашните социални помощи и детски за хлапетата си, защото по документи се водели, че ги получават в Германия и Австрия. Затова ядосаните ромки наемали адвокати, за да се разведат официално с половинките си. От фондацията пък започнали да пишат до немски и австрийски общини да спрат преводите към нехайните съпрузи и алчните свекърви, тъй като майките с децата са се върнали обратно в България, обясниха от „Джендър алтернативи”. \n                    ", "date": "2017.09.24", "title": "15 ромки потърсиха защита във фондация от свекървите си"}
{"url": "http://www.monitor.bg/a/view/24914-%D0%A1%D0%BF%D0%B0%D1%81%D0%B8%D1%85%D0%B0-%D1%82%D1%83%D1%80%D0%B8%D1%81%D1%82-%D0%B2-%D0%A2%D1%80%D0%BE%D1%8F%D0%BD%D1%81%D0%BA%D0%B8%D1%8F-%D0%91%D0%B0%D0%BB%D0%BA%D0%B0%D0%BD/", "text": "\n                    Екипи на Планинската спасителна служба са спасили мъж, който е бил обявен за издирване в Троянския Балкан, предаде „Фокус”. Туристът тръгнал от от хижа „Козя стена“ към хижа „Хайдушка песен“. Родителите му се притеснили и подали сигнал в ПСС. Спасителите намерили мъжа в добро здравословно състояние и го прибрали.\n\nУсловията за туризъм в планините днес са добри. Единствено на връх Ботев се е образувала мъгла и духа силен вятър. В по ниската част на планината е слънчево. На Боровец, Банско и Витоша работят лифтовите съоръжения\n                    ", "date": "2017.09.24", "title": "Спасиха турист в Троянския Балкан"}
{"url": "http://www.monitor.bg/a/view/36073-%D0%9C%D0%B0%D0%BB%D0%BA%D0%B8%D1%8F%D1%82-%D0%91%D0%B0%D0%B9%D1%80%D0%B0%D0%BC-%D1%81%D0%B5-%D0%B2%D1%8A%D1%80%D0%BD%D0%B0-%D0%BE%D1%82-%D0%A2%D1%8E%D0%B1%D0%B8%D0%BD%D0%B3%D0%B5%D0%BD-%D0%BD%D0%B0%D0%B4%D0%B4%D0%B0%D0%BB-%D0%B5-9-%D0%BA%D0%B3/", "text": "\n                    Преживелият тежка трансплантацинна операция на бъбрек в университетската болница на немския град Тюбинген Байрам Али е вече в България, съобщи от личната си страничка във Фейсбук Мисис Европа-България Ива Гургуриева.Там тя написа развълнувано:“Вече е тук!❤️Гушна ме толкова силно, че усетих сърцето му и това ме разплака от щастие!❤️Благодаря на Бог, че беше до него! Благодаря на всички, които бяха до нас ! „\n\nСтарозагорката, която неотдавна стана втора подгласничка на тазгодишната Мисис Европа на конкурса в руския град Новосибирск даде и подробности за 10-годишният малчуган, който живее втори живот благодарение донорството на баба си Селима.\n\n„Семейството си дойде със самолет от Германия в събота, на 23 септември . Стана малко неочаквано, защото миналата седмица имаше притеснения относно здравословното състояние на малкия. Слава богу всичко е преминало нормално, изследванията са установили че показателите му са отлични. В момента когато ме видя на летището се завтече и ме прегърна. Стисна ме толкова силно, че останах изненадана. Оказа се, че е напълнял за изминалите почти 6 месеца с цели 9 килограма. От тук тръгна за операцията буквално кожа и кости:тежеше едва 16 кг, което за неговата възраст е минимално.Сега е заякнал, научил е доста немски думички, колкото и да е смешно-борави дори с медицинската терминология на чуждия език!“, коментира Гургуриева, която повече от година се бореше момченцето да получи разрешение за лечение в чужбина.\n\n43-годишната Селима Али и съпруга й Байрам Назиф благодарят на д-р Тинка Троева , бившата вече директорка на Фонда за лечение на деца в чужбина за положените лично от нея усилия и за постоянната връзка, която е държала с тях докато са били в болничното заведение.\n\nТепърва българските лекари ще направят допълнителни изследвания, за да установят окончателно здравния статус на момченцето, която в началото на септември навърши 10 години.\n\n„Надявам се ако всичко е добре Байрамчо да тръгне за пръв път на училище, но ппреди това трябва да се задейства процедурата за осиновяването му от Селима и мъжа й!“, уточни Ива Гургуриева.\n\nСемейството се е завърнало вече в село Тъжа, където имат жилище, от понеделник дядото тръгва отново на работа в казанлъшка фирма. Десетки , пожелали анонимност благодетели са се включили с различни суми през продължителния период преди заминаването на детето за операцията, родната майка на Байрам не е била сред посрещачите, защото зцаминала да бере маслини в Гърция.Жената изпаднала в будна кома при раждането ми, година по-късно се съвзела и заживяла с друг мъж, от когото има още едно дете. За шест внучета се грижат в момента Салима и съпруга й, които имат три дъщери. Едва 370 лв получава семейството за страдащото от бъбречна недостатъчност момченце.\n\n„Това са хора за пример, малко са българите, които така всеотдайно да се грижат за внучето си. Не зная откъде намират сили и воля да се справят с безпаричието, но Байрамчо не е лишен от нищо!“, коментира секретарят на кметството в село Тъжа Мария Чолпанова.\n                    ", "date": "2017.09.24", "title": "Малкият Байрам се върна от Тюбинген, наддал е 9 кг"}
{"url": "http://www.monitor.bg/a/view/25556-8-%D0%B4%D1%83%D1%88%D0%B8-%D0%BF%D0%BE%D1%81%D1%82%D1%80%D0%B0%D0%B4%D0%B0%D1%85%D0%B0-%D1%81%D0%BB%D0%B5%D0%B4-%D0%BE%D0%B1%D1%80%D1%8A%D1%89%D0%B0%D0%BD%D0%B5%D1%82%D0%BE-%D0%BD%D0%B0-%D0%B1%D1%83%D1%81-%D0%B4%D0%BE-%D0%97%D0%BB%D0%B0%D1%82%D0%BD%D0%B8%D1%82%D0%B5/", "text": "\n                    Осем души бяха откарани с линейки до болница във Варна, след като микробус „Isuzu“, превозващ пътници към Златните, се обърна в близост до Свободния университет. Според информация от полицията, травмите на пострадалите пътници са леки, като само единият от тях е със съмнения за фрактура на едната ръка. Сигналът за произшествието бе подаден в 9,55 часа в неделя от преминаващи по пътя варненци, тръгнали през почивния ден за вилите си. Според наши читатели, пътническият бус се е обърнал на 100 метра от спирката на Свободния университет в посока Златни пясъци. По време на движението е получил технически проблем, заради който последователно се удря в ограда и в две коли на паркинг, след което се обръща, уточниха от полицията. До изясняването на случая Пътна полиция блокира участъка на катастрофата, което затрудни движението в неделния ден на останалите пътуващи в района.\n                    ", "date": "2017.09.24", "title": "8 души пострадаха след обръщането на бус до Златните"}
{"url": "http://www.monitor.bg/a/view/1234-%D0%94%D0%B5%D1%82%D0%B5%D0%BD%D1%86%D0%B5-%D0%BD%D0%B0-%D0%B3%D0%BE%D0%B4%D0%B8%D0%BD%D0%BA%D0%B0-%D0%B5-%D0%B1%D0%B8%D0%BB%D0%BE-%D0%BE%D1%82%D0%BA%D1%80%D0%B8%D1%82%D0%BE-%D0%BC%D1%8A%D1%80%D1%82%D0%B2%D0%BE-%D0%BE%D1%82-%D0%BC%D0%B0%D0%B9%D0%BA%D0%B0-%D1%81%D0%B8/", "text": "\n                    Детенце на годинка е било открито вчера сутринта мъртво от майка си, съобщиха от пресцентъра на пловдивската полиция. Трагедията се е разиграла около 10 ч. в апартамент в кв. \"Тракия\". Жената е оставила бебето за кратко само и отишла в друга стая. Когато се върнала, го намерила умряло. Разследващите не са открили следи от насилие. Предполага се, че детето е повърнало храна и се е задушило. По случая е образувано досъдебно производство за изясняване на причините за смъртта.\n                    ", "date": "2017.09.24", "title": "Детенце на годинка е било открито мъртво от майка си"}
{"url": "http://www.monitor.bg/a/view/30930-%D0%A1%D0%B8%D0%BB%D0%B5%D0%BD-%D1%81%D0%B5%D0%B7%D0%BE%D0%BD-%D0%BE%D1%82%D1%87%D0%B8%D1%82%D0%B0%D1%82-%D0%B2-%D0%A8%D0%B0%D0%B1%D0%BB%D0%B0/", "text": "Три пъти повече боклуци след къмпингуващите \n                    Много силен сезон отчитат хотелиери и ресторантьори в община Шабла, съобщи кметът Мариян Жечев. Данните до края на юли сочат ръст от 15 процента на нощувките. Предвид, че най-силният месец август още не е анализиран, ръстът ще се окаже още по-висок. Лидерството сред туристите държат румънци и българи. Има увеличение на пазарите от бившите съветски републики, както и на държавите от Източна Европа.\n\nГолям проблем се оказа дивото къмпингуване, подчерта Мариян Жечев. Не само липсата на регламент за къмпингуването у нас, но и всички организационни въпроси около това създаде тотален хаос по плажовете в региона на община Шабла – от Дуранкулак на юг. „В сравнение с периода март – април, сме изхвърлили два пъти повече боклуци, а сравнено със зимния период – три пъти повече”, каза кметът. „Спешно е необходим регламент за къмпингуването: за обществения ред, за отпадъците, за упражняване на контрол. Необходимо е в регламента да бъде казано какво представлява този вид туризъм, да бъдат определени местата, да има такса, да има контрол. За нас е физически невъзможно да обясним на всеки турист, който не е българин, че е в нарушение и че го грози санкция,” допълни той.\n\nНай-потърпевшо от дивото къмпингуване е Крапец. Цяло лято по бреговата ивица на селото автомобили, каравани и кемпери паркират на пясъка, палатки се разпъват до брега, огньове се палят безразборно. Нахални шофьори дори качват джиповете си върху дюните. Гората е пълна с палатки. Стоят по месеци, хвърлят боклуците си където сварят, най-често - в морето. Гората е пълна с тоалетна хартия. Пълнят вода по половин тон с туби от чешмите в селото, а сметките се плащат от кметството. През месец юни чешмата в църквата в Крапец ударила рекорд от 160 лева консумирана вода.\n\nВечер пък настава ад от пияни и дрогирани туристи. Група румънци едва не подпалили цялата гора. Решили да пробват със запалките си дали липовият цвят гори. Такъв огън пламнал, че само бързото пристигане на пожарни коли и доброволната дейност на останалите туристи спасили селото от изпепеляване.\n\nОбособяването на така наречените биваци се оказа, че изобщо не решава проблема с къмпингуването. Плажната ивица между Крапец и Дуранкулак е дълга 6 км. Само една малка част в Крапец е охраняема, с наемател и спасители. Всичко друго е свободна зона. Бивакът е на сянка в гората с 90 декара площ, като наемът е 2 лева за 10 кв. м площ, на ден. Добросъвестните туристи плащат таксата, разпъват палатката си на определеното място и се съобразяват със закона. Останалите казват: това е държавно и никой не може да ми иска пари. Кметовете нямат законово право да глобяват нарушителите. Това лято на плажа се сменяха екипи от Гранична полиция и от Районното управление в Шабла, но дивото къмпингуване си остана неконтролируемо.\n                    ", "date": "2017.09.24", "title": "Силен сезон отчитат в Шабла "}
{"url": "http://www.monitor.bg/a/view/63603-%D0%94%D0%B6%D0%B0%D0%BA%D1%83%D0%B7%D0%B8-%D0%B7%D0%B0%D1%81%D0%BC%D1%83%D0%BA%D0%B0-4%D0%B3%D0%BE%D0%B4%D0%B8%D1%88%D0%BD%D0%BE/", "text": " Решетката я нямало, но от хотела не сложили нова, твърди майката\n                    Джакузи в хотел край Пловдив засмука 4-годишно момченце. За късмет на детето и на родителите му инцидентът се разминал без нуждата от оперативна намеса. Дупето на момченцето било цялото насинено и то било прегледано в болница, където останало за наблюдение.\n\nИнцидентът се случил на 22 септември в хотелския комплекс „Беркут” в село Брестник, който е собственост на брата на бивш зам.-областен управител на Пловдив. Според персонала на комплекса момчето е било само в джакузито. „Какво прави 4-годишно дете само в джакузито?!”, питат от хотела. На това обаче опонира майката на детето, която е възмутена от случилото се. „На влизане изрично прочетох правилника за ползване на съоръженията. Там никъде не беше упоменато, че е забранено за деца. Единственото беше указано, че деца до 14-годишна възраст не се допускат без придружител”, разказва майката на малчугана пред trafficnews.bg.\n\nСемейството е от Пловдив и решило за трите почивни дни да отседнат в хотела. Вътре в джакузито били и други деца. Те влезли там, защото водата била по-топла, отколкото в басейна. Всички вкупом били първо в басейна, но децата поискали да отидат в джакузито. По време на инцидента в опасното съоръжение били бащата на момченцето, пострадалото дете и тяхна семейна приятелка със своето дете. „Тоест, имаше непрекъснат родителски контрол”, казва майката.\n\nКакто децата играели вътре, изведнъж синът й започнал да крещи. Оказало се, че на една от помпите липсва решетката. Силната струя на водата засмукала дупето на момченцето. На родителите им отнело няколко минути, за да успеят да отскубнат детето си. Те се обърнали към ръководството на хотелския комплекс, откъдето им обяснили, че служителят, отговарящ за техническата поддръжка, е знаел за липсващата решетка, но не е сложил нова такава.  \n                    ", "date": "2017.09.24", "title": "Джакузи засмука 4-годишно"}
{"url": "http://www.monitor.bg/a/view/67843-%D0%91%D0%B5%D0%B7-%D0%B4%D1%8A%D0%B6%D0%B4-%D0%B8-%D0%BE%D1%82-7-%D0%B4%D0%BE-26-%D0%B3%D1%80%D0%B0%D0%B4%D1%83%D1%81%D0%B0-%D0%B4%D0%BD%D0%B5%D1%81/", "text": "\n                    Минималните температури днес ще са между 7° и 12°,  а облачността ще е разкъсана, като след обяд ще се увелечи, но ще се задържи почти без валежи. По-късно през деня ще духа до умерен запад-северозападен вятър, който до вечерта ще отслабне. Максималните температури ще са между 21° и 26°. Такава е прогнозата за времето на Националния институт по метеорология и хидрология (НИМХ).\nАтмосферното налягане бавно ще се повишава, ще е малко по-високо от средното за месеца.\nНад Черноморието ще бъде предимно слънчево. Максималните температури ще бъдат 22°-25°, близки до температурата на морската вода. Вълнението на морето ще бъде 1 - 2 бала. \nНад планините облачността ще е разкъсана, след обяд предимно значителна, по билата ще е мъгливо. Почти без валежи. Ще духа умерен, по билата и временно силен запад-северозападен вятър, който привечер ще отслабва и ще се ориентира от юг-югозапад. Максималната температура на височина 1200 метра ще е около 14°, на 2000 метра – около 6°.\nОще в понеделник вятърът ще се ориентира от изток-североизток, в Дунавската равнина и източните райони ще се усили. Ще се запази такъв и през следващите дни. Облачността ще бъде по-често значителна. На места ще има и валежи, предимно слаби. На повече места и повече като количество ще са във вторник. Минималните температури ще са малко по-високи, дневните бавно ще се понижават.\n                    ", "date": "2017.09.24", "title": "Без дъжд и от 7 до 26 градуса днес"}
{"url": "http://www.monitor.bg/a/view/85569-%D0%A3%D1%82%D1%80%D0%B5-%D0%B7%D0%B0%D0%BF%D0%BE%D1%87%D0%B2%D0%B0-%D1%80%D0%B5%D0%BC%D0%BE%D0%BD%D1%82%D1%8A%D1%82-%D0%BD%D0%B0-%D1%82%D1%80%D1%8A%D0%B1%D0%B0%D1%82%D0%B0-%D0%B7%D0%B0-%D0%A1%D0%BE%D1%84%D0%B8%D1%8F-%D0%BD%D0%B0-%D1%82%D1%83%D0%BD%D0%B5%D0%BB-%D0%92%D0%B8%D1%82%D0%B8%D0%BD%D1%8F-%D0%BD%D0%B0-%D0%90%D0%9C-%D0%A5%D0%B5%D0%BC%D1%83%D1%81/", "text": "Тировете ще се движат обходен по маршрут по стария път София-Ботевград\n                    Ремонтът на тръбата за София на тунел „Витиня“ на автомагистрала „Хемус“ и на съоръжението преди тунела започва утре (25 септември). Движението на леките коли и на превозните средства до 10 т ще бъде прехвърлено двупосочно в обновената тръба за Варна, която бе пусната на 20 септември, съобщиха от АПИ.\n\nТежкотоварните МПС над 10 т ще продължат да преминават по задължителния обходен маршрут по път I-1 Ботевград - София. Целта е ремонтните дейности на „Витиня“ да завършат до края на ноември и през зимата по АМ „Хемус“ да се пътува без ограничения от строителни дейности.\n\nТежкотоварните превозни средства над 10 т ще преминават по следните маршрути:\n\nВ посока Варна движението се отклонява от пътен възел „Витинска река“ при 30-ти километър на автомагистралата по път I-1 София – Ботевград и път II-17 и трафикът за Варна се връща обратно на АМ „Хемус“ при пътен възел „Ботевград“ на 47-ми километър. В посока Видин се преминава по път I-1.\n\nЗа пътуващите към София движението се отклонява при 35-ти километър чрез временна връзка по път I-1 Ботевград – София. Трафикът се включва отново в автомагистралата при пътен възел „Витинска река“ при 30-ти километър.\n\nЗадължителният маршрут за МПС над 10 т, пътуващи по направлението Видин - София от областите Видин, Монтана и Враца до София е: път I-1 - път II-16 при с. Ребърково - Своге – София, а от Видин и Монтана за София - път II-81 прохода Петрохан;\n\nАлтернативен маршрут за МПС над 10 т, пътуващи от областите Велико Търново и Русе до София е: път I-5 Бяла - Велико Търново - Котленски проход - АМ „Тракия“ /или по Подбалканският път I-6/- София;\n\nАлтернативен маршрут за МПС над 10 т, пътуващи от областите Ловеч и Плевен до София е: път II-35 Ловеч - Плевен, II-13 Плевен - Кнежа - Борован, II-15 Борован - Враца, I-1 Враца - село Ребърково, II-16 село Ребърково - Своге - София.\n\nРемонтите в тръбата за София на тунел „Витиня“ предвиждат демонтаж на старите осветителни тела и на носещата конструкция, монтаж на нови конструкция и осветителни тела и захранващи кабели; изграждане на нова електроснабдителна система на осветлението, видеонаблюдение, пожароизвестителна и оповестителна система. Тунелната тръба ще бъде и с нова светофарна инсталация и променливи пътни знаци и т. н.\n\nОсновният ремонт на тунел „Витиня“ се изпълнява от „Автомагистрали“ ЕАД по договора за текущо поддържане на автомагистралния участък.\n                    ", "date": "2017.09.24", "title": "Утре започва ремонтът на тръбата за София на тунел „Витиня“ на АМ „Хемус“"}
{"url": "http://www.monitor.bg/a/view/23997-%D0%91%D0%B0%D1%89%D0%B0-%D1%83%D0%B1%D0%B8-%D1%81-2-%D0%B8%D0%B7%D1%81%D1%82%D1%80%D0%B5%D0%BB%D0%B0-%D1%81%D0%B8%D0%BD%D0%B0-%D1%81%D0%B8-%D0%BD%D0%B0%D1%80%D0%BA%D0%BE%D0%BC%D0%B0%D0%BD-%D0%BA%D1%80%D0%B0%D0%B9-%D0%9A%D1%83%D0%BA%D0%BB%D0%B5%D0%BD/", "text": "\n                    69-годишен пенсиониран военен застреля на място 35-годишния си син. Младият Стоян бил наркоман и от години тормозел възрастния си баща. В събота сутринта двамата били сами в семейната им вила в местността „Сайдере” над Куклен, когато отново избухнал поредният скандал. Нервите на бившия военен Костадин не издържали и той гръмнал в сърцето и главата сина си.Скандалите в семейството заради наркоманията на сина били от няколко години. Стоян налитал и на бой на баща си, който не съумявал да се справи с наследника си. След като гръмнал сина си около 11 часа Костадин сам се обадил на спешния телефон 112, за да съобщи какво е сторил. „Застрелях сина си”, казал Костадин на полицаите от Първо районно управление и от Криминална полиция, които отишли до мястото на престъплението. Семейството имало от много години фамилна вила в Куклен и летните месеци възрастните прекарвали там. По информация на „Монитор”/”Телеграф” убитият с два изстрела 35-годишен Стоян е бил не само наркозависим, но и криминално проявен. В полицията младият мъж е имал криминални регистрации предимно за кражби и разпространение на наркотици.По случая било образувано досъдебно производство в Окръжна прокуратура в Пловдив. След намесата на полицията бащата Костадин бил арестуван първоначално за 24 часа, след което, в неделя, наблюдаващият прокурор от Окръжна прокуратура е удължил престоя на Костадин зад решетките за нови 72 часа. Оръжието на убийството е било иззето и са били назначени експертизи.  \n                    ", "date": "2017.09.24", "title": "Баща уби с 2 изстрела сина си наркоман край Куклен"}
{"url": "http://www.monitor.bg/a/view/73313-%D0%9F%D0%BE%D0%BB%D0%B8%D1%86%D0%B8%D1%8F-%D0%BF%D1%80%D0%B8%D0%B1%D1%80%D0%B0-%D0%B3%D0%B0%D0%B4%D0%B6%D0%B5%D1%82%D0%BE-%D0%BD%D0%B0-%D0%A1%D0%BE%D1%84%D0%B8-%D0%9C%D0%B0%D1%80%D0%B8%D0%BD%D0%BE%D0%B2%D0%B0/", "text": "\n                    Гаджето на Софи Маринова, Гринго е бил арестуван по време на масирана полицейска акция в Айтос. Тодор Давидов е закопчан навръх националния празник в дома на баба си, който се намира в ромската махала на Айтос. \"Беше след полунощ, в около 2 часа сигурно, когато полицаите дойдоха, влязоха в къщата и го отведоха с белезници\", разказаха комшиите. Гринго не е оказал съпротива, нито се е опитал да бяга. Свидетел на зрелищния арест станала Софка, която гостувала заедно с него на роднините му. Двамата влюбени пристигнали в петък по обяд в Айтос и имали намерение да прекарат почивните дни в градчето. През деня се разходили по центъра, седнали на кафе, а малко след полунощ, когато се прибрали се разиграл екшъна. Фолкдивата изпаднала в шок и се разплакала, когато видяла, че ченгетата отвеждат любимия й, окован в белезници. Според комшиите, тя стегнала багажа си посред нощ и последвала Гринго до ареста, за да разбере какво се случва. Още на следващия ден прокуратурата е издала разпореждане Тодор Давидов да остане за 72 часа зад решетките. Причината за среднощния арест обаче не е ясна. От полицията категорично отказаха да съобщят защо Гринго е арестуван. По време на операцията в Айтос е бил прибран и друг мъж. \nВ града се шушука, че арестът е свързан с полицейско разследване за притежаване на незаконно оръжие и съмнителни сим карти, но не е ясно каква е връзката на Гринго с това. Твърде вероятно е той да се окаже невинен и да бъде привлечен само като свидетел в хода на разследването, коментираха запознати. \n \n                    ", "date": "2017.09.24", "title": "Полиция прибра гаджето на Софи Маринова"}
{"url": "http://www.monitor.bg/a/view/1436-%D0%A0%D0%B5%D0%BA%D0%BE%D1%80%D0%B4%D0%B5%D0%BD-%D0%B1%D1%80%D0%BE%D0%B9-%D0%BF%D0%B0%D1%80%D1%82%D0%B8%D0%B8-%D1%81%D0%B5-%D0%B1%D0%BE%D1%80%D0%B8-%D0%B7%D0%B0-%D0%BC%D1%8F%D1%81%D1%82%D0%BE-%D0%B2-%D0%B3%D0%B5%D1%80%D0%BC%D0%B0%D0%BD%D1%81%D0%BA%D0%B8%D1%8F-%D0%91%D1%83%D0%BD%D0%B4%D0%B5%D1%81%D1%82%D0%B0%D0%B3/", "text": "\n                    Германия избира днес нов парламент. Във вота участват рекорден брой партии – 42. От тях 16 се явяват на избори за първи път.\n\nСпоред последните социологически проучвания управляващият Християн-демократически съюз на канцлера Ангела Меркел запазва убедителната си преднина. На второ място е Германската социал-демократическа партия на Мартин Шулц, а трета е популистката и антиимигрантска партия \"Алтернатива за Германия\". Определящи за резултатите от вота ще са два фактора – избирателната активност и избирателите, които до последно не бяха решили дали да гласуват и за кого.\n\nНа изборите се явяват общо 4828 кандидати - с 400 повече в сравнение с 2013 г. Кандидатите представляват партии от твърдолинейния ляв спектър и радикалната десница до такива, които призовават за действия в подкрепа на вегетарианците и веганите, животните, хип-хопа и повече духовност в политиката. Най-активна в социалните мрежи и шокираща с посланията си е сатиричната формация \"Партията”, създадена през 2004 година от редакторите на хумористичното списание \"Титаник\". В програмата си тя обещава да разреши употребата на алкохол зад волана, купуването на кокаин с рецепта и отвличането на турския президент Ердоган.\n\nНай-младият кандидат за Бундестага е именно от тази партия. Това е Флорис Беер , навършил 18 години дни преди изборите. Най-възрастният кандидат за германския парламент е 89-годишната Барбара Рютинг, писателка и актриса, кандидат на В-партията - партията на промяната, вегетарианците и веганите. От 61,5 милиона имащи право на глас около 3 милиона ще могат да отидат за първи път до избирателните урни.\n                    ", "date": "2017.09.24", "title": "Рекорден брой партии се бори за място в германския Бундестаг"}
{"url": "http://www.monitor.bg/a/view/7448-%D0%9A%D0%BE%D0%BB%D0%B8%D0%BD-%D0%A4%D1%8A%D1%80%D1%82-%D0%BF%D0%BE%D0%BB%D1%83%D1%87%D0%B8-%D0%B8%D1%82%D0%B0%D0%BB%D0%B8%D0%B0%D0%BD%D1%81%D0%BA%D0%BE-%D0%B3%D1%80%D0%B0%D0%B6%D0%B4%D0%B0%D0%BD%D1%81%D1%82%D0%B2%D0%BE/", "text": "\n                    Британският актьор Колин Фърт стана италиански гражданин. Звездата подаде документи в началото на лятото, а сред причините за това е неговото безпокойство от излизането на родината му от Европейския съюз. \"Известният актьор Колин Андрю Фърт днес получи италианско гражданство. Носителят на \"Оскар\" за ролята си в \"Речта на краля\" е женен за италианка и нееднократно е засвидетелствал любовта си към нашата страна\", се посочва в изявлението, направено в петък от Министерството на вътрешните работи.\n\nМеждувременно половинката на 57-годишния Фърт – Ливия Джуджоли е подала документи за британско гражданство. Семейството е коментирало неведнъж, че не среща проблем с принадлежността към различни държави. „Заради несигурността в последно време, преценихме, че ще е разумно да имаме еднакво гражданство“, заявиха съпрузите, чиито две деца по рождение са граждани и на Великобритания, и на Италия.\n                    ", "date": "2017.09.24", "title": "Колин Фърт получи италианско гражданство"}
{"url": "http://www.monitor.bg/a/view/37945-rolling-stones-%D1%81%D1%8A%D0%B1%D1%80%D0%B0%D1%85%D0%B0-60-%D1%85%D0%B8%D0%BB%D1%8F%D0%B4%D0%B8-%D0%BD%D0%B0-%D0%BA%D0%BE%D0%BD%D1%86%D0%B5%D1%80%D1%82-%D0%B2-%D0%B3%D1%80%D0%B0%D0%B4-%D0%9B%D1%83%D0%BA%D0%B0/", "text": "\n                    Сякаш неостаряващите музиканти от митичната английска рок група Rolling Stones събраха в събота вечерта на концерта си в град Лука 60 хиляди ентусиазирани фенове. Фронтменът им Мик Джагър ги поздрави на италиански и дори подкара няколко прочути парчета на езика на Данте. През деня той се разкарва цял ден из близката столица на Ренесанса Флоренция, където специално за него бе затворен за половин час прочутия музей - галерия „Академия“.Там великият музикант се снима пред оригиналната скулптура на Микеланджело – Давид, и след това пусна фотографията в социалните мрежи с надпис: „Давид и аз във Флоренция!“ А по време на целия си тридневен престой в Италия Rolling Stones бяха хранени от прочутия неаполитански черпак Дженаро Еспозито, над входа на чийто ресторант греят три звезди „Мишлен“.\n\n\n                    ", "date": "2017.09.24", "title": "Rolling Stones събраха 60 хиляди на концерт в град Лука"}
{"url": "http://www.monitor.bg/a/view/15025-%D0%91%D0%B0%D1%80%D1%81%D0%B5%D0%BB%D0%BE%D0%BD%D0%B0-%D0%B3%D0%B0%D0%B7%D0%B8-%D0%BD%D0%B0%D1%80%D0%B5%D0%B4-%D0%B2-%D0%98%D1%81%D0%BF%D0%B0%D0%BD%D0%B8%D1%8F/", "text": "Резерва спаси „Реал“, Роналдо без гола от 18 удара\n                    „Барселона“ продължава с безмилостния си старт на сезона, като записа шеста поредна победа. Този път жертвата бе новакът „Жирона“, който отнесе 3 гола. Любопитното е, че каталунският гранд вкара само едно попадение чрез Луис Суарес, а останалите две бяха автоголове на домакините. Така „Барселона“ продължава да е убедителен лидер в класирането с пълен актив от 18 точки. Възпитаниците на Ернесто Валверде имат и впечатляваща голова разлика – 20:2.Двубоят беше изгледан на живо от бившия губернатор на Калифорния Арнолд Шварценегер. Холивудската звезда посети отбора преди срещата и получи екип с неговото име. „Барселона“ има страхотни фенове, а музеят е препълнен с трофеи. Запознах се с едни от най-добрите футболисти в света, беше истинско удоволствие“, коментира актьорът.В същото време големият съперник за титлата „Реал“ (М) най-накрая успя да запише победа след 3 поредни равенства. Мадридчани спечелиха трудно с 2:1 като гости на „Алавес“, а в герой се превърна резервата Дани Себайос, който вкара головете за успеха. С победата играчите на Зинедин Зидан събраха 11 точки и са четвърти в класирането. Макар звездата Кристиано Роналдо да игра цял мач за „Реал“, той отново не успя да се разпише. От началото на сезона португалецът има 18 удара към вратата, като не е успял да вкара нито един гол. Тук трябва да се отбележи, че Роналдо беше наказан за началото на сезона и на практика е играл само в два мача. В класирането за голмайсторския приз в Испания еврошампионът вече изостава сериозно от Меси, който има 9 гола. Все пак се очаква Кристиано да ликува в края на сезона, тъй като е фаворит за спечелване на „Златната топка“ за пети път в кариерата му.Атлетико Мадрид - Севиля - 2:0\nАлавес - Реал Мадрид - 1:2\nМалага - Атлетик Билбао - 3:3\nЖирона - Барселона - 0:3Днес:\nЕспаньол - Депортиво Ла Коруня\nХетафе - Виляреал\nЕйбар - Селта Виго\nЛас Палмас - Леганес\nРеал Сосиедад - ВаленсияВ понеделник:\nБетис - Левантевременно класиране:\n1. Барселона 6 6 0 0 20:2 18 точки\n2. Атлетико Мадрид 6 4 2 0 12:4 14\n3. Севиля 6 4 1 1 7:3 13\n4. Реал Мадрид 6 3 2 1 11:6 11\n5. Валенсия 5 2 3 0 9:3 9\n6. Леванте 5 2 3 0 8:4 9\n7. Реал Сосиедад 5 3 0 2 11:10 9\n8. Бетис 5 3 0 2 6:7 9\n9. Атлетик Билбао 6 2 3 2 7:6 8\n10. Виляреал 5 2 1 2 6:5 7\n11. Леганес 5 2 1 2 3:3 7\n12. Лас Палмас 5 2 0 3 5:8 6\n13. Ейбар 5 2 0 3 3:10 6\n14. Хетафе 5 1 2 2 4:5 5\n15. Жирона 6 1 2 3 3:8 5\n16. Еспаньол 5 1 2 2 3:8 5\n17. Селта Виго 5 1 1 3 6:8 4\n18. Депортиво 5 1 1 3 6:11 4\n19. Малага 6 0 1 5 4:14 1\n20. Алавес 6 0 0 6 1:10 0\n\n\n                    ", "date": "2017.09.24", "title": "„Барселона“ гази наред в Испания"}
{"url": "http://www.monitor.bg/a/view/20434-%D0%A4%D0%B5%D0%B4%D0%B5%D1%80%D0%B5%D1%80-%D0%B8-%D0%9D%D0%B0%D0%B4%D0%B0%D0%BB-%D1%81-%D1%83%D1%81%D0%BF%D0%B5%D1%85-%D0%B2-%D0%BC%D0%B5%D1%87%D1%82%D0%B0%D0%BD-%D1%82%D0%B0%D0%BD%D0%B4%D0%B5%D0%BC/", "text": "\n                    Роже Федерер (Швейц) и Рафаел Надал (Исп) спечелиха мачовете си на сингъл, след което обединиха сили и постигнаха победа на двойки, за да увеличат преднината на Европа срещу тенисистите от останалия свят на новия турнир \"Лейвър къп\" в Прага. Това беше и първи мач на дългогодишните съперници рамо до рамо на корта, а публиката му се наслади напълно.След като оставиха приятелската вражда настрани за няколко часа, Надал и Федерер, които спечелиха всички четири турнира от Големия шлем през сезона, победиха американците Сам Куери и Джак Сок с 6:4, 1:6, 10:5 в най-дългоочаквания тенис мач през уикенда. Победата на двойки пък подобри баланса на Европа до 9-3.\"Докато се състезаваме активно, ние ще бъдем врагове на корта. Случилото се днес обаче беше нещо специално. Беше много интересно да играя с него, защото мога да се доверя напълно на решенията му в най-важните разигравания и да наблюдавам отблизо как ги взима. Този ден определено беше най-странният в кариерата ми\", заяви Федерер, който има 19 титли от Големия шлем срещу 16 за Надал.В същото време изненадващата шампионка на „Ролан Гарос“ Елена Остапенко (Лат) спечели първата си титла след Париж. Тя триумфира на турнира в Сеул с победа на финала с 6:7(5), 6:1, 6:4 над бразилката Беатрис Хадад Мая.Каролин Вожнячки (Дан) пък сложи край на серията си от загуби във финали, след като победи рускинята Анастасия Павлюченкова с 6:0, 7:5 и вдигна купата в Токио. \n\n\n                    ", "date": "2017.09.24", "title": "Федерер и Надал с успех в мечтан тандем"}
{"url": "http://www.monitor.bg/a/view/86634-%D0%90%D1%81-%D0%BD%D0%B0-%D0%9B%D0%B8%D0%B2%D1%8A%D1%80%D0%BF%D1%83%D0%BB-%D0%BE%D0%B1%D1%80%D0%B0%D0%BD-%D0%B4%D0%BE%D0%BA%D0%B0%D1%82%D0%BE-%D1%81%D0%BF%D0%B8/", "text": "Заплашвали да отвлекат децата на Деян Ловрен\n                    Звездата на „Ливърпул” Деян Ловрен е бил ограбен до шушка по време на почивка през уикенда. Инцидентът станал в нает от него апартамент в Хърватия, оплака се самият играч пред в. „Мирър”. Докато семейството на футболиста, който получава 100 000 паунда на седмица, спяло дълбоко, апашите отмъкнали от къщата всичките му налични пари и бижута.„Да, аз бях ограбен, каза централният защитник. – Те откраднаха всичко, което имах. Удивителното е, че не съм чул абсолютно нищо. Изглежда са пуснали нещо в къщата, което да ме приспи дълбоко. Те можеха да отвлекат децата ми, без аз дори да забележа. Най-неприятното е, че всичко това стана в нает от мен имот в столицата на Хърватия – Загреб”.По повод инцидента неделното издание на британския в. „Сън” припомни, че наскоро един гангстер се свързал със съпругата на Ловрен – Анита, и поискал от нея 3,5 млн. паунда, като заплашил да похити децата на семейството. \"Това е труден период от живота ми. Страхувам се, че могат да посегнат на децата ми”, каза 28-годишният играч след поредната драма.„Всичко се случи след края на празненството за рождения ден на сина ми, допълни той. – Похарчих сума пари, за да премахна от интернет всички снимки на децата. Не ми се мисли, какво би станало, ако се бях събудил и усетил крадците.”От полицията в Загреб съобщават, че са арестувал четирима души на възраст от 25 до 33 години, заподозрени за престъплението. Властите отказват повече подробности. Други двама престъпници - Дарио Торбич и баща му Дамир, пък са обвинени в отвличането на жената, която се опита да предупреди Ловрен за заговора за изнудване чрез съпругата му. Очаква се процесът да започне скоро.Медиите припомнят подобен случай от 2015 г., когато бившият световен шампион във Формула 1 Дженсън Бътън и тогавашната му жена Джесика Мичибата бяха обрани по сходен начин в дома им в южния френски курорт Сен Тропе. Тогава крадците пуснаха газ в климатичната инсталация на имота и отмъкнаха пари бижута за 300 000 паунда.\n\n\n                    ", "date": "2017.09.24", "title": "Ас на „Ливърпул” обран докато спи"}
{"url": "http://www.monitor.bg/a/view/28334-%D0%9C%D0%B0%D0%B4%D0%BE%D0%BD%D0%B0-%D0%BE%D1%82%D1%80%D1%8F%D0%B7%D0%B0-%D0%9A%D1%80%D0%B8%D1%81%D1%82%D0%B8%D0%B0%D0%BD%D0%BE/", "text": "\n                    Поп иконата Мадона категорично е отрязала оферта от Кристиано Роналдо, съобщават медиите в Португалия. Футболният виртуоз се обадил по телефона на 59-годишната изпълнителка, щом научил, че осиновеният й син Дейвид Банда е преминал успешно тестове в „Бенфика” и е започнал да тренира с „лисабонските орли“. Дори Мадона се е преместила да живее в португалската столица, твърди пресата.Кристиано настоял Мадона да премести 11-годишния талант в лагера на „Спортинг”, където е израснал самият той. Нападателят дори обещал да съдейства момчето да получи възможно най-доброто обучение там. Мадона обаче категорично отхвърлила офертата и отказала да прехвърли талантливото момче при вечния съперник. Певицата дори пусна в социалните мрежи своя снимка с екипа на „Бенфика”, както и фото на сина си, като отдолу написа: „Моят шампион”.Изпълнителката на хита Like а Virgin осинови родения в Малави Дейвид през 2006 г., три години по-късно направи същото за малката Мърси Джеймс, а през март тази година взе и близнаците Есер и Стела Мвале. Тя има и две свои деца - 20-годишната Лудрес-Мария и 16-годишния Роко-Ричи.\n\n\n                    ", "date": "2017.09.24", "title": "Мадона отряза Кристиано"}
{"url": "http://www.monitor.bg/a/view/50595-%D0%A8%D0%B0%D0%BC%D0%BF%D0%B8%D0%BE%D0%BD%D1%8A%D1%82-%D0%BE%D1%82-%D0%A0%D0%B8%D0%BE-%D0%BD%D0%B0%D0%B9%D0%B1%D1%8A%D1%80%D0%B7-%D0%B8-%D0%B2-%D0%B1%D0%B5%D1%80%D0%BB%D0%B8%D0%BD%D1%81%D0%BA%D0%B8%D1%8F-%D0%BC%D0%B0%D1%80%D0%B0%D1%82%D0%BE%D0%BD/", "text": "\n                    Кениецът Елиуд Кипчоге, олимпийски шампион от Рио де Жанейро миналата година, спечели маратона на Берлин, но пропусна да постигне поставената от самия него цел - световен рекорд. Причината се крие в лошите метеорологични условия в неделя в германската столица.Кипчоге спечели с време 2.03:34 часа, след като като издържа на късната атака от страна на дебютанта Ги Адола от Етиопия.Последните шест световни рекорда в мъжкия маратон бяха поставени именно в Берлин, като последният от тях е на Денис Кимето – 2.02:57 часа. Така само 37 секунди разделиха Кипчоге от върховото постижение. Преди година в Рио Кипчоге пробяга дистанцията от 42,195 км за 2.08:44 ч на мокро от дъжда трасе.В маратона в Берлин се включиха над 44 000 души. Около 30 000 пък застанаха на старт на маратона в Москва. Победител в него стана руснакът Артьом Алексеев, който триумфира за втора поредна година. 28-годишният лекоатлет, който стартира с първи номер, пробяга класическата дистанция за 2.14:13 часа. В бягането се включиха и над две хиляди чужденци от 70 държави.\n\n\n                    ", "date": "2017.09.24", "title": "Шампионът от Рио най-бърз и в берлинския маратон"}
{"url": "http://www.monitor.bg/a/view/52020-%D0%9F%D0%A1%D0%96-%D1%81%D0%B5-%D0%B4%D1%8A%D0%BD%D0%B8-%D0%B1%D0%B5%D0%B7-%D0%9D%D0%B5%D0%B9%D0%BC%D0%B0%D1%80-%D0%9A%D0%B0%D1%84%D1%83-%D0%BF%D0%BE%D1%87%D0%BD%D0%B0-%D1%81-%D0%B3%D0%BE%D0%BB%D0%BE%D0%B2%D0%B5%D1%82%D0%B5/", "text": "\n                    Звездната селекция на „Пари Сен Жермен“ допусна първа грешна стъпка за сезона в Лига 1. Парижани не успяха да победят при визитата си на „Монпелие“ в мач от седмия кръг и срещата завърши без попадение 0:0. ПСЖ беше без голямата си звезда Неймар, който страда от лека контузия.В същото време бившият футболист на „Лудогорец“ Джонатан Кафу отбеляза първия си гол за „Бордо“. Бразилецът се разписа при победата с 3:1 над „Гинган“. Кафу се появи в игра като резерва на мястото на Никола де Превил в 73-ата минута и буквално в последната секунда на срещата оформи крайния резултат. В класирането лидер е ПСЖ с 19 точки, а „Бордо“ е трети с 15. На второто място е миналогодишният шампион „Монако“, който има 18 т.\n\n\n                    ", "date": "2017.09.24", "title": "ПСЖ се дъни без Неймар, Кафу почна с головете"}
{"url": "http://www.monitor.bg/a/view/42195-%D0%9B%D0%B8%D0%B2%D1%8A%D1%80%D0%BF%D1%83%D0%BB-%D1%81%D0%BB%D0%BE%D0%B6%D0%B8-%D0%BA%D1%80%D0%B0%D0%B9-%D0%BD%D0%B0-%D1%87%D0%B5%D1%80%D0%BD%D0%B0%D1%82%D0%B0-%D1%81%D0%B5%D1%80%D0%B8%D1%8F/", "text": "\n                    „Ливърпул“ сложи край на черната си серия от 4 мача без победа във всички турнири, успявайки да победи с 3:2 „Лестър“ в мач от шестия кръг на шампионата. Точни за мърсисайдци бяха Салах, Фирмино и Хендерсън, а домакините можеха да откраднат точката, но Варди изпусна дузпа. Така „Ливърпул“ взе реванш от „Лестър“, който само преди дни изхвърли тима на Юрген Клоп от Купата на Лигата. След мача германският специалист бе доволен от успеха, но призна, че отново тимът не е бил убедителен.В битката на върха манчестърските грандове продължават гонитбата, като имат по 16 точки след 5 победи и 1 равенство. „Юнайтед“ на Жозе Моуриньо измъкна минимална победа с 1:0 като гост на „Саутхемптън“ след дежурния гол на Ромелу Лукаку, а воденият от Пеп Гуардиола „Сити“ попиля с 5:0 „Кристъп Палас“. Португалският мениджър на „червените дяволи“ пък бе изгонен от съдията заради псувни и със сигурност ще е наказан за следващия мач.Лестър Сити - Ливърпул - 2:3\nБърнли - Хъдърсфийлд - 0:0\nЕвертън - Борнемут - 2:1\nМанчестър Сити - Кристъл Палас - 5:0\nСаутхемптън - Манчестър Юнайтед - 0:1\nСтоук Сити - Челси - 0:4\nСуонси Сити - Уотфорд - 1:2\nУест Хем - Тотнъм - 2:3Днес: Брайтън - Нюкасъл ЮнайтедУтре: Арсенал - Уест БромичВременно класиране:\n1. Mанчестър Сити 6 5 1 0 21:2 16 точки\n2. Maнчестър Юнайтед 6 5 1 0 17:2 16\n3. Челси 6 4 1 1 12:5 13\n4. Tотнъм 6 3 2 1 10:5 11\n5. Ливърпул 6 3 2 1 1211 11\n6. Уотфорд 6 3 2 1 9:10 11\n7. Нюкасъл 5 3 0 2 6:4 9\n8. Хъдърсфийлд 6 2 3 1 5:3 9\n9. Бърнли 6 2 3 1 6:5 9\n10. Уест Бромич 5 2 2 1 4:4 8\n11. Саутхемптън 6 2 2 2 4:5 8\n12. Aрсенал 5 2 1 2 7:8 7\n13. Евертън 6 2 1 3 4:11 7\n14. Суонси Сити 6 1 2 3 3:7 5\n15. Стоук Сити 6 1 2 3 5:10 5\n16. Лестър 6 1 1 4 9:12 4\n17. Брайтън 5 1 1 3 4:7 4\n18. Уест Хем 6 1 1 4 6:13 4\n19. Борнемут 6 1 0 5 4:11 3\n20. Кристъл Палас 6 0 0 6 0:13 0\n\n\n                    ", "date": "2017.09.24", "title": "„Ливърпул“ сложи край на черната серия"}
{"url": "http://www.monitor.bg/a/view/63124-%D0%9C%D0%B8%D1%86%D0%BE%D0%B2-%D0%B1%D0%B8-%D1%81-%D1%80%D0%B5%D0%BA%D0%BE%D1%80%D0%B4-%D0%BD%D0%B0-%D0%92%D0%B8%D1%82%D0%BE%D1%88%D0%B0-%D0%BC%D0%BE%D1%8F%D1%82%D0%B0-%D0%BF%D0%BB%D0%B0%D0%BD%D0%B8%D0%BD%D0%B0/", "text": "\n                    Димчо Мицов спечели с рекорд четвъртото издание на атрактивното планинско бягане \"Витоша моята планина\". Организатори са \"Витоша ски\" АД и Сдружение \"Маратон\", а бягането е част от календара на \"София - Европейска столица на спорта 2018\". По 16-километровото трасе от Боянско ханче до хижа \"Алеко\" той финишира с резултат 1.55:15 часа. Мицов изпревари във финалните метри с 4 секунди миналогодишния шампион Шабан Мустафа. Трети с 1.16:47 ч е друг голям ас в планинското бягане Кирил Николов-Дизела.При жените първото място е за Мая Недялкова – 1.36:30 ч. Втора е Кристина Иванова – 1.39:13 ч. Трета е легендарната Милка Михайлова с 1.42:54 ч. На старт при мъжете и жените на 16 км застанаха 133-има състезатели.В състезанието при децата на 3 км от хижа \"Алеко\" до Голи връх и обратно първи при момчетата е Константин Константинов с 13:15 мин. При момичетата победата е за Ивайла Константинова – 16:02 мин. При най-малките участваха 44 деца.Призьорите бяха наградени лично от главния организатор Радослав Пеев от \"Витоша ски\", Теодор Петков, кмет на район \"Витоша\" и Петър Панков от сдружение \"Маратон\".Стартът на \"Витоша моята планина\" IV даде генералният секретар на БОК Белчо Горанов. Да подкрепят проявата на старта в Бояна дойдоха носителят на Световната купа в сноуборда Радослав Янков и Анатоли Илиев, организационен секретар на \"София - Европейска столица на спорта\" 2018.Призьорите във всички възрастови групи си разделиха внушителния награден фонд от 6000 лв. Мицов получи и специални награди от спонсорите \"Мтел\", Първа инвестиционна банка\" и Maxsport. Повече от 60 от участниците получиха от атрактивния водещ Део награди в томболата от спонсорите.\"Радостен съм, че отново съм част от това популярно състезание и да покажем на всички, че сме класа в организацията. Надявам се времето да е с нас и отново да стане страхотно състезание\", каза на старта в Бояна Радослав Янков.Утре той и неговия треньор Георги Атанасов пътуват за Австрия, където до края на октомври ще проведат втория си лагер на сняг от подготовката за новия сезон и за олимпиадата в Пьончан 2018.\n\n\n                    ", "date": "2017.09.24", "title": "Мицов би с рекорд на \"Витоша моята планина\""}
{"url": "http://www.monitor.bg/a/view/19789-%D0%9C%D0%BB%D0%B0%D0%B4%D0%B8-%D1%89%D0%B0%D0%BD%D0%B3%D0%B8%D1%81%D1%82%D0%BA%D0%B8-%D0%BF%D1%80%D0%B0%D0%B2%D1%8F%D1%82-%D1%84%D1%83%D1%80%D0%BE%D1%80-%D0%B2-%D0%95%D0%B2%D1%80%D0%BE%D0%BF%D0%B0/", "text": "\n                    С титла, рекорд и бронз стартираха младите ни щангисти на европейското първенство за кадети в Прищина (Косово).Още в първата категория при най-леките 15-годишни кадетки Мария Димитрова спечели бронз с двубой от 110 кг (51 и 59 кг).Днес Ивана Петрова донесе първото злато за България от първенството, като триумфира с 3 титли в кат. до 44 кг при 17-годишните. Възпитаничката на треньора Илиян Паскалев от Търговище първо не остави никакви шансове на своите съпернички в изхвърлянето с 57 кг, а след това триумфира и в изтласкването със 75 кг. Така талантливата българка събра двубой от 132 кг, което е нов европейски рекорд в нейната възраст, и триумфира със златото в двубоя. Втора и трета се наредиха състезателки от Турция, съответно със 128 и със 111 кг двубои.„Чудесен старт за българския отбор, надявам се това да стимулира останалите от състава и да ги мотивира допълнително да дадат всичко от себе си до края на първенството. Поздравявам треньора на националния отбор Иван Иванов и целия щаб, но искам и специално да благодаря на треньорите по центровете за отлично свършената работа с младите тежкоатлети“, заяви от Прищина Неделчо Колев, президент на Българска федерация по вдигане на тежести.\n\n\n                    ", "date": "2017.09.24", "title": "Млади щангистки правят фурор в Европа"}
{"url": "http://www.monitor.bg/a/view/45584-%D0%A1%D1%82%D0%BE%D0%B8%D1%87%D0%BA%D0%BE%D0%B2-%D0%B3%D0%BE%D1%82%D0%B2%D0%B8-%D0%B3%D1%80%D0%B0%D0%BD%D0%B4%D0%B8%D0%BE%D0%B7%D0%BD%D0%B0-%D0%B8%D0%B7%D0%BD%D0%B5%D0%BD%D0%B0%D0%B4%D0%B0-%D0%B4%D0%BE%D0%B3%D0%BE%D0%B4%D0%B8%D0%BD%D0%B0/", "text": "Българските фенове са най-мощните, доволен е легендата\n                    Христо Стоичков готви грандиозна изненада за българските фенове на футбола. Камата отказа да разкрие детайли, като сподели само, че шоуто ще бъде през 2018 година. Освен това легендата даде да се разбере, че също така предстоят нови двубои из страната, в които да събира колегите си и да радва хората.„Скоро ще има голяма изненада, но ще я запазя в тайна - коментира Стоичков в интервю за TV+. - Този път няма да кажа на никой. Само един човек в България ще знае какво ще се случи през 2018 г.“, загадъчен бе Камата.Според слуховете голямото шоу ще е свързано със 70-годишния юбилей на ЦСКА-София на 5 май догодина. Очаква се легендата да доведе у нас легенди на „Барселона“, но е възможно да става въпрос и за съвсем различна инициатива със звездни играчи от различни клубове.Иначе Стоичков не пропусна да благодари на българските фенове след спектакъла в Стара Загора. „Искам най-сърдечно да благодаря на приятелите ми от „Барселона“ и тези от моя отбор - емоционален бе Камата. - Организацията беше прекрасна, както и хората по трибуните. Играчите си бяхме същите, не сме се променили много, още можем да си я подаваме. Данчо Лечков си е същият – германски философ, великотърновското момче с къдравата коса (Красимир Балъков - б.р.) продължава да бяга, Наско Сираков си е същият, Петър Хубчев е същият, Ивайло Йорданов е същият... Мога да гарантирам, че българската публика е най-мощната и най-колоритната, пред която съм играл в живота си. Винаги съм казвал, че ние израснахме като футболисти и заради феновете, затова сега се опитвам да им благодаря с подобни мачове“, обобщи Стоичков. За финал великият номер 8 заяви, че гостите от „Барселона“ са останали впечатлени от посрещането и са изявили желание отново да гостуват у нас.\n\n\n                    ", "date": "2017.09.24", "title": "Стоичков готви грандиозна изненада догодина"}
{"url": "http://www.monitor.bg/a/view/73464-%D0%9F%D0%BE%D1%80%D0%B5%D0%B4%D0%BD%D0%BE-%D1%80%D0%B0%D0%B7%D0%BE%D1%87%D0%B0%D1%80%D0%BE%D0%B2%D0%B0%D0%BD%D0%B8%D0%B5-%D0%B7%D0%B0-%D0%9F%D0%BE%D0%BF%D0%B5%D1%82%D0%BE-%D0%B2-%D0%A0%D1%83%D1%81%D0%B8%D1%8F/", "text": "\n                    \n                                        Шампионът на Русия „Спартак“ (Москва) продължава да къса нервите на феновете с неубедителните си изяви в първенството. Тимът на Ивелин Попов стигна само до домакинско 2:2 срещу аутсайдера „Анжи“. Българският национал игра цял мач, но не успя да се разпише. Интересното е, че „Спартак“ бе на път дори да загуби мача, но успя да изравни с гол в добавеното време. В класирането „Спартак“ се движи чак осми и е на 10 точки от лидера „Зенит“, който има и мач по-малко. Следващото изпитание пред Попето е домакинство на „Ливърпул“ в Шампионската лига.В московското дерби на кръга пък ЦСКА и „Динамо“ направиха 0:0. За „армейците“ 2 минути преди края на мача в игра се появи Георги Миланов. Халфът се представя под нивото си този сезон, като заради слабата си форма загуби и мястото в националния отбор, като не получи повиквателна за мачовете с Франция и Люксембург.\n                    \n                                    ", "date": "2017.09.24", "title": "Поредно разочарование за Попето в Русия"}
{"url": "http://www.monitor.bg/a/view/67775-%D0%98%D0%B3%D1%80%D0%B0%D1%87-%D0%BD%D0%B0-%D0%92%D0%B5%D1%80%D0%B5%D1%8F-%D0%BF%D0%BB%D1%8E%D0%B5-%D0%BF%D0%BE-%D1%81%D1%8A%D0%B4%D0%B8%D1%8F%D1%82%D0%B0-%D0%BF%D1%80%D0%B8-21-%D1%81-%D0%9F%D0%B8%D1%80%D0%B8%D0%BD/", "text": "\n                    \n                                        „Верея“ спечели ценна победа с 2:1 като гост на „Пирин“ и продължава с отличното си представяне от началото на сезона. Въпреки финансовата криза и забавените заплати играчите на Илиан Илиев измъкнаха трите точки след голове на Андонов и Балде, а за домакините се разписа Суда. Със сигурност обаче старозагорци очакват наказания от БФС за двама от играчите си. Селим Бен Джемия бе изгонен с червен картон през второто полувреме, а ядосаният от това решение Здравко Илиев наплю съдията, но не го уцели и не получи червен картон.„Всички в клуба си вършим работата, крайно време е и собственикът да започне да го прави“, коментира след мача Илиан Илиев по повод забавените заплати. Колегата му в „Пирин“ Милен Радуканов пък отдаде загубата на липсата на късмет. „Не играхме лошо, бяхме по-добрият отбор, но просто нямахме късмет в атака“, съжали наставникът на „орлетата“. \n                    \n                                    ", "date": "2017.09.24", "title": "Играч на „Верея“ плюе по съдията при 2:1 с „Пирин“"}
{"url": "http://www.monitor.bg/a/view/83204-%D0%9A%D0%B0%D0%B9%D0%BB%D0%B8-%D0%94%D0%B6%D0%B5%D0%BD%D1%8A%D1%80-%D0%B5-%D0%B1%D1%80%D0%B5%D0%BC%D0%B5%D0%BD%D0%BD%D0%B0-%D1%81-%D0%BC%D0%BE%D0%BC%D0%B8%D1%87%D0%B5/", "text": "\n                    Кайли Дженър, която доби популярност като най-младото попълнение на клана Кардашиян, е бременна с първото си дете. Според източник, близък до 20-годишната красавица, бебето ще е момиче и ще се появи на бял свят през февруари, посочват от сп. People. Баща на новороденото ще бъде рапърът Травис Скот, който пръв разпространил щастливата вест пред приятели още преди два песеца. „Всички са много развълнувани, особено бъдещите родители. Новината наистина е изненадваща, имайки предвид че преди да срещне Травис, Кайли не беше готова за сериозна връзка“, допълва още приближеният до двойката.\n\nСамата Дженър не искала да се разчува за бременността й. Това била и причината тя да публикува стари свои фотоси в социалните мрежи. Преди време моделът се закани, че ако стане майка ще преустанови присъствието си в онлайн средите и ще се отдаде напълно на семейството си.\n\nСъвсем скоро Кардашиян ще се сдобият с още едно бебе – третото на Ким и Кание Уест. Звездните съпрузи са подписали договор със сурогатна майка, която да износи следващото им дете. Според информация на TMZ семейството ще плати на въпросната жена 113 хиляди долара.\n\nЗа желанието си да дари скандалния рапър с трето дете, Ким проговори в риалити предаването си Keeping Up With The Kardashians през март. След усложнения при раждането на втория си наследник, третата бременност носи опасност за живота й, разкри тогава звездата.\n                    ", "date": "2017.09.24", "title": "Кайли Дженър е бременна с момиче"}
{"url": "http://www.monitor.bg/a/view/88215-%D0%A1%D1%82%D0%B0%D0%BD%D0%B0-%D0%9A%D0%B0%D1%82%D0%B8%D1%87-%D0%B5-%D0%97%D0%B0%D0%B1%D1%80%D0%B0%D0%B2%D0%B5%D0%BD%D0%B0-%D0%B2-%D0%B0%D0%BA%D0%B2%D0%B0%D1%80%D0%B8%D1%83%D0%BC/", "text": "Борислава Стратиева, Алекс Алексиев и Снежана Макавеева блестят в каста на драмата на AXN  \n                    Познаваме я като Кейт Бекет от „Касъл“ – нахаканият детектив, който освен железни факти и кроше използваше за разплитането на случаите си и острата като бръснач интуиция на писател-бохем. Стана Катич е достатъчно популярно лице от ефира на Fox и Нова тв у нас, но по време на снимките на Absentia („Забравена“) в София извади късмета да бъде полазена за автографи само от две тийнейджърки в метрото. Канадката със сърбо-хърватски корен поема както главната роля, така и задачите на изпълнителен продуцент на новата драма на Sony Pictures Television, чийто пилотен сезон AXN ще излъчва от 27 септември, всяка сряда от 21 ч. Клапата на проекта щракна миналата есен в Италия, а в периода януари-март екипът експлоатира американския сет в декорите на „Ню Бояна“ и суровите природни красоти по трасето между Перник и Банско. Това е втората продукция на медийния гигант след „Престъпления без граници“, която стъпва на родна земя, но пък е първата, експлоатираща почти изцяло местен ресурс от технически кадри, логистика, гримьори и статисти. Разбира се, има българско участие и пред камера. Още в първия епизод ще видим Снежана Макавеева като стриптизьорка, която помага на Катич да хване дирите на руски трафикант на плът. След „Откраднат живот“ Александър Алексиев ще сложи лекарската престилка и в „Забравена“, а като постоянен персонаж и в десетте епизода ще видим Борислава Стратиева. Героинята й се казва Вайълет, а колко силен е източноевропейския акцент в произношението й предстои да видим. През юни Стратиева летя до Монте Карло, за да представи сериала на ежегодния тв фестивал заедно с колегите си Патрик Хюсинджър, Кара Тиоболд и Нийл Джаксън. Всъщност, серията си с дефилета на червен килим блондинката стартира още през май с „Посоки“ на Стефан Командарев, който обра овациите на жури и публика в Кан. Бившата кандидат-адреналинка бе и единствената българка, която сп. Vanity Fair вкара в престижната си класация за най-добре облечени знаменитости в рамките на форума.  Шест е дяволско число в живота на Емили Бърн (Катич). Толкова са годините, в които един от най-добрите агенти на ФБР е считан за безследно изчезнал, след като хуква по следите на сериен убиец от Бостън. Считана за поредната му жертва, Бърн е фиктивно и емоционално погребана от семейството си – съпругът й Ник (Патрик Хюсинджър) намира нова муза (Кара Тиоболд), която малкият му син безрезервно приема за своя майка. Душевния мир на Ник се срива след анонимно обаждане посред нощ, с което мъжки глас му съобщава, че Емили е жива. Зададените координати го отвеждат до изоставена хижа, в която Бърн се бори със смъртта, заключена в огромен аквариум. Веднъж излизайки от шока в интензивното, тя попада в коварния лабиринт на липсата на спомени. Търсенето на отговори свързани с пленничеството ѝ се оказва минно поле от предизвикателства, които заплашват да унищожат напълно живота, който тя се опитва да възстанови. На въпроса какво я е привлякло най-вече в „Забравена“, Катич отговаря: „Четейки сценария, аз бях привлечена най-вече от това, че ще имам възможността да вляза в ролята на жена от нашето съвремие, която съчетава в себе си брилянтен професионалист, майка и съпруга, но също е герой и истински боец. Най-важното за мен беше да изследвам и разбера кое е това, което те кара да преодолееш непреодолимото? Как става така, че не само оцеляваш при изключително крайни и извънредни обстоятелства, но излизаш по-силен и по-мъдър на края?“.Актрисата е категорична, че избора на България за основен домакин на сериала е допринесъл много за историята. „Защото снимахме на доста необичайни локации. Наистина, напомняха за Бостън, но не изцяло – визията, непокътнатата природа в страната, допринесе за развитието и съспенса на сюжета. Ролята пък е сред най-трудните в кариерата ми до момента, защото изпълнявах сама по-голямата част от каскадите в мразовитата Витоша през януари.“, издава Стана. Докато бе на родна земя тя посети Музея на соца в София и крепостта Кракра край Перник. Катич остана очарована и супер респектирана и от професионализма на екипа, работил по „Забравена“. Доказателство за това са десетките постове в профилите й в социалните мрежи, в които представяше персонално фризьорите, осветителите и операторите от българска страна. Освен у нас премиерата на „Забравена“ ще се случи паралелно на териториите на Испания, Португалия, Полша, Унгария, Сърбия, Хърватска, Словения, Македония, Румъния и Чехия.\n\n\n                    ", "date": "2017.09.24", "title": "Стана Катич е „Забравена“ в аквариум"}
{"url": "http://www.monitor.bg/a/view/80189-%D0%98%D0%B2%D0%B0%D0%BD-%D0%A2%D0%B8%D1%88%D0%B5%D0%B2-%D1%81%D1%8A%D0%B1%D0%B8%D1%80%D0%B0-%D0%A0%D0%B5%D0%B2%D0%BE%D0%BB%D1%8E%D1%86%D0%B8%D1%8F-x/", "text": "\n                    Три години, след като залязоха от малкия екран, героите от тийнсериала „Революция Z” ще се завърнат отново, за да зарадват феновете си с нова порция приключения. Снимките към филма, който ще послужи като продължение на поредицата, стартираха по-рано този месец край Лозенец, а начело на групата, послужила като основна двигателна сила на сюжета, ще застане тийнсензацията Иван Тишев (Боби). Освен него в бандата се включват и други добре познати лица – Мона Гочев (Мира) и Иван Иванов (Фипо). Към тях ще се присъедини и друга певица, чието име засега обаче продуцентите пазят в тайна. Почитатели отсега предсказват обаче, че това ще бъде бившата вокалистка на Deep Zone Project Надя Петрова, която работи заедно с Тишев по първия български уеб сериал „Не така, брат“. Звездите са двойка и в реалния живот, като през пролетта се сгодиха в Италия.„Революция X”, както ще се казва лентата, ще сблъска отново талантливите младежи с техните гимназиални учители. В ролята на строгата преподавателка по математика, чието сърце се разтапя единствено при вида на директора, ще видим отново Стефка Янорова. Комични ситуации с размах ще създават още Георги Кадурин, Силвия Петкова, Диляна Попова и др., като сред новите попълнения на каста ще бъде и екранният Росен Гацов – Куката от „Под прикритие“ - Мариан Вълев.\n\n\n                    ", "date": "2017.09.24", "title": "Иван Тишев събира “Революция X”"}
{"url": "http://www.monitor.bg/a/view/69757-%D0%97%D1%80%D0%B8%D1%82%D0%B5%D0%BB%D0%B8-%D0%B8%D1%81%D0%BA%D0%B0%D1%82-%D0%92%D0%B5%D1%80%D0%B3%D0%BE%D0%B2-%D0%B7%D0%B0-%D1%88%D0%B5%D1%84/", "text": "\n                    Първата екранна седмица на Юлиан Вергов като директор на болницата в „Откраднат живот“ предизвика вълна от суперлативи във Фейсбук страницата на сериала. Въпреки ледената интонация, с която доц. Банков пренаписва правилата на работа в „Свети Кирил“, зрителите напълно симпатизират на фюрер подхода му в лечението на „емоционалната чума“, разяждаща отношенията на персонала. „Къде раздават такива шефове? Искам и аз един.“, „Дай Боже всекиму такъв директор!“ и „Този лекар явно е преживял сериозна лична трагедия и е останал без семейство, но дали е свободен за вечеря?“ са малка част от коментарите за персонажа на Вергов.Действително появата на един от най-добрите ни актьори в медицинската драма на Нова тв тушира прозявките ни след първите четири епизода, в които сценаристите ни занимваха с махленското надцакване на докторите, борещи се за стола на покойния Генадиев, както и с излишното преекспониране на раздялата на Наталия и Калин. За да се подготви за ролята на антестезиолога, който очевидно крие и добър потенциал на хирург, Вергов е влизал в поредица от операции. Признава, че гледката зверски го е стресирала, но му е помогнала да оцени още повече колосалния труд, който специалистите полагат за спасяването на човешки живот. „Аз не снимам всичко на всяка цена. „Откраднат живот“ обаче е силен продукт с добро ядро от сценаристи. На първо място това, което ме привлече в проекта, беше Евтим.“, обясни Вергов. „Той е изключителен филантроп и е сред малкото луди, на които още им се прави българско кино. Имаше един период, в който всички, произвеждащи сериали, окапаха един по един, а той остана сам да си блъска главата стената. Аз обичам такива хора, \n\n\n                    ", "date": "2017.09.24", "title": "Зрители искат Вергов за шеф"}
{"url": "http://www.monitor.bg/a/view/25484-%D0%93%D1%80%D0%B8%D0%BD%D0%B3%D0%BE-%D0%BD%D0%B0-%D0%A1%D0%BE%D1%84%D0%BA%D0%B0-%D0%B2-%D0%B0%D1%80%D0%B5%D1%81%D1%82%D0%B0-%D0%B7%D0%B0-72-%D1%87%D0%B0%D1%81%D0%B0/", "text": "\n                    Тодор Давидов-Гринго, който стана известен като гаджето на фолкпевицата Софи Маринова, бе задържан от органите на реда за 72 ч. след специализирана полицейска акция на територията на област Бургас. Повод за арестуването му станал сигнал, че бившият бодигард разполага с незаконно оръжие. Преквалифициралият се в певец мъж бе закопчан от полицията в Айтос вечерта към 23 септември. Гринго и Софи често пътуват до града, тъй като там живеят роднини на изпълнителя на „Мачо“. Според слуховете Маринова също присъствала на арестуването му.\n\nТова не е първият път, в който името на Давидов е замесено в криминалните хроники. Преди година и половина самата Софи се закани да подаде жалба за системен тормоз срещу приятеля си. По думите й охранителят от турски произход се оказал болезнено ревнив, следял телефонните й обаждания, не й позволявал да ходи по участия и често я малтретирал физически. Няколко месеца по-късно обаче ромската перла се отрече от обвиненията си. „Признавам, надрънках доста глупости и преувеличих много неща. Не ми е чупил ръката и не ме е бил, няма такова нещо“, обясни Маринова. Двамата вече кроят планове и за семейство, като певицата даде заявка, че мечтае да получи годежен пръстен от любимия си в Лондон.\n                    ", "date": "2017.09.24", "title": "Гринго на Софка в ареста за 72 часа"}
{"url": "http://www.monitor.bg/a/view/86853-%D0%9E%D0%B1%D0%B2%D0%B8%D0%BD%D1%8F%D0%B2%D0%B0%D1%82-%D0%A2%D0%BE%D0%BC-%D0%9A%D1%80%D1%83%D0%B7-%D0%B7%D0%B0-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-%D0%B4%D0%B2%D0%B0%D0%BC%D0%B0-%D0%BF%D0%B8%D0%BB%D0%BE%D1%82%D0%B8/", "text": "\n                    Холивудският ас Том Круз бе обвинен от близките на пилотите Алан Пъруин и Карлос Бърл, които починаха през септември 2015 г. на сета на „Бари Сийл: Наркотрафикантът“. Лентата, проследяваща реални събития в живота на кадър от въздушните спецчасти на ФБР, е режисирана от Дъг Лаймън, който също има частична вина за гибелта на каскадьорите, според документите по предстоящото дело. „Ентусиазмът, с който и Круз, и Лаймън подходиха към кадрите с пилотирането доведе до по-натоварен график. Бяха добавяни допълнителни сцени във въздуха“, категорични са близките на загиналите мъже.\n\nВ свой имейл, цитиран от pagesix.com, Пъруин предвижда фаталния край, като пише: „В момента границата на обезопасяването ни е много тънка с настъпването на инцидент. Повярвайте ми!“\n\nКъм момента Круз и Лаймън не са лица по делото, макар роднините на пилотите да им вменяват частична вина. По думите на опечалените звездата от „Топ Гън“ е имал способността и е трябвало сам да пилотира самолетите на сета на „Бари Сийл: Наркотрафикантът“.\n                    ", "date": "2017.09.24", "title": "Обвиняват Том Круз за смъртта на двама пилоти"}
{"url": "http://www.monitor.bg/a/view/23390-%D0%9E%D1%82%D1%80%D0%BE%D0%B2%D0%BD%D0%B0-%D0%B0%D1%82%D0%B0%D0%BA%D0%B0-%D0%B2-%D0%9B%D0%BE%D0%BD%D0%B4%D0%BE%D0%BD-6-%D0%BF%D0%BE%D1%81%D1%82%D1%80%D0%B0%D0%B4%D0%B0%D0%BB%D0%B8/", "text": "\n                    Шестима души са пострадали, след като група мъже разпръскали токсично вещество при няколко нападения в район около голям търговски център в източната част на Лондон, предаде Ройтерс, позовавайки се на полицията.\n\nСлучаят не се разглежда като свързан с тероризъм, уточни говорител на полицията.\n\n\"За известен брой хора бе съобщено, че са пострадали на различни места - смята се, че са шестима. Очакваме допълнителни подробности\", съобщи лондонската полиция, добавяйки, че един мъж е бил задържан за причиняване на тежка телесна повреда.\n\nНападението е било извършено край търговския център Стратфорд около 20 ч. местно време. На публикувани в интернет снимки се вижда как полицаи са се навели около пострадал човек и му оказват помощ.\n\nСвидетели разказаха, че атаките са предизвикали паника, а пострадалите се втурнали да промиват раните си с вода, съобщава ДПА. По думите на очевидците нападението е било извършено след спор.\n\nЗасега не е известно какво е разпръснатото вещество. Полицаи на мястото окачествиха случая като нападение с киселина.\n\nПрез последните месеци бяха извършени серия подобни нападения във Великобритания, включително при обири. Правителството обяви през юли, че ще обмисли по-строги наказания за хора, които нападат други с киселина.\n                    ", "date": "2017.09.24", "title": "Отровна атака в Лондон – 6 пострадали"}
{"url": "http://www.monitor.bg/a/view/54835-%D0%A2%D1%80%D1%8A%D0%BC%D0%BF-%D0%B8-%D0%9A%D0%9D%D0%94%D0%A0-%D0%B2%D1%8A%D0%B2-%D0%B2%D0%B5%D1%80%D0%B1%D0%B0%D0%BB%D0%BD%D0%B0-%D0%B2%D0%BE%D0%B9%D0%BD%D0%B0-%D0%B2%D1%81%D0%B5%D0%BA%D0%B8-%D1%83%D0%BD%D0%B8%D1%89%D0%BE%D0%B6%D0%B0%D0%B2%D0%B0-%D0%B4%D1%80%D1%83%D0%B3%D0%B8%D1%8F/", "text": "\n                    Президентът на САЩ Доналд Тръмп заплаши в Туитър днес севернокорейския външен министър И Йон-хо и лидера на страната Ким Чен-ун, че \"не след дълго тях може да ги няма\", ако министърът продължава да повтаря мислите на \"Малкия Човек Ракета\", очевидно визирайки Ким, предаде Ройтерс. \"Току-що чух какво каза външният министър на Северна Корея пред ООН. Ако той продължи да препредава като ехо мислите на Малкия Човек Ракета, тях не след дълго няма да ги има\", писа Тръмп.Севернокорейският външен министър И Йон-хо заяви пред Общото събрание на ООН, че президентът Доналд Тръмп е направил \"неизбежно посещение на нашите ракети на цялата територия на САЩ\", след като нарече севернокорейският лидер Ким Чен-ун \"Човек ракета\", предаде Ройтерс.\"След продължителна и тежка битка сега ние сме на няколко крачки от завършване на ядрените ни сила\", похвали се министърът на годишната среща на световните лидери.\"Напразна надежда е да се смята, че КНДР ще бъде разколебана или ще промени на сантиметър позицията си заради по-суровите санкции от враждебните сили\", каза също севернокорейският външен министър.Той разкритикува остро изявленията на американския президент по адрес на страната му и нарече Доналд Тръмп \"побъркан човек\" , \"мегаломан\" и \"една от най-големите заплахи за мира\", като многократно размахваше пръст, за да подсили думите си, предаде Франс прес.Министърът каза също, че ядрената сила на страната му служи за възпиране на ядрената заплаха от САЩ и за предотвратяване на американска интервенция.Междувременно американски стратегически бомбардировачи B-1B Lancer, съпроводени от изтребители F-15, прелетяха край бреговете на КНДР, демонстрирайки военните възможности на САЩ, съобщи говорителят на Пентагона Дан Уайт.Бомбардировачите са излетели от американската база на тихоокеанския остров Гуам,а изтребителите от военна база на японския остров Окинава. Те летяха в „международното въздушно пространство източно от Северна Корея\", се казва в съобщението на говорителя.\n\n\n                    ", "date": "2017.09.24", "title": "Тръмп и КНДР във вербална война – всеки унищожава другия"}
{"url": "http://www.monitor.bg/a/view/49879-%D0%92%D0%B0%D1%82%D0%B8%D0%BA%D0%B0%D0%BD%D0%B0-%D0%BD%D0%B0%D1%82%D0%B8%D1%80%D0%B8-%D0%BA%D0%BB%D0%BE%D1%88%D0%B0%D1%80%D0%B8%D1%82%D0%B5-%D0%BE%D1%82-%D0%BF%D0%BB%D0%BE%D1%89%D0%B0%D0%B4-%D0%A1%D0%B2%D0%B5%D1%82%D0%B8-%D0%9F%D0%B5%D1%82%D1%8A%D1%80/", "text": "\n                    Жандармерията на Ватикана изгони от площад „Свети Петър“ десетките клошари, които преди време папа Франциск покани лично да се настанят под прочутата колонада „Бернини“ и навсякъде, където намерят място из неговата държавица. Нещо повече – по нареждане на Светия отец за тях бяха построени и съоръжени с всичко необходими екстри тоалетни и бани, които те да ползват безплатно и когато си поискат. Според говорителя на Светия престол отец Greg Burke прогонването на бездомниците било продиктувано от съображения за сигурност – силите на реда не можели да контролират постоянно за оръжия и експлозиви чантите, спалните чували и другите атрибути на възползвалите се от папската милост мъже и жени без покрив над главата. А знайно е, че меката на католицизма, където всеки ден се стичат хиляди поклонници от цял свят, отдавна е взета на мушка от ИДИЛ и всевъзможни други ислямски терористи.За италианските медии, които раздухаха случая, основната причина за натирването на клошарите от площад „Свети Петър“ и пространствата около него била друга - те замърсявали и правели неугледно святото за повече от милиард католици кътче от Рим. Защото много често независимо от предназначените за тях отходни места, поклонниците трябва да преминават през опикани и затрупани с боклуци площадки, над които обикновено се носи страхотна воня. Свидетелство за тази истинска разруха на Ватикана са пуснатите от туристи в социалните мрежи снимки и видео-материали, на които ясно се вижда как клошари препикават колоните на великия скулптор Бернини, без да си направят труда да отидат до близката тоалетна. Да не говорим за това, че сред бездомниците вече се била заформила истинска мафия, която рекетирала по-слабите, принуждавайки ги да си заплащат за „спалното място“ и дори за ползването на осигурените от папата съвсем безплатни тоалетни и бани.Все пак сякаш от благоприличие говорителят на Ватикана посочи пред журналисти, че клошарите можели да се връщат вечер на „позициите“ си, за да преспят. На следващата сутрин обаче трябвало да се изнесат рано, рано, тъй като след тях трябвало да минат с метли и мокри парцали в ръце чистачите. Според медиите, изнесли се веднъж от площада, бездомниците едва ли ще се върнат само за да преспят и на сутринта да си тръгнат, тъй като заедно със себе сиобикновено те мъкнат бая покъщина. Иначе със случая бил запознат лично папа Франциск, който бил одобрил инициативата на жандармерията си.\n\n\n                    ", "date": "2017.09.24", "title": "Ватикана натири клошарите от площад „Свети Петър“"}
{"url": "http://www.monitor.bg/a/view/50312-%D0%A9%D0%B0%D1%81%D1%82%D0%BB%D0%B8%D0%B2%D0%B5%D1%86-%D1%81%D0%B8-%D0%BF%D1%80%D0%B8%D0%B1%D1%80%D0%B0-%D0%B4%D0%B6%D0%B0%D0%BA%D0%BF%D0%BE%D1%82-%D0%BE%D1%82-77-%D0%BC%D0%BB%D0%BD-%D0%B5%D0%B2%D1%80%D0%BE-%D0%B4%D0%B2%D0%B0-%D0%BC%D0%B5%D1%81%D0%B5%D1%86%D0%B0-%D0%BF%D0%BE%D0%BA%D1%8A%D1%81%D0%BD%D0%BE/", "text": "\n                    От вчера медиите на Апенините се питат безспир къде е държал почти два месеца фиша си италианецът, който на миналия 2 август спечели джакпота от 77 млн. евро на играта „Супереналото“. Според едни късметлията бил крил отрязъка - квитанция в кутия за спагети, за други – зад огледалото на банята, а за трети – в джоба на най-стария си костюм в гардероба. Накрая обаче го извадил и се представил в дирекцията на тотализатора в Милано броени дни преди определения последен срок, след който яката печалба би трябвало да потегли за държавната хазна. На ошашавените служители човекът обяснил, че съвсем не му било до пътуване до Милано и губене на време с фиша, тъй като първо имал много работа, а второ – август месец бил за семейството и той не можел да се отдели от него. На въпрос какво ще прави с многото пари, когато на 31 октомври те бъдат преведени по сметката му, късметлията отговорил: „Ами ще се разходя за уикенда до някой голям град!“ Удоволствие, което не би трябвало да струва повече от няколкостотин евро. Зевезеци обаче веднага изчислиха, че с немъчените евро щастливецът може да се купи 388 „Ферари Портофино“ – последния модел на прочутата фабрика за шикозни автомобили. А Ктюша Матеуци - съдържателката на тотопункта в сателитното на Венеция градче Каорле, кдето щастливецът пуснал фиша си срещу 4,50 евро, продължава да чака някакъв подарък, та бил той и огромен букет цветя.\n                    ", "date": "2017.09.24", "title": "Щастливец си прибра джакпот от 77 млн. евро два месеца по-късно"}
{"url": "http://www.monitor.bg/a/view/11175-us-%D1%88%D0%BF%D0%B8%D0%BE%D0%BD%D1%81%D0%BA%D0%B8-%D1%81%D0%BF%D1%8A%D1%82%D0%BD%D0%B8%D0%BA-%D1%89%D0%B5-%D1%81%D0%BB%D0%B5%D0%B4%D0%B8-%D1%80%D0%B0%D0%BA%D0%B5%D1%82%D0%BD%D0%B8-%D0%B8%D0%B7%D1%81%D1%82%D1%80%D0%B5%D0%BB%D0%B2%D0%B0%D0%BD%D0%B8%D1%8F-%D0%B2-%D0%A1%D0%B5%D0%B2%D0%B5%D1%80%D0%BD%D0%BE%D1%82%D0%BE-%D0%BF%D0%BE%D0%BB%D1%83%D0%BA%D1%8A%D0%BB%D0%B1%D0%BE/", "text": "\n                    САЩ изстреляха снощи шпионски спътник на Националното управление за военно-космическо разузнаване (НУВКР) от ВВС базата \"Ванденберг\" в Калифорния, предаде АП.\n\nСпътникът бе изведен в орбита от ракета носител \"Атлас-5\". Всички системи на ракетата и спътника веднага след изстрелването действаха нормално.\n\nСпътниците на НУВКР събират разузнавателна информация за националната сигурност на САЩ, като и за редица други цели, включително оценка на размера и щетите от природни бедствия, посочва АП.\n\nАмерикански служители не разкриват конкретните цели на новия спътник, обозначен като NROL-42, както и срокът му за експлоатация.\n\nПо данни на интернет портала SpaseFlight, цитиран от ТАСС, на борда на апарата може би се намира приборът HEO-4 (ХЕО-4), който е снабден с инфрачервени сенсори, които помагат да се прави денонощно наблюдение на определени обекти на Земята. Според специалисти от сайта главното предназначение на NROL-42 е оперативно да засича ракетни изстрелвания в Северното полукълбо.\n                    ", "date": "2017.09.24", "title": "US шпионски спътник ще следи ракетни изстрелвания в Северното полукълбо"}
{"url": "http://www.monitor.bg/a/view/49783-%D0%9C%D0%B0%D0%B4%D1%80%D0%B8%D0%B4-%D0%BD%D0%B0%D0%BB%D0%B0%D0%B3%D0%B0-%D0%BA%D0%BE%D0%BD%D1%82%D1%80%D0%BE%D0%BB-%D0%BD%D0%B0-%D0%BF%D0%BE%D0%BB%D0%B8%D1%86%D0%B8%D1%8F%D1%82%D0%B0-%D0%B2-%D0%9A%D0%B0%D1%82%D0%B0%D0%BB%D1%83%D0%BD%D0%B8%D1%8F/", "text": "\n                    Испанското правителство планира да постави цялата полиция на Каталуния под контрола на Мадрид, за да се противопостави на насрочения за първи октомври местен референдум за независимост, предаде Би Би Си. Още хиляди служители на реда са командировани в областта. Според правителството действието е с цел по-добра координация между местни и националните полицейски органи.\n\nКаталунски власти определиха това като неприемлива намеса в делата на автономната област. Те заявиха, че не приемат „поемането на контрола над местната полиция от вътрешното министерство“, а вътрешният министър на региона Хоаким Форн, чийто департамент е отговорен за местните органи на реда, публикува съобщение в Туитър, че обмисля предприемането на съдебни действия срещу „намесата, от страна на държавата“, предаде АФП. Въпреки това, от местното полицейско управление публикуваха обръщение до испанските медии, че ръководството на каталунските органи на реда ще следват заповедите, дадени от Главния прокурор, дори и да не са съгласни с тях.\n\nОт вътрешното министерство в Мадрид обявиха, че не превишават правомощията си като поемат контрола над каталунската полиция. Говорителят на вътрешното ведомство заяви, че същият процес е бил приложен по време на терористичните атаки в Барселона и Камбрилс миналия месец. От професионалните полицейски съюзи в областта реагираха яростно на действията и думите на правителството в Мадрид. От съюза „САП“ (SAP) заявиха, че Съветът по сигурността на Каталуния, който е отговорен за координирането на полицейските сили в региона, не е бил свикан за обсъждане на мерките и определиха решението като „политическо“.\n\nСъщевременно студенти окупираха университета в Барселона в подкрепа на референдума за независимост на Каталуния. Според местната преса, няколко хиляди студенти са прекарали нощта срещу неделя в сградата, в знак на протест на усилията на Мадрид да се противопостави на насроченото за първи октомври гласуване за независимост на Каталония от Испания. Говорител на групата окупатори съобщи, че „ние показваме че студентите имат роля, която ще изиграят“. Достъпът до университета е отказан на учащите, които не са се включили в протеста.\n                    ", "date": "2017.09.24", "title": "Мадрид налага контрол на полицията в Каталуния"}
{"url": "http://www.monitor.bg/a/view/21050-%D0%A0%D1%83%D1%81%D0%B8%D1%8F-%D0%A1%D0%BF%D0%B5%D1%86%D1%87%D0%B0%D1%81%D1%82%D0%B8%D1%82%D0%B5-%D0%BD%D0%B0-%D0%A1%D0%90%D0%A9-%D1%81%D0%B5-%D1%87%D1%83%D0%B2%D1%81%D1%82%D0%B2%D0%B0%D1%82-%D0%BC%D0%BD%D0%BE%D0%B3%D0%BE-%D0%BA%D0%BE%D0%BC%D1%84%D0%BE%D1%80%D1%82%D0%BD%D0%BE-%D0%BD%D0%B0-%D1%82%D0%B5%D1%80%D0%B8%D1%82%D0%BE%D1%80%D0%B8%D0%B8-%D0%BD%D0%B0-%D0%98%D1%81%D0%BB%D1%8F%D0%BC%D1%81%D0%BA%D0%B0-%D0%B4%D1%8A%D1%80%D0%B6%D0%B0%D0%B2%D0%B0/", "text": "\n                    Министерство на отбраната на Русия показа снимки от въздуха, на които се виждат, както се твърди, специални части на американската армия, разположени северно от сирийския град Дейр ез Зор, където се намират позициите на джихадистите от \"Ислямска държава\". \"Специални части на американската армия осигуряват свободното преминаване на Сирийските демократични сили през бойните формирования на ИД\", се казва в съобщение на министерството. \"Без съпротива от бойците на \"Ислямска държава\" войските на Сирийските демократични сили се движат по левия бряг на река Ефрат към град Дейр ез Зор, за да ограничат настъплението на армията на сирийския президент Башар Асад\", гласи още съобщението на министерството. Според него няма никакви следи от стълкновения между джихадистите и американските сили. \"Според наличните данни това настъпление на Сирийските демократични сили е инициирано от американските спецслужби и трябва да спре развиващото се придвижване на правителствените войски на изток от Дейр ез Зор“, заяви началникът на Главното оперативно управление на Генералния щаб на Русия генерал-полковник Сергей Редской пред „Интерфакс“.Това може да означава, че военният щаб на САЩ \"се чувства абсолютно сигурен\" в района, който е под контрола на джихадистите, заявяват от руското министерство на отбраната.На снимките се виждат бронирани джипове „Хамър“, които се използват от армията на САЩ и друга военна техника.По-рано говорителят на руското министерство на отбраната генерал-майор Игор Конашенков обвини Сирийските демократични сили в тайно споразумение с терористите от \"Ислямска държава\".Снимките, публикувани от руското военно министерство могат да бъдат видени .Любопитен е фактът, че бронираните джипове „Хамър“ се използват не само от спецчастите на американската армия, но и от други нейни подразделение. Освен това през 2015 г. след превземането на Мосул, терористите от ИД също се „обзаведоха“ с такива машини, които бяха на въоръжение на иракската армия – те бяха около 2000 на брой.\n\n\n                    ", "date": "2017.09.24", "title": "Русия: Спецчастите на САЩ се чувстват много комфортно на територии на „Ислямска държава“"}
{"url": "http://www.monitor.bg/a/view/28005-%D0%9F%D1%8A%D1%80%D0%B2%D0%B8%D1%82%D0%B5-%D1%80%D0%B5%D0%B7%D1%83%D0%BB%D1%82%D0%B0%D1%82%D0%B8-%D0%BE%D1%82-%D0%B3%D0%B5%D1%80%D0%BC%D0%B0%D0%BD%D1%81%D0%BA%D0%B8%D1%8F-%D0%B2%D0%BE%D1%82-%D0%9D%D0%BE%D0%B2-%D0%91%D1%83%D0%BD%D0%B4%D0%B5%D1%81%D1%82%D0%B0%D0%B3-%D0%B7%D0%B0-%D1%81%D1%82%D0%B0%D1%80%D0%B0%D1%82%D0%B0-%D0%BA%D0%B0%D0%BD%D1%86%D0%BB%D0%B5%D1%80%D0%BA%D0%B0/", "text": "\n                    Над 61 милиона избиратели бяха призовани пред урните, за да определят новия състав на Бундестага на парламентарните избори в Германия.Първите екзитполове показаха следните резултати:ХДС/ХСС 32%, СДПГ 20%, АзГ 13,5%, СвДП 10,5%, Зелените 9,5%, Левите 9%, данните са на „Дойче веле“, като процентите вероятно ще се променят, но незначително.Според предварителните проучвания победител, набрал над 50% от гласовете няма да има - очакваше се германските избиратели да дадат между 34 и 36 на сто от гласовете за Християндемократическия съюз и съответно четвърти мандат на канцлера Ангела Меркел и партията ще трябва да търси партньор или партньори в управлението. Ангела Меркел гласува на изборите за Бундестаг заедно със съпруга си Йоахим Зауер в избирателен участък в Берлин близо до дома й. Тя напусна залата, без да направи никакви изявления, а само се усмихваше на журналистите и няколко пъти кимна към телевизионните камери. Предполага се, че Меркел ще има още доста време и поводи за говорене, защото ако прогнозите се потвърдят, предстоят дълги преговори в търсене на партньор в управлението. Ако не се стигне до друга коалиция, може да се запази т.нар. „гроко“ или голяма коалиция (от нем. Große Koalition) със социалдемократите на Мартин Шулц, чийто прогнозен резултат бе около 21% (това, разбира се, не попречи на Шулц да обещае на Меркел мястото на вицеканцлер в неговото правителство, след като гласува в родния си град Вюрзелен, близо до холандската граница). \"Надявам се, че днес възможно най-много хора ще се възползват от правото си да гласуват и да гарантират демократично бъдеще на Федерална република Германия, като подкрепят демократични партии\", заяви Шулц.Според статистиката по обед в неделния ден избирателната активност се оказа по-висока, отколкото на предишните парламентарни избори. Тук се открои баварската столица Мюнхен, където към 12 часа (местно време) избирателната активност е била 57,1 %. Преди четири години тя е била 44,3%.Все пак сякаш повечето погледи бяха насочени не толкова към първите две и съответно най-големи партии в Германия, колкото към очертаващата се трета парламентарна сила, която мнозина определят като опасна и знак за надигане на националистически настроения – „Алтернатива за Германия“ - партия, която няма да има шанс да се озове в управлението, защото нито една от останалите формации не иска да бъде в коалиция в нея. Повечето дори агитираха да не се гласува за АзГ в знак на протест. Една от големите немски традиционни партии дори пусна в Туитър плакат с надпис: „Да дадеш протестен вот за АзГ е все едно да пиеш вода от тоалетната, защото бирата в кръчмата не ти е вкусна“.Проучванията обаче вещаеха за тази досега непредставена в Бундестага партия (представена е обаче в местните парламенти на някои германски провинции) – около 11-12 на сто от гласовете. Ако това се окаже вярно, дясно популистката АзГ от втория опит ще се озове на трерто място в парламента, а това може да значи, че представител на тази фракция пръв ще опонира в Бундестага след изказванията на Канцлера (вероятно Меркел), както и това, че депутат от АзГ ще оглави комисията по бюджета. Както заяви министърът на външните работи на Германия Зигмар Габриел, там за първи път след края на втората световна война ще седят „истински нацисти“.Следващата партии в „класирането“ са вероятно Левите (партията, наследила комунистическата партия на ГДР) със около 10%.На пето място се предвиждаше да е вторият вариант за коалиция за Ангела Меркел и нейните съратници – либералната Свободната демократическа партия, която сега, след като се пообнови, може да спечели около 9% (на миналите избори тя се провали и не мина 5% бариера)На последно място в прогнозите бяха класирани Зелените, които бяха достатъчно влиятелни в края на миналия век и през първите години на новия, но сега се очакваше да получат под 8 процента от гласовете, те също биха могли да се включат в управлението например с ХДС и СвДП.\n\n\n                    ", "date": "2017.09.24", "title": "Първите резултати от германския вот: Нов Бундестаг за старата канцлерка"}
{"url": "http://www.monitor.bg/a/view/61672-%D0%A0%D0%BE%D0%B4%D0%BD%D0%BE-%D0%B8%D0%B7%D0%BE%D0%B1%D1%80%D0%B5%D1%82%D0%B5%D0%BD%D0%B8%D0%B5-%D1%87%D0%B8%D1%81%D1%82%D0%B8-%D0%B2%D1%80%D0%B5%D0%B4%D0%BD%D0%B8%D1%82%D0%B5-%D0%B3%D0%B0%D0%B7%D0%BE%D0%B2%D0%B5-%D0%BE%D1%82-%D0%BA%D0%BE%D0%BB%D0%B8%D1%82%D0%B5/", "text": "Показват и хуманоиден робот, който може да се грижи за старци в домове за възрастни хора\n                    Българско откритие може да спаси хиляди стари автомобили от спиране заради отделянето на вредни газове от ауспусите им. Иновацията е от европейски мащаб и ще бъде показана пред посетителите на Есенния технически панаир в Пловдив. Представлява мобилна машина, с която се регенерират филтри и катализатори на двигателите. С нея може да се изчистят натрупаните сажди и клей от замърсения DPF филтър на дизеловите леки коли, а по този начин се удължава животът на автомобила и се избягват преждевременни скъпи ремонти, обясняват от екипа, автор на изобретението. Оттам припомнят, че от догодина КАТ ще спира от движение колите, чиито вредни емисии са над нормата. „Вече има изобретение, решаващо проблема, и то ще направи дебют на Есенния панаир”, казва неговият създател д-р Любен Лалев. С новите екоизисквания е съобразена и гамата от зарядни станции за електромобили за домашно и обществено ползване, разработена отново от българска фирма.         \n\nДруг интересен експонат, който може да бъде видян на Есенния панаир в Пловдив, е хуманоидният робот Sanbot. Машината е така софтуерно програмирана, че има различни функции. Може да продава в търговски центрове и магазини. Може да работи дори в ресторанти или хотели, като помощник, или пък в училища, където може да помага на учителите в преподаването на учебния материал. Хуманоидният робот има и други възможности, казват от фирмата, която ще го покаже на Панаира. Машината е така програмирана, че да може да работи, като домашен мениджър и дори като личен асистент.\n\nЗа първи път на Есенния панаир в Пловдив ще се проведе Международното гейминг състезание  Let's Play, в което ще участват към 600 души. Посетителите могат да видят първия в света 1.8GHz 64-битов четириядрен рутер, най-иновативните smart home продукти и решения, а също - изделия, проектирани специално за електронни спортове. За първи път в България се показва уникалната машина  Tower 900 на Thermaltake. С нея всеки желаещ има възможността да стриймва на живо  любимата си игра, обещават от  GplayTV, организатор на шестдневния мегатурнир. \n\nИнтересни експонати ще има и в строителния бранш, където ще бъдат показани вишки тип „паяк”. Те могат да изкачват стълби, за да работят във високи сгради, църкви или зали, като работната им височина е 31 метра. Гигантски мотокар, който може да вдига рекорден товар от 33 тона, също ще бъде изложен в рамките на „Есен 2017”. Мотокарът е най-големият, произвеждан у нас и може да се използва в пристанища, каменни кариери и леярни, обясняват неговите изобретатели. Наред с машината рекордьор посетителите на бизнес форума ще могат да видят и пипнат истински болид от „Формула 1”. Болидът е част от интериорното решение на щанда на дружество, което търгува с металообработващи машини с цифрово програмно управление на водещи световни производители. Един от производителите е компания, която има собствен отбор във „Формула 1”. Друг интересен панаирен експонат е чешки електрически автобус, който по време на изложението ще се движи по пловдивските улици. Световна новост е мобилна машина, която може да прави екстериорни и интериорни 3D панели за термоизолация на самия строителен обект.\n\nЕсенният панаир започва на 25 септември и ще продължи до края на седмицата. Ще участват компании от 40 държави и се очакват 45 000 посетители от България и чужбина.\n\n \n                    ", "date": "2017.09.24", "title": "Родно изобретение чисти вредните газове от колите"}
{"url": "http://www.monitor.bg/a/view/85965-%D0%97%D0%B5%D0%BB%D0%B5%D1%82%D0%BE-%D0%BF%D0%BE%D0%B5%D0%B2%D1%82%D0%B8%D0%BD%D1%8F-%D1%81-%D0%B1%D0%BB%D0%B8%D0%B7%D0%BE-30/", "text": "\n                    Зелето е поевтиняло с 27% през миналата седмица и новата му цена е била 40 стотинки за килограм, но на едро, показват данните на Държавната комисия по стокови борси и тържища (ДКСБТ).\n\nИндексът, който е разработила институцията, достигна до ниво от 1,332 пункта, спрямо 1,358 пункта през миналата седмица. Така, след краткото колебание, стойността на индекса се връща до нивата от началото на месеца. От публикуваните данни е видно, че в основата на понижението са по-евтините плодове и зеленчуци.\n\nОсвен зеле по-малко пари сме давали и за корнишони. През последните 7 дни тяхната цена е паднала с 22 на сто. В същото време обаче са поскъпнали доматите и краставиците, отглеждани на открито - съответно с 13% и 10%.\n\nДанните на държавната комисия показват, че дините са понижили цената си с 16% през последната седмица, но в същото време цената на ябълките и прасковите върви нагоре.\n\nЦените на повечето млечни и месни продукти, както и на яйцата остават почти без промяна, е видно още от статистиката. Намаление се отчита по отношение на цената на лещата - с 2,7% и ориза – 1,6 на сто, продавани на едро.\n                    ", "date": "2017.09.24", "title": "Зелето поевтиня с близо 30%"}
{"url": "http://www.monitor.bg/a/view/73192-%D0%9C%D0%92%D0%BD%D0%A0%D0%9D%D0%B5-%D0%BF%D1%8A%D1%82%D1%83%D0%B2%D0%B0%D0%B9%D1%82%D0%B5-%D0%B4%D0%BE-%D0%A0%D0%B8%D0%BE-%D0%B4%D0%B5-%D0%96%D0%B0%D0%BD%D0%B5%D0%B9%D1%80%D0%BE/", "text": "\n                    Министерството на външните работи на Република България и посолството ни в Бразилия предупреждават сънародниците ни, които възнамеряват да пътуват до Рио де Жанейро, да се въздържат от посещение на града до нормализиране на обстановката. Онези, които се намират в града, да се въздържат от визита на Леблон, Ипанема и Копакабана, както и на райони, в които вчера вечерта (през нощта българско време) е имало сблъсъци между организирани наркобанди и силите на реда. Това съобщиха от пресцентъра на МВнР. В края на миналата седмица кризата със сигурността в града се изостри неимоверно. Ожесточени престрелки между организираните банди и полицията се водят в най-голямата фавела на Рио – Росиня. Тя е в непосредствена близост до най-посещаваните от туристи райони в южната част на града – Леблон, Ипанема и Копакабана. Междувременно войната между наркоклановете се разпространи и в другите осем големи фавели на града. Въпреки че на 28 юли армията излезе на улиците на Рио, за да подпомогне полицията в борбата с организираната престъпност, силите на реда не са в състояние към момента да овладеят ситуацията. Посолства и консулства в Бразилия започнаха да предупреждават своите граждани за ограничаване на пътуванията до Рио де Жанейро заради нарковойната. Българските граждани в Рио де Жанейро, които имат нужда от помощ във връзка със ситуацията, могат да се свържат с посолството ни в Бразилия на телефон +55 61 32236193, както и на дежурния телефон в извънработно време +55 61 86023360.\n                    ", "date": "2017.09.24", "title": "МВнР:Не пътувайте до Рио де Жанейро"}
{"url": "http://www.monitor.bg/a/view/35971-%D0%A1%D0%B5%D0%B2%D0%BB%D0%B8%D0%B5%D0%B2%D0%BE-%D0%BF%D1%80%D0%BE%D1%82%D0%B5%D1%81%D1%82%D0%B8%D1%80%D0%B0-%D0%B7%D0%B0-%D0%B2%D0%BE%D0%B4%D0%B0-%D0%92%D0%B0%D1%80%D0%B2%D0%B0%D1%80%D0%B0-%D1%81%D1%80%D0%B5%D1%89%D1%83-%D0%BA%D0%BC%D0%B5%D1%82/", "text": "\n                    Жители на Севлиево ще блокират днес главния път София - Варна с настояване държавата да вземе кардинални мерки за решаване на проблема с недостига на питейна вода в общината. Протестът, обявен от местното сдружение „Граждани за Севлиево“, ще започне в 16.00 часа, когато протестиращите ще блокират движението по главния път София-Варна. Недоволството на жителите на общината е провокирано от задълбочаващия се проблем с недостига на вода. За поредно лято там се налага тежък режим заради засушаването. В момента се изпълняват три проекта за подобряване на водоснабдяването в района, който се захранва от водоизточници в Севлиевския балкан. Исканията са за вземането на кардинални мерки за решаване на проблема като се настоява да бъде построен язовир „Мокра Бяла“, чието изграждане е замразено преди много год\nВ същото време за пореден път жителите на септемврийското село Варвара излизат на протест срещу управлението на общинския кмет Марин Рачев. Те планират за кратко да блокират движението по главния път към Велинград. Жителите на Варвара твърдят, че кметът на Септември Марин Рачев тенденциозно блокира развитието на селото. Преди месец те изпратиха искане до държавните институции за пълна ревизия на общината. Започнали са проверки от ДАНС, от Агенцията за държавна финансова инспекция.\n                    ", "date": "2017.09.24", "title": "Севлиево протестира за вода, Варвара - срещу кмет"}
{"url": "http://www.monitor.bg/a/view/87944-%D0%A2%D0%B2%D0%BE%D1%80%D0%B1%D0%B8-%D0%B7%D0%B0-1-%D0%BC%D0%BB%D1%80%D0%B4-%D0%BB%D0%B2-%D0%BF%D0%B0%D0%B7%D0%B8-%D0%9D%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%B0%D1%82%D0%B0-%D0%B3%D0%B0%D0%BB%D0%B5%D1%80%D0%B8%D1%8F/", "text": "Само 5% от това безценно богатство е показано в залите\n                    Произведения на изкуството за повече от 1 милиард лева се пазят в хранилищата на Националната галерия и нейните филиали. До точната цифра ще стигнат експертите, които в момента остойностяват колекциите по действащото финансово законодателство. За хората, които работят там, и за търсещите духовното измерение на нещата тя обаче е безценна.Националната художествена колекция наброява над 41 000 експоната. В рамките на световните музейни стандарти около 5% от тази съкровищница са представени в експозиции, останалите са в хранилищата, но между двете сфери има постоянен „кръговрат“. „Представете си какво огромно богатство притежаваме и какви възможности имаме за непрекъсната смяна – почти всяка седмица откриваме нови изложби, голямата част от които са с творби от нашите фондове“, казва директорът на музейния комплекс - изкуствоведът Слава Иванова. Произведениятапериодично се вадят от депатаза широк спектър от прояви – тематични, юбилейни, ретроспективни, самостоятелни, групови изложби и т.н. „Това е част от нашата изследователска работа – всяка изложба е един изследователски проект на нашите уредници, специалисти с образование история на изкуството. Една голяма изложба се подготвя с години, по-малките експозиции осъществяваме в доста ускорени срокове от няколко месеца“, обяснява Слава Иванова. За следващата година изложбеният график на Националната галерия вече е изцяло запълнен, за 2019-а – почти, а стремежът на екипа е 3-4 години предварително да планира кои образци ще напуснат хранилището, за да се покажат пред очите на публиката.В „Квадрат 500“ - обновения комплекс от сгради на Националната галерия, са обособени отделни фондохранилища за различните видове произведения, тъй като всеки от тях, в зависимост от материала и използваната техника, изисква специфични параметри на съхранение – температура и влажност. Съкровищата в депата трябва да се обгрижват при оптимални условия и абсолютна сигурност (пожароизвестяваяне, пожарогасене, вентилация, климатизация и т.н.), до тях достъп имат само оторизирани лица, уверява директорът. Над 22 000 работи е побрало хранилището на графичната колекция, която е най-многобройна.Хартията е изключително капризнаи налага стриктно поддържане на 18-19 градуса температура и 50% влажност. Всяка рязка промяна би била сътресение за оригиналите. Около 8800 са живописните произведения. Платната също са деликатни, но понасят малко по-големи температурни амплитуди. Скулптурните депа съдържат 366 образци на новото българско изкуство, 1200 от периода след Втората световна война до днес, както и 1500 работи на чуждестранни майстори. Климатичните ограничения за тези две депа не са чак толкова строги, но „обитателите“ им трябва да са добре подредени и укрепени. Около 4600 произведения има пък в хранилищата за декоративно-приложни изкуства – художествен текстил, керамика, бижута, стъклопис и стъклопластика, дърворезба. Специфична среда е необходима и за иконите, фрагментите от стенописи и църковна утвар - част от националната колекция. В криптата на храм-паметник „Св. Александър Невски“ е организирана експозицията на Музея за християнско изкуство, филиал на Националната галерия. Показани са около 300 експоната, а почти 2 пъти повече са в съответното фондохранилище.\n                    ", "date": "2017.09.24", "title": "Творби за 1 млрд. лв. пази Националната галерия"}
{"url": "http://www.monitor.bg/a/view/49157-%D0%9A%D1%80%D1%8A%D1%88%D0%BD%D0%B8-%D1%85%D0%BE%D1%80%D0%B0-%D0%B8-%D0%B2%D0%BA%D1%83%D1%81%D0%BD%D0%B0-%D0%BC%D1%80%D1%8A%D0%B2%D0%BA%D0%B0-%D0%BD%D0%B0-%D0%A1%D0%BE%D1%84%D0%B8%D1%8F-%D0%BC%D0%B5%D0%B7%D0%B8/", "text": " „Сигнал“, Бобан Здравкович и Борис Солтарийски веселиха столичани\n                    С кръшни хора, изобилие от вкусна скара, концерти и забавления в неделя приключи 5-дневният фестивал на балканската скара „София мези“. От 20 до 24 септември от 10 до 22 часа Западният парк в столицата ухаеше на нетърпимо вкусни печени меса. Майсторите в над 10 павилиона се надпреварваха да приготвят кой от кой по-вкусни плескавици и печени прасенца. Сочните мръвки цвърчаха под одобрителните погледи на търговци и посетители. Крехки прасенца се въртяха на шиш върху жар, поставена в каручки с дървени колела. Миризмата на ароматно печено месо се смесваше с тази на зеленчуци на скара, а бирата се лееше като из ведро. Въпреки чувствителното покачване на цените в сравнение с предходните издания на фестивала пред всяка шатра имаше опашка от хора със светнали погледи. Никой не остана равнодушен към предлаганите вкусотии – глазирани свински ребърца, печено прасенце, всевъзможни люти и нелюти свински и телешкиплескавици, суджуци, шишчета, голямогабаритни кюфтетаи кебапчета, пърленки с шарена сол, салати, картофки и лютеница. В целия район бяха поставени десетки дървени маси, които се изпълваха с лакомо похапващи мъже, жени и деца. Цената за 100 грама печено прасе от 4,50 лв. нито уплаши, нито отказа някого. Сръчни мъже със сатърчета в ръце за няколко секунди разфасоваха хрупкавото месо направо от шиша. Лютата сръбска плескавица от 300 грама вървеше по 7 лв., а нелютата – 6 лв. Една подкова суджук струваше 6 лв., шишчето с месо и зеленчуци – 4 лв. Цената на кюфтетата и кебапчетата беше 1,50 лв., вкусът – неповторим, а големината – много добра. Чаша голяма бира се харчеше по 2,50 лв.За децата организаторите бяха предвидили огромен батутс няколко камери, люлки, бънджи, две стрелбища, арт ателие, конкурс за рисунка, музикални и занимателни игри. Изненадите за възрастни бяха още по-интересни – турнир по белот, турнир по табла, турнир по надяждане с люти чушки с парична награда, турнир по надяждане с кебапчета с парична награда и бирени състезания.За доброто настроение на всички пък се погрижиха любими певци и оркестри. На концертите с вход свободен се изявиха Виво Монтана, Бобан Здравкович, Дарко Филипович, Йорданис Агапитос, Борис Солтарийски, Славка Калчева, а последният ден – Обратен ефект и Сигнал.В неделя на обяд развеселени посетители непринудено завъртяха хоро пред сцената под звуците на концерта с балкански оркестри. Предводителят на хорото дори развя трибагреник, досущ като на сватба. Фондация „Румънеца и Енчев“ с подкрепата на Столична община организира истински празник за посетителите на фестивала.\n\n\n                    ", "date": "2017.09.24", "title": "Кръшни хора и вкусна мръвка на „София мези“"}
{"url": "http://www.monitor.bg/a/view/88964-%D0%91%D0%B0%D0%B3%D0%B5%D1%80%D0%B8-%D0%B7%D0%B0%D1%82%D0%B2%D0%B0%D1%80%D1%8F%D1%82-%D0%B7%D0%B0-%D1%80%D0%B5%D0%BC%D0%BE%D0%BD%D1%82-%D1%87%D0%B0%D1%81%D1%82-%D0%BE%D1%82-%D0%98%D0%B7%D1%82%D0%BE%D1%87%D0%BD%D0%B0%D1%82%D0%B0-%D1%82%D0%B0%D0%BD%D0%B3%D0%B5%D0%BD%D1%82%D0%B0/", "text": " Поетапно ще се поправи и пътя през прохода Владая\n                    Багери ще затворят част от Източната тангента на София. От днес започва ремонта на околовръстния път на София, съобщиха от Агенция „Пътна инфраструктура“. Реконструкцията ще обхване участъкът от Автомагистрала „Тракия“ до Северната скоростна тангента. Ден по-късно ще стартира поетапна поправка и на участъка от път I-1 (Е-79) София - Перник, през Владая. Ремонтът ще започне от отсечката между \"Черния кос\" и КПП \"Владая\". От АПИ уточняват, че ще се работи в двете платна посока столицата, а\n\n \n\nдвижението ще бъде пренасочено\n\nдвупосочно в платната за Перник\n\n \n\nЗа улеснение на трафика по време на строителните дейности, безопасното и безконфликтно пътуване от агенцията препоръчват на шофьорите да използват автомагистрала \"Люлин\" и третокласния път Голямо Бучино - Мало Бучино - Суходол.\n\nРемонтите дейности се предприемат с цел повишаване безопасността на движение през зимните месеци. От пътноподдържащите дружества ще се изисква да работят с пълна мобилизация, за да може предвидените дейности да завършат в максимално кратък срок. Шофьорите ще бъдат уведомявани своевременно за всеки етап от извършваните строителни работи и временната организация на движение.\n\nМеждувременно в София\n\n \n\nремонтите по булевардите „Каблешков“\n\nи „Монтевидео“ продължават\n\n \n\nОсновната реконструкция и разширение на „Каблешков“ в участъка между булевардите „Братя Бъкстон“ и „Цар Борис III“ ще струва 3,7 млн.лв. на Столичната община. Там ще бъдат обновени тротоарите и ще подмени паважа с асфалтобетонова настилка. Също така трябва да се изгради велотрасе и да обновяват на съществуващите зелени площи. Ще бъде изграден и мост над река Боянска. Очаква се движението да бъде пуснато в средата на декември.\n\nВторият етап от реконструкцията на „Монтевидео“ трябва да приключи до 15 октомври. Там се ремонтира отсечката между улиците \"Боряна\" и \"Акад. Константин Пашев\".\n\n \n\n \n\nКаре:\n\n \n\nСъдбата на паветата по\n\nчаст от „Дондуков“ още не е ясна\n\n \n\nТази седмица Министерството на културата трябва да излезе с решение каква настилка да се положи на участъка от бул. „Дондуков“ между „Раковски“ и „Васил. Това се налага след като преди дни кметът на София Йорданка Фандъкова изпрати писмо до специализираният експертен съвет на културното министерство да разгледа проекта на Общинския съвет за полагане на асфалт на активните ленти за движение. Тя се аргументира, че в участъка автомобилното движение е интензивно и при изпълнение на асфалтова настилка ще се понижи както шума, така и запрашаването. Кметът на София заяви, че до момента от „Московска“ 33 са се съобразявали с всички становища на културното ведомство. От министерството искат да запазят характерния паваж в историческия център. Фандъкова смята обаче, че отсечката от „Раковски“ и да „Васил Левски“ е отдалечена от традиционните исторически туристически маршрути в центъра на града. Първият етап от ремонта на булеварда в частта от Министерския съвет до „Раковски“ вече е готов и е с паважна настилка.\n                    ", "date": "2017.09.24", "title": "Багери затварят за ремонт  част от Източната тангента"}
{"url": "http://www.monitor.bg/a/view/77381-%D0%9F%D0%B0%D1%80%D0%B8%D1%82%D0%B5-%D0%B7%D0%B0-%D0%94%D1%83%D0%BD%D0%B0%D1%80%D0%B8%D1%82-%D0%B8-%D0%90%D0%B2%D0%B8%D0%BE%D0%BD%D0%B0%D0%BC%D1%81-%D0%BE%D1%82%D0%B8%D0%B2%D0%B0%D1%82-%D0%B2-%D0%9A%D0%A2%D0%91-%D0%B8-%D0%BF%D1%80%D0%B8-%D0%BA%D1%80%D0%B5%D0%B4%D0%B8%D1%82%D0%BE%D1%80%D0%B8%D1%82%D0%B5/", "text": "\n                    Парите, платени от ДКК за вземанията на „Дунарит“ и Авионамс“, са влезли директно в КТБ и в масата по несъстоятелността. Никой не може да вземе тези пари освен кредиторите. Това коментира икономическият министър Емил Караниколов в предаването „Беновска пита“ по Канал 3.\n\nТой припомни, че собственик на „Дунарит“ според Търговския регистър е „Кемира“, която държи 98% от акциите, които са блокирани и запорирани. Караниколов даде да се разбере, че са изкупили вземанията, за да защитят интересите на държавата и на дружествата. Той поясни, че „Кемира“ и „Хедж“, чиито вземания ДКК е закупила, всъщност са взимали кредити от КТБ. Караниколов отрече да има скандал във военнопромишления комплекс.\n\n„Правителството стои зад работниците. В едно от дружествата има проблем. Това е ”Емко”, там има проверка на служба КОС и пожарна безопасност и там са констатирани нередности. Затова и е отнет лиценза на дружеството за внос и износ. Лицензът за вътрешна търговия не му е отнет\", увери още Караниколов. По думите му продукцията на ”Емко” остана ненатоварена на пристанището, защото ”Кинтекс” не може да изнесе продукцията, тъй като по закон производителят трябва да си подготви документацията за митницата.\n\nКараниколов уточни, че докладът на полицията за „Емко“ ще е готов на 25 септември и едва тогава ще стане ясно дали дружеството е отстранило нередностите и лицензът му ще бъде върнат.\n\n„Партии, които се борят за влизане в парламента“, така пък Караниколов обясни атаките от страна на партията на проваления правосъден министър и сламен лидер „Да, България“.\n\n„Няма да допуснем София тех парк да продава имоти“, каза още министърът. По думите му има голям интерес към индустриалните зони.\n                    ", "date": "2017.09.24", "title": "Парите за „Дунарит“ и „Авионамс“ отиват в КТБ и при кредиторите"}
{"url": "http://www.monitor.bg/a/view/2636-%D0%91%D0%B0%D0%BD%D0%B4%D0%B8%D1%82-%D0%BE%D1%82-%D0%A5iii-%D0%B2%D0%B5%D0%BA-%D0%BE%D1%82%D0%BA%D1%80%D0%B8%D1%85%D0%B0-%D0%BD%D0%B0-%D0%9D%D0%B5%D0%B1%D0%B5%D1%82-%D1%82%D0%B5%D0%BF%D0%B5/", "text": "Погребан е без дарове и с вързани на гърба ръце\n                    Погребение на средновековен бандит от 13-14-ти век откриха археолозите по време на приключващите разкопки на Небет тепе в Пловдив. Мъжът е бил погребан легнал по корем и с вързани на гърба си ръце. Около трупа му не е имало погребални дарове, каквито били традициите в онези векове. Заради това екипът археолози, които проучват разкрития некропол, с ръководител археолога София Христева, смятат, че погребаният скелет е на мъж, който е вършил престъпления. Според специалистите със сигурност погребението не е на вампир, но скелетът тепърва ще бъде проучван. Предполага се, че смъртта на древния мъж може да е настъпила след пречупване на гръбнака. За да са сигурни каква е причината за кончината му, ще бъде извършен антропологичен анализ. Общо осем погребения са били разкрити в некропола на Небет тепе, като в два от гробовете са били намерени погребални дарове – мъжки пръстен и бронзови женски обеци.\n\nРазкопките на Небет тепе, които стартираха в края на юни, приключват окончателно, смятат археолозите. Пловдивското тепе бе проучено и с финансовото съдействие на община Пловдив. Освен любопитното погребение на престъпника, друга интересна находка е разкрито монетно съкровище, за което се предполага, че е от времето на император Нерон. Екипът археолози са открили и улична настилка от римско време с огромни каменни блокове – 2 метра на 0,80 метра, от които е изградена. Разкрили са и жилищна сграда с три стаи една след друга, за която се смята, че е от ранния византийски период. \n                    ", "date": "2017.09.24", "title": "Бандит от ХIII век откриха на Небет тепе"}
{"url": "http://www.monitor.bg/a/view/35698-%D0%A3%D0%B2%D0%BE%D0%BB%D0%BD%D0%B8%D1%85%D0%B0-%D0%BE%D1%82-%D0%BC%D1%83%D0%B7%D0%B5%D1%8F-%D0%BD%D0%B0-%D0%92%D0%B0%D0%B7%D0%BE%D0%B2-%D0%B2-%D0%A1%D0%BE%D0%BF%D0%BE%D1%82-%D0%A1%D1%82%D0%B5%D1%84%D0%B0%D0%BD-%D0%A4%D0%B8%D0%BB%D1%87%D0%B5%D0%B2/", "text": "Обвиниха го, че дал 17 бона за лакиране на асма, ще ги съди\n                    Кметът на Сопот Деян Дойнов уволни дългогодишния директор на къщата - музей на патриарха на българската литература Иван Вазов в Сопот Стефан Филчев. Това се случи на 21 септември, когато със заповед на градоначалника са променени изискванията за заемане на длъжността. От графата на какви условия трябва да отговаря директорът на музея „Иван Вазов” е махнато изискването за специалността „Българска филология”, каквото образование има Филчев. В същото време Деян Дойнов коментира пред „Монитор”/”Телеграф”, че музеят е на общинско подчинение и има право да вземе това решение.\n\n„Той отдавна е за махане и първо той неправомерно е назначен. Това е лично мое мениджърско решение, което съм го обосновал с необходимите аргументи. И не бих желал да го коментирам, защото той е вече в историята”, каза Дойнов. Той уточни, че директорът на къщата-музей е подчинен на кмета и че не е отделна институция. „И въпреки опитите му да се канонизира и да се изкара мъченик, аз ви казвам – това е мое мениджърско решение и няма какво да го коментирам”, бе лаконичен градоначалникът на Сопот. В същото време десетки сопотчани и приятели на града на Вазов се възмутиха публично от случилото се. Самият Стефан Филчев в своя профил в социалните мрежи публикува документите за уволнението си. На 21 септември кметът на Сопот Деян Дойнов е подписал заповедта, с която директор на къщата – музей може да стане само човек, завършил „музеология, музейно дело или история и археология”. Според местните за махането на Стефан Филчев от директорското място се е заговорило още през пролетта на миналата година. Самият той потвърждава, че през април 2016г. от община Сопот започнали да нарушават решение № 69 на местния Общински съвет от 2012г., като не възстановяват средствата на музея. „Това са средства, които музеят получава от билети за вход, от продажба на сувенири и от други услуги, регламентирани в закона. По едно време сумата достигна общо към 28 000 лева. Всеки месец ходех в общината, за да се моля да ми бъдат преведени парите”, казва Стефан Филчев. По думите му „парадоксът е, че литературен музей не може да бъде ръководен от литератор, завършил „Българска филология”. Аз съм филолог, а не педагог”.\n\nБившият директор на къщата-музей е обиден и от факта, че е бил публично обвинен в интервю от кмета на общината Деян Дойнов и неговия заместник, които го нарочили, че е дал 17 000 лева за лакиране на асмата в двора на музея. „Ще си търся правата в съда”, е категоричен Филчев, който предостави договора за строителните работи, които включват нова входна врата на музея, нова конструкция за асмата и изработка на витрини и стелажи за нова музейна експозиция – всичко на стойност 4 000 лева.\n\n„Ще търся своите права, заради всичко, което се получи. Набързо скалъпената заповед за освобождаването ми, в която има и грешки, ще изиграе доста лоша шега на сценаристите. Има всички основания тя да падне в който и да е било съд. Второ, явно е, че при съчиняването на заповедта не е взето предвид, че този музей винаги е бил с литературен профил”, казва Филчев. Той се смее на идеята на сопотчани, които вече го провъзгласиха за кандидат за кмет на следващите местни избори, като заявява, че няма амбиции в политиката. Смята, че ще спечели трудово-правния спор и ще бъде възстановен на работното си място, но все още не е решил дали наистина ще се върне. В същото време обаче кметът на Сопот Деян Дойнов го плаши с всякакви проверки, включително и финансови. По думите му предстои музеят да бъде проверен и от Министерството на културата. „Имаме временнно изпълняващ длъжността и това е Борислава Нанкина – дългогодишен служител в музея. Предстои пълен одит от МК, множество проверки във финансов план”, заяви Деян Дойнов. \n                    ", "date": "2017.09.24", "title": "Уволниха от музея на Вазов в Сопот Стефан Филчев"}
