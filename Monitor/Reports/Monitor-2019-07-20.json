{"url": "https://www.monitor.bg/bg/a/view/cherno-more-uniji-cska-na-armijata-171001", "text": "ЦСКА допусна тежка домакинска загуба с 1:3 от „Черно море“ в мач от втория кръг на Първа лига. „Моряците“ дръпнаха с три гола след попадения на Исмаил Иса (23) и Родриго (37-д., 60), а резервата Тони Уот се разписа почетно в 74-ата минута за „червените“. Успехът изкачи „Черно море“ на първо място в класирането с пълен актив от шест точки, докато ЦСКА за втори път в рамките на седмица не успя да запише победа в първенството на \"Армията\" след 2:2 с „Етър“ в първия кръг. Феновете на „армейците“ бяха бесни от играта на своите и след третия гол на гостите започнаха мощна да ги освиркват. „Чуха се и скандирания „Оставка“.", "date": "2019.07.20", "title": "„Черно море“ унижи ЦСКА на „Армията“"}
{"url": "https://www.monitor.bg/bg/a/view/do-kraja-na-2021-g-shte-ima-magistrala-mejdu-sofija-i-belgrad-171003", "text": "Магистрала ще свързва София с Белград до края на 2021 година. Транспортният министър Росен Желязков заедно със сръбския вицепремиер и ресорен министър Зорана Михайлович направиха инспекция на част от аутобана „Европа” на сръбска територия. Двете държави дадоха заявка за по-бърз и сигурен граничен контрол, посочва Нова телевизия. „Тази среща се състоя на най-удачното място. Искаме да облекчим трафика и да намалим задръстванията. Радваме се, че и България строи магистрала и пътуването за всички туристи ще е по-лесно”, коментира Зорана Михайлович, вицепремиер на Сърбия. А нашата страна с бързи темпове изгражда трасето от 32 километра - от Драгоман до границата при Калотина. Проектът е на стойност малко над 232 милиона лева и ще е част от магистрала „Европа“. „Амбицията ни е това да се случи до 2021 година. Заедно се надяваме, че със стремежа на Сърбия да стане пълноправен член на ЕС и нашия стремеж да влезем в Шенгенското пространство, ще намалят и административните пречки”, заяви транспортният министър Росен Желязков. До края на 2025 г. се очаква да бъде готово и жп трасето за връзка със Сърбия. Росен Желязков увери, че по границите няма проблем по отношение на киберсигурността и всички пътуващи трябва да са спокойни за личните си данни.", "date": "2019.07.20", "title": "До края на 2021 г. ще има магистрала между София и Белград"}
{"url": "https://www.monitor.bg/bg/a/view/nacheva-sys-srebro-ot-evropejskoto-po-atletika-do-20-g-171002", "text": "Александра Начева спечели сребърния медал във финала на троен скок на европейското първенство за юноши и девойки под 20 г. в Бурос (Шв). Световната шампионка за възрастта от 2018 г. Начева постигна 13,81 м в най-добрия си трети опит. Шампионка стана гъркинята Спиридула Кариди. Със силния си първи опит от 14,00 м тя не само стигна до златото, но подобри своето върхово постижение с цели 36 см и постави националния рекорд на страната си за девойки. Начева има 14,13 м този сезон, но сега не успя да мине границата на 14-те метра, може би и заради проблеми с коляното, тъй като скача с тейпове по крака. Бронзът в Бурос завоюва Рута Ласмане (Лат) 13,48 м. Отличието за Начева е петото й от голямо първенство. През 2017 г. тя стана световна вицешампионка за кадетки, а през миналото лято спечели три медала от шампионатите за подрастващи – сребро от континенталния шампион за кадетки под 18 г., злато от световното първенство за девойки под 20 г. и спечели титлата от Младежките олимпийски игри в Буенос Айрес.", "date": "2019.07.20", "title": "Начева със сребро от европейското по атлетика до 20 г."}
{"url": "https://www.monitor.bg/bg/a/view/ludogorec-si-vyrna-samochuvstvieto-v-golovo-shou-sreshtu-beroe-171004", "text": "„Лудогорец“ си върна част от загубеното самочувствие от ранното отпадане от Шампионската лига с голово шоу при гостуването си на „Берое“. Разградчани надделяха с внушителното 4:2, макар резултатът да не е реално отражение на двубоя. Защото старозагорци направиха много силен мач и атакуваха безстрашно, но нямаха късмет в завършващата фаза. От другата страна Жоржиньо и Клаудиу Кешеру показаха убийствена ефективност и с по две попадения съсипаха всички усилия на домакините си. Националът на Гвинея - Бисау, който наскоро се завърна от участието си в Купата на Африканските нации, се разписа в 9-ата и 35-ата минути. След тези негови попадения \"зелено-белите\" се втурнаха напред, на три пъти искаха дузпа, като я получиха при четвъртите си претенции. Зоран Йосипович беше точен малко преди почивката и намали на 1:2. Шампионите нанесоха удара си между 53-ата и 55-ата минути, когато Кешеру се възползва от две ситуации при светкавични контри на тима си и наниза две попадения за 4:1. В последната минута Зоран Йосипович с глава само оформи крайния резултат, но за повече нямаше време.", "date": "2019.07.20", "title": "„Лудогорец“ си върна самочувствието в голово шоу срещу „Берое“"}
{"url": "https://www.monitor.bg/bg/a/view/bylgarija-ima-pyrvata-si-svetovna-shampionka-po-moderen-petoboj-171000", "text": "Невероятен успех постигна Светла Згурова, която стана световна шампионка по модерен петобой на първенството за девойки до 17 години в София. Талантливата ни състезателка стартира от първата позиция във финала, а след нея останалите 35 атлетки, които достигнаха до последната фаза за разпределение на медалите. Бурно подкрепяна от пълните трибуни на стадиона в Националната спортна академия, Светла се забави на първата стрелба и излезе 5-та, но с много силно бягане дойде като лидер на втората стрелба и излезе 2-ра. Върховата спортна форма на Згурова в бягането й помогна пак да си върне водещата позиция и с много точни пет изстрела напусна стрелбището като водеща на конкурентите си. Згурова финишира като световна шампионка за първи път в историята на българския модерен петобой. Веднага след успеха тя сподели: „Много, много благодаря на публиката за горещата подкрепа. Дадоха ми допълнително сили и енергия в последните 800 метра. Щастлива съм, аз станах световен шампион! Знаех, че ще бъде адски трудно, но цял ден си повтарях, че трябва да успея и го направих!”. Треньорът на националния отбор по модерен петобой Владимир Кузманов беше повече от развълнуван: „Мислех, че ще ми се пръсне сърцето от напрежение, но и този път издържах. Тръгването от първа позиция и аванса от две секунди пред втората състезателка беше психологическо натоварване и това се отрази на първата й стрелба, която продължи цели 25 секунди. Забави се, но след това се стегна и всичко си дойде на мястото. Беше отлично подготвена за това състезание. Голям успех, наистина! Невероятно постижение от нейна страна пред родна публика!”, каза Кузманов.  Другата ни представителка във финала Виктория Стойнова се класира 27-ма от всички завършили 36 състезателки.", "date": "2019.07.20", "title": "България има първата си световна шампионка по модерен петобой"}
{"url": "https://www.monitor.bg:443/bg/a/view/pojarnikari-izvadiha-6-varela-ot-reka-marica-akcijata-im-panikiosa-plovdivchani-170991", "text": "Пожарникари от Пловдив извадиха 6 варела от коритото на река Марица край улица „Крайречна” в квартал „Столипиново”. Среднощната им акция хвърли в паника живеещи по улицата, които веднага заснели с телефоните си случката. Снимките били пуснати из социалните мрежи с обяснения, че вероятно от тези варели е идвала страшно неприятна миризма, която е тровела половината Пловдив в последните дни. От пресцентъра на МВР опровергаха тази информация, като обясниха, че при направена проверка на място е установено, че варелите са били ползвани за съхранение на химикал, чрез който се одорира пропан-бутан. В хода на проверката, съвместно с екипи на ОДМВР-Пловдив, в пункт за изкупуване на метали, намиращ се в близост, са открити още 10 идентични варела, но херметически затворени, които също са депонирани в с. Цалапица. При направените замервания на място – и в реката, и в пункта, няма следа от замърсяване. Работата по изясняване на случая продължава. Според полицията няма данни за замърсяване на въздуха и водите. Празните шест варела били извозени до депото за опасни материали край село Цалапица, уточниха от МВР.", "date": "2019.07.20", "title": "Пожарникари извадиха 6 варела от река Марица, акцията им паникьоса пловдивчани"}
{"url": "https://www.monitor.bg:443/bg/a/view/mejdu-shkolata-stradivari-i-selo-zmejovo-170952", "text": "„Докоснеш ли се веднъж до направеното от старите майстори, усетиш ли душата на инструмента – отърване няма. Може цяла вечер да не заспиш над тезгяха в желание да чуеш най-после гласа на цигулката, с която си захванал. Мога да сравня това само с …наркотика.“ Признанието е на 33-годишният Христо Тодоров, възпитаник на най-реномираната лютиерска школа в света, създадената през 1937 година в град Кремона I.P.A.L.L. „Антонио Страдивари“. „Преди време ми дадоха да реставрирам цигулка от 1732 година, работа е на белгиец, ученик на Страдивари, три месеца почти не мигнах докато постигна онова, което се очакваше от мен. Когато притежателят й, испански музикант я взе в ръце – целият настръхнах. Отдъхнах си едва когато чух звученето й…“, разказва той. Младият мъж се е с двама свои приятели и колеги: испанецът Абрахам Диаз и италианецът Даниеле Ритондале с идеята да създадат ателие, където от време на време да бягат от лепнещата влага на Ботуша. С Абрахам го свързват съученическите години, а Даниеле го спечелил с неистовото си желание да стане част от света на музиката. Тримата наскоро се завърнали от обиколка в Карпатите, където търсили подходящ за обработка и направа на долни цигулкови дъски дървен материал. Обяснява детайлно как „от всяко дърво свирка не става“ и как (в същия състав) почти два месеца подбирали между хилядите повалени от горолом край град Трентино смърчове, от които се правела горната дъска на виолите. В крайна сметка подбрали около 10 кубика, които тепърва ще бъдат обработвани по специална технология, за да влязат след поне десетина години в …работа. Усмихва се някак замечтано и връща лентата назад във времето, когато бил на 6 години и заедно с баща си Христо (възпитаник на казанлъшката школа, създадена от настоящия шеф на родната лютиерска асоциация Едрю Едрев) в покрайнините на Змейово. Едва преди броени месеци дъсчици от това дърво легнали върху тезгяха му в Кремона, за да се превърнат във виолончело. Обяснява, че за да се превърне едно дърво в инструмент майсторът трябва лично да го е …усетил. Да е почувствал душата му. Така както са постъпвали класици като Амати, Страдивари, Гуарнерии и първите им ученици. Които лично подбирали материалите и много често сами изработвали необходимите инструменти. Христо Тодоров признава, че и досега - осем години след като е получил дипломата, продължава да досажда на специалисти, за да прибави още и още режещи и стържещи приспособления. Покрай родителите си (майка му Павлина, която сега живее във Вашингтон, също е лютиер) получил първите уроци в занаята. През петте години в Кремона, паралелно с уроците на Пиер Луиджи Ароматико Фантони с часове наблюдавал как работят майстори като Алесандро Гамбарин и Патрицио Орипи. Докато на финала на задължителната програма го повикал при себе си маестро Лука Мариагалло и го поканил да поработи в неговото ателие. Десетина дни по-късно му предоставил ключ и казал: „Идвай когато искаш, прави каквото знаеш, няма на какво повече да те научат тук!“. Това всъщност било и истинското признание, онази диплома, която няма как да окачиш в рамка на стената, но без която не можело да станеш част от гилдията. С усмивка признава, че родната сентенция за „вуйчото владика и племенникът свещеник“ в много малка степен има приложение в лютиерството. „Вярно, ако таткото ти е от занаята – може да получиш качествени инструменти като първоначален тласък, което хич не е маловажно , но останеш ли да „лежиш“ само на роднинската връзка –не чакай опашка от клиенти пред работилницата“, казва Христо. После допълва, че конкуренцията е страхотна, стотици са възпитаниците на Кремона (днес в града има 165 ателиета) по цял свят. „Китайците са открили цели фабрики и бълват продукция на ниски цени. Не превръщаш ли нощта в ден, не влагаш ли цялата се емоция, знания, опит и желание за успех, няма как да успееш да се пребориш…“, почти делово отбелязва параметрите Христо Тодоров, който има зад гърба си над 85 класни струнни инструменти, притежание на клиенти от Япония, САЩ, Испания, Франция, Италия, Канада, Русия и още половин дузина страни по света. Лютиерът скромно отбелязва, че високо цени двете си награди - златен и сребърен медал за виолончело и виола от международния конкурс ANIAL 2018, проведен в Казанлък. Те били важни най-вече с това че журито от възможно най-висока класа оценило успеха му в професията, която има начало, но никога не може да бъде стигнат върха й. Имало е и ще има навярно опити да бъде изкусно имитирани и дори буквално копирани инструменти , излезли изпод ръцете на големите майстори. Има специалисти, които успяват да намерят оригинални материали от далечни вече епохи, дори да заобикалят най-съвременните технически способи за разкриване на детайлите, но те така или иначе не успяват да стигнат гения. Малцина извън гилдията например знаят, че след Втората световна война в Германия връщат към нов живот инструменти на Страдивари, Гуарнери и немските майстори – класици, като събират парченца от пострадалите при бомбардировките. Долна дъска от един, гриф от друг, душичка от трети и да постигнат почти оригиналното им звучене. Има експерти, които рано или късно ще успеят да стигнат до истината. Мечтата ми е все някога да направя инструмент, който да замени един, направен в старите работилници, като онова Амати от 1611-та година, което имах привилегията да държа наскоро във Венеция. Тогава изпитах огромен респект, защото в него имаше както музика така и много история. Дадох си сметка с колко много напред от нас, младите са били в познанията си за формата и тоновете онези наши предци. Те са били посветени на изкуството да създават красота. Питали са ме дали можеш да откраднеш нещо от майсторите: дават ти да откраднеш от майсторлъка ако докажеш че наистина искаш да станеш майстор! Необходима е особена, духовна връзка между маестрото и ученика. Италия продължава да бъде световен център , особено Кремона, градът където са работели най-известните по цял свят лютиери. Уви дори там се усеща известна липса на ентусиазъм, особено при младите. Това е един труден занаят и малко от тях се утвърждават в него. Ако философията му е свързана с печелене на пари, а не с истинска страст към занаята, се губи красотата му. Опитът и професионализмът се придобиват с много труд. Обикновено едва 10% от дипломираните влизат в работилници, за да специализират и един много малък процент от тях се занимават с професионална дейност. Жертвата на лютиера се състои в това основно да е готов да се учи при някого. Спомням си, че веднъж моят Маестро ме попита: „Христо, искаш ли да станеш лютиер?“. Когато аз му отговорих: „Да“, той ми каза: „Щом е така, приготви се да страдаш!“. Разбрах го чак след 8 години. Мисля че напоследък го разбра и приятелката ми, която е от Салвадор, но живее и работи в театъра на Кремона. Искаш ли да направиш нещо, което да остане за поколенията – приготви се дълго да стискаш зъби!", "date": "2019.07.20", "title": "Между школата „Страдивари“ и село Змейово"}
{"url": "https://www.monitor.bg:443/bg/a/view/sriv-v-sistemata-zatvori-granichnite-punktove-170993", "text": "Граничните пунктове на страната ни са затворени заради срив в системата, съобщи наш репортер. Има облекчен режим на пропускване, като не се допускат камиони, граждани на трети страни и лица под 18 години. Проблемът в системата е възникнал преди около час. Работи се по неговото отстраняване. Още от сутринта обаче от \"Гранична полиция\" съобщиха, че трафикът на границата със Сърбия, Гърция, Турция и Румъния е интензивен. Към 6.00 ч. сутринта на българо-сръбската граница трафикът е интензивен на ГКПП \"Калотина\" на вход за леки автомобили. На българо-гръцката граница трафикът е интензивен на ГКПП \"Маказа\" на изход. На българо-турската граница трафикът е интензивен на ГКПП \"Капитан Андреево\" на изход за товарни автомобили. На българо-румънската граница трафикът е интензивен и на ГКПП \"Дунав мост-Русе\" на вход за леки автомобили. На българо-македонската граница трафикът е нормален на всички гранични контролно-пропускателни пунктове. От \"Гранична полиция\" напомнят, че при излизане от България на ненавършили пълнолетие лица - български граждани и такива с двойно гражданство (българско и чуждо) на граничния пункт следва да бъдат предствени: документ за пътуване – валидни български паспорт или лична карта. За децата с двойно гражданство – български документ за пътуване и чужд документ за пътуване (при наличие на такъв). Изисква се още оригинал на нотариално заверено писмено съгласие от отсъстващия при пътуването родител. С цел намаляване времето за проверка, родителите/придружаващите лица предварително да подготвят и представят незаверено копие на документа за съгласие, което да остане на граничния пункт след преминаване.", "date": "2019.07.20", "title": "Срив в системата затвори граничните пунктове"}
{"url": "https://www.monitor.bg:443/bg/a/view/razprysnaha-sylzotvoren-gaz-v-londonskoto-metro-izdirvat-dvama-zapodozreni-170996", "text": "Сълзотворен газ беше пръснат в лондонското метро по-рано през деня. Властите подозират умишлена атака в централните части на града, пише Би Би Си. Британската полиция посочи, че няколко души са били третирани от медици на място. Пътниците са имали недостиг на въздух, придружен с кашлица. Няма друга опасност за здравето им. Органите на реда разпространиха снимки от охранителни камери. На тях се виждат двама мъже, с които полицията иска да разговаря. Свидетели разказват, че са видели суматоха в съседния вагон. „Двете момчета се качиха във вагона, а всички останали се отдръпнаха от тях. Тогава разбрахме, че не можем да дишаме”, обясниха те. Първоначално са помислили, че мъжете са пияни.", "date": "2019.07.20", "title": "Разпръснаха сълзотворен газ в лондонското метро, издирват двама заподозрени"}
{"url": "https://www.monitor.bg:443/bg/a/view/v-rim-objaviha-opasnost-ot-terorizym-izdirvat-28-godishen-siriec-170994", "text": "В Рим е обявено максимално равнище на терористична заплаха, след като полицията започна издирването на млад сириец, който в засечени телефонни разговори е заявил за вероятността да извърши атентат в града в събота сутринта, съобщи вестник „Кориере дела Сера”. По информацията на изданието 28-годишният сириец в телефонния разговор казал, че „утре в Рим ще отиде в рая”. Силовите структури имат снимката на млад човек пред Бранденбургските врата в Берлин. Именно в Берлин през декември 2016 година извърши терористичен акт тунизиецът Анис Амри, който впоследствие бе убит от полицията в Милано. Полицейското управление на Рим е предало на всичките патрули изображения с външността на сириеца. Името му остава неуточнено, защото се смята, че има три различни страници във Фейсбук. При откриването му полицията трябва да съобщи на отдела за специални операции.", "date": "2019.07.20", "title": "В Рим обявиха опасност от тероризъм, издирват 28-годишен сириец"}
{"url": "https://www.monitor.bg:443/bg/a/view/vrystnik-na-hadji-dimityr-obleche-komitskite-mu-drehi-170992", "text": "Връстник на загиналия под връх Бузлуджа на 18 юли 1868 година войвода Хаджи Димитър Асенов облече комитските дрехи на героя и пресъздаде трагичната му смърт навръх Илинден. 28-годишният специалист по електроника от Казанлък Цветан Байнов сподели, че едва сега си дал сметка колко голяма отговорност е поел преди  години баща му Николай, решавайки да направи със съмишленици от националното дружество „Традиция“ възстановка на сражението, в което загиват войводата и още 21 от четниците му. Близо хиляда души от цялата страна аплодираха седмокласника от Крън Георги Митков, който изрецитира ботевата поема пред белокаменния паметник , издигнат от потомците през пролетта на 1961 г. по проект на скулптора Любен Димитров, под който са препогребани костите на избитите четници. Хлапакът призна, че цяла вечер не е мигнал преди тържеството , а минути преди заупокойната молитва самичък отишъл да остави цвете в подножието на паметника. Не скриха вълнението си и четирите момичета Николета, Мира, Христина и Ралица, които пресъздадаха митичните самодиви сред миришещата на барут поляна под вековните дървета.За Николета превъплъщаването е за четвърти път, за Мира и Христина това трето участие, а за дошлата от София Ралица –първо. В словото си пред множеството директорът на националния парк-музей „Шипка – Бузлуджа“, историкът д-р Чавдар Ангелов припомни, че обезобразените от турците трупове на героите стояли на бойното поле две денонощия, едва на Илинден били допуснати жителите на  близките села Крън и Енина, водени от поп Стефан Манолов  да ги опеят и погребат. Тялото на войводата /разпознато по татуираните инициали Х.Д.на едната му ръка/ положили в отделен гроб , а мястото белязали с дървен кръст. Две десетилетия по-късно по спомените на Христо Македонски било уточнено лобното място с надпис и сложили нарочен знак. Първото поклонение на мястото на сражението е било през 1884 година,, в него участва и баба Маринка, майката на войводата, но след 1950-та постепенно те били изместени от честванията на учредителния Бузлуджански конгрес на БСДП/1891/.Възстановени са през 1997 година по инициатива на казанлъчани, припомни местният лидер на СДС Николай Александров, тогава те са тръгнали под егидата на председателя на парламента. Тази година пред паметника нямаше нито един представител на Народното събрание, за пръв път обаче дойде новоизбраният евродепутат Александър Йорданов. Военни почести отдаде почетна група от състава на 61-а  стрямска механизирана бригада , приета от командира бригаден генерал Деян Дешков. От Брюксел цвете за паметника на Хаджи Димитър изпрати родственикът му линия на по-голямата му сестра Бойка Христо Димитров. 26-годишният българин отскоро е започнал да събира исторически  сведения за фамилията, от чийто корени произлиза и е готов да участва в замисления ДНК-анализ , който трябва да сложи точка на спора къде са костите на националреволюционера. Специално за Агенция \"Монитор\" Христо предостави неизвестни до сега снимки на баба Бойка и дъщеря й Анастасия, запазени през десетилетията в семейния архив.", "date": "2019.07.20", "title": "Връстник на Хаджи Димитър облече комитските му дрехи"}
{"url": "https://www.monitor.bg:443/bg/a/view/v-dylbinite-na-gyrcija-170956", "text": "Така или иначе цяла България си грабна плажните чадърчета и джапанките и се изнесе да летува в южната съседка Гърция. Защо да не потърсим малко повече адреналин при елините от това да се въртим като кебапчета на егейското слънце и да хващаме тен с джин-тоник в ръка или с рояк полудели деца на пясъка. Особено след като от личен опит разбрах как дори на 400 км от нашата столица се вихри дайвинг на световно ниво (това съвсем не е преувеличено, статистиките за туристическия поток в Гърция ясно сочат, че комшиите са започнали да гонят топдестинацията за подводни изживявания на Червено море). Така или иначе дори в най-запазените части на родното Черно море не става особено за гмуркане и удоволствието хич не е достъпно у нас, дори да има отбелязано на картата няколко точки, в които може да го пробвате и на родна земя. За това, че няма да имам особено впечатляващо преживяване под вода в Черно море, получих потвърждение и от инструктора ми в Гърция, който си е чист българин с 10 години стаж под вода у нас. Точните думи на Митко бяха: „Най-меката дума, която мога да използвам за това, в което се е превърнало Черноморието е ...септична яма“. Така че колкото и мускули да надува кампанията #rodnotomoreNEedemode, и колкото и снимки от плажа със звезди да се роят във Фейсбук, това няма да промени положението под повърхността. Но да се върнем на темата Гърция, без да прехвалваме съседите, които също имат върху какво да поработят и пооправят. Безспорен факт обаче е, че са запазили природата си непокътната. Подводният им свят е хармонично царство на какви ли не същества, които при късмет и добър екип може да видиш на сантиметри. Зад всичко това стои строга политика, дори крайна. До 2006 г. в Гърция има почти а доводът на управляващите е, че не желаят дайвъри да изнасят и присвояват потънали антики. Ако трябва да го кажем в цифри – едва 997 от общо 16 000 километра крайбрежие са били достъпни за подводни авантюристи. Под натиска на Европейския съюз през 2005 хватката на рестрикциите отслабва, защото Европа се опасява, че гръцкият туризъм страда от толкова строги мерки. И се оказва права. Доскоро дайвинг дестинация само за авантюристи от Стария континент, в момента Гърция е все по-апетитна хапка за търсачите на адреналин от цял свят. Все още обаче законите, защитаващи антиките, са доста сурови, така че Големият плюс и наш основен мотив да съберем най-интересните дайвинг точки в Северна Гърция (разбирай Халкидики) на едно място в тази статия, са многото преимущества на съседите в това отношение. Да започнем с местоположението – всички места, които сме подбрали, са на най-много 400 км от София, което си е по-близо дори от родното море. Тоест разходите за път ще са ви минимални. Почивката при съседите също няма да ви бръкне в джоба по-дълбоко, отколкото у нас. Не е особено скъпо и да се гмуркате (но за това после). Другият водещ мотив да гласуваме за Гърция с две ръце са изключително подходящите условия за всякакъв вид водолази. Както дебютантите, така и напредналите, че дори и рек дайвърите (wreck diving, изследователите на потънали кораби) ще намерят нещо за себе си. Гмуркането е лесно, защото има много точки (места) за дайвинг, които са на брега, а ако предпочитате „голямото синьо“, както му викат професионалистите на дълбокото – то също е доста близо и може да стигнете до него с кратък тур с лодка, която се намира навсякъде. Може да се гмурка целогодишно в Гърция, като най-приятно е от май до ноември заради температурата на водата. Юни, юли и август дават най-добрите условия, но тогава е и пикът на туристическия сезон и е по-скъпо. Ако ще си правите специална ваканция за гмуркане, изберете май, октомври или ноември, когато условията са добри, а цените - по-ниски. да се превърнете в риба, защото водата е безобразно прозрачна, топла и няма силни течения. Разбира се, големите курорти размътват положението и там трябва да влезете по-навътре, за да достигнете до истински кристалните води и видимост до 40 метра. Освен гмуркане с акваланг може да се порадвате и на шнорхелинг, благодарение на липсата на силни течения около бреговете. Морските обитатели, които може да срещнете, са всички онези, които се откриват в Средиземно море, като в най-източните части може да се сблъскате и с разнообразие от видове, присъщи на прословутото Червено море. Лятото, със затоплянето на водата се появяват повече костенурки, акули и морски бозайници, а пейзажът около вас под вода ще оцветят анемони, морски звезди и пасажи от разноцветни риби. Трябва да се отбележи, че най-популярните места за гмуркане в Гърция съвсем не са в континенталната й част. Логично! Истинските перли са около островите Хиос, Крит, както и лъскавите Миконос и Санторини. Въпреки че и те придобиват популярност сред българите в последно време, все още Северна Гърция е топлокацията за нас, затова потърсихме на живо и през приятели най-добрите места за подводни изживявания точно там! Плажът Калогрия е може би най-известната дайвинг точка в Северна Гърция, само на 400 км от София и на няколко километра от големия курорт Никити. Това е и моята точка за гмуркане, но не съм я избирала. Съдбата ме отведе там, така да се каже. Или по-точно един изненадващ подарък, който не ми даде право на избор, което понякога се оказва най-добрият такъв. Попаднах в Никити Дайвинг Център – сравнително нов за мястото, но големият бонус е, че е направен от българи. Главният инструктор (както вече споменах) е Митко (Димитър Сапаревски). Солиден мъж с още по-солиден опит под вода. Асистира му половинката му Ваня (Иванка Чуковска), която пък е най-милото, разбрано и добре обясняващо същество на света. Въпреки че са изневерили на гмуркането в Черно море и от две години са се позиционирали в Гърция, вече не могат да смогнат на кандидат-водолази, като тази година дори им се налага да връщат мераклии. Споделиха, че подводните изживявания май се превръщат в нова лятна мания със страшна сила. Та след известно търсене избрали точно Никити, именно заради близостта му до плажа Калогрия. Дайвинг центърът им, освен че предлага услуги за напълно начинаещи, е идеално място и за професионалисти, както и за мераклии да станат такива. Може с Митко и Ваня да изкарате курсове и да вземете сертификат. А за нас бонус беше, че сме сънародници. Къде-къде по-лесно е да говорите на един език. А и с тях удоволствието е достъпно, особено ако сте от тези, които планирате отрано нещата си. Единично гмуркане за начинаещи е около 60 евро, в които е включено всичко – екипировка, превоз, застраховка. А под вода тези двама симпатяги са като залепени за вас. Особено ако не сте го правили друг път или сте паникьори, това е много полезно – ако закъсате с придвижването, буквално ви влачат, не спират да ви напомнят да изравните (налягането в ушите), сочат ви всичко интересно, снимат ви..., само не могат да дишат вместо вас. Затова пък отделят достатъчно дълго време, за да ви научат как да го правите със сухи тренировки. Правят и лицензирани водолазни курсове, като в началото на сезона – през май и юни, имаха супероферта, която включваше 4 дни почивка за двама с осигурено спане и водолазен курс за единия, при който се правят поне 4 гмуркания в открити води до 18 метра, както и тренировки в закрити води, а накрая ще финиширате със световно признат сертификат за водолаз. Всичко това за 420 евро. Самият плаж Калогрия ви спира дъха, щом стъпите на него, със ситния си пясък и обграден от олеандри (зокуми). Води по-сини от на филм, позициониран в началото на полуостров Ситония. Гмуркането е до малък риф, чиято горна част е над водата под формата на малък остров и има прилично богато разнообразие на живи твари като анемони, морски звезди, октоподи, морски кончета, групери, раци, скариди и лобстери. Видимостта е повече от отлична, и достига до над 30 метра. Мястото е забранено за моторни лодки и джетове и е подходящо за всякакъв ранг водолази – от начинаещи до напреднали, а дълбочината достига до 30-33 метра. Малкият курорт Палиори, в най-южния край на полуостров Касандра, на 120 км от Солун, е истинска златна мина. За щастие неразработена към момента. И за вас са останали жилки за намиране покрай трите дайвинг точки, събрани почти накуп около селцето. Самото то не е на крайбрежието, а се намира сред разкошни маслинови гори. Най-близкият плаж е на 1 км, но пък предлага ситен пясък, малки камъчета и кристални води като от картичка. И, разбира се, място за гмуркане, което носи името Порто Валица. Големият му плюс е, че не е пренаселено все още. Може да се гмурнете директно от брега, а дъното е пясъчно с малко камъни и приятно полегато, като постепенно става от 3 до 12 метра. При достигане на тази дълбочина има „стена“, която ви праща до 45 метра дълбочина. Освен че, след като изплувате ще може да се хвалите в метри, около вас под водата компания ще ви правят различни морски обитатели във всякакви размери – страховити муренати, сепии, кефал, октоподи, групери, камбала, морски зайци, а най-големите късметлии може да видят и светипетрова риба. Авантюристите може да се полюбуват и да изследват малки пещери, дупки и скали. Какво по хубаво да поплуваш с пасаж шарени риби и да ги последваш в някоя красива пещера?! На север от Порто Валица, на 2,5 км се намира втората дайвинг точка – Алонаки. Плажът е истинска перла – див и красив, заобиколен от скали. Има само едно капанче, откъдето може да си купите храна и напитки, и да се насладите на природата. На някои няма да им хареса, че брегът и дъното са осеяни с камъни, но за водолазите това може да е плюс – между скалите и камъните винаги има находки. Гмурка се директно от брега, а на съвсем прилично малко разстояние има малък остров, около който може да се направите на подводни изследователи. На още километър на север има още една малка дайвинг точка – Корсарос. И тя е достъпна от плажа, като дълбочината е от 20 до 60 метра. Видимостта е описана като добра в специализираните сайтове – от 10 до 30 метра, но реалните коментари на водолазите са, че често е около 10 или по-малко, което, ако сте дебютант, няма да направи приключението ви приятно. Морското дъно не е само място, където да поплувате с рибите и да се почувствате като тях. Там може да намерите и други забавления – като да разгледате потънал кораб, т.нар. рек (wreck). Северна Гърция предлага и това на водолазите. Едно от най-близките места, където може да се поразходите из останки, е в близост до курорта Сане на полуостров Ситония, Халкидики. Само на 600 м от бреговете му може да се гмурнете до потъналия немски кораб „Митилини“. А до него ще стигнете за 10 минути с лодка. Инцидентът с него се е случил през есента на 1961 г. Бил е използван за карго цели, като е превозвал бъчви с вино и хранителни провизии (те още стоят в него и създават пейзаж като от „Карибски пирати“ за водолазите – разпръснати бутилки, прекатурени бурета, рибарски мрежи и метри въжета). По време на буря огромна вълна е запратила кораба към брега, като го е ударила в скала и го е повредила. Екипажът се е спасил, но товарът е потънал заедно с него. С годините се е превърнал в жив риф, пълен с морска флора и фауна, като групери, октоподи, раци, гъби, корали, анемони, спирографи, както и различни малки шарени риби, разнообразни медузи. През лятото се появяват дори някои големи риби, като риба тон и риба меч. Корабът е потънал на 20 метра дълбочина, а самият той е 40 метра дълъг и само чака да бъде открит от всеки желаещ – дори начинаещ.", "date": "2019.07.20", "title": "В дълбините на Гърция"}
{"url": "https://www.monitor.bg:443/bg/a/view/samolet-se-razbi-v-magazin-v-germanija-naj-malko-trima-sa-zaginali-170997", "text": "Най-малко трима души са загинали, след като малък самолет падна в южногерманската провинция Баден-Вюртемберг днес около обяд, съобщава местната полиция. Самолетът се е врязал във фасадата на търговски център за битови стоки и строителни материали на известната търговска верига \"Баухаус\" в град Брухзал, на около 70 километра северозападно от Щутгарт. Търговският център е на няколкостотин метра от неголямо летище.  Предполага се, че тримата загинали са били в самолета.  Все още не е известна причината за катастрофата, кои са били хората в самолета и дали има други пострадали. Районът на сградата е блокиран.", "date": "2019.07.20", "title": "Самолет се разби в магазин в Германия, най-малко трима са загинали"}
{"url": "https://www.monitor.bg:443/bg/a/view/unoshite-ni-sa-na-final-sporjat-za-evrotitlata-po-volejbol-170999", "text": "Волейболистите от националния отбор на България за юноши под 17 години се класираха за финала на европейското първенство, което се провежда в София. Момчетата на Мартин Стоев се наложиха над Полша с 3:1 (22:25, 25:21, 27:25, 25:23) в първия полуфинал на надпреварата, изигран в зала \"Христо Ботев\" пред почти 1000 души. По този начин младите \"лъвчета\" се класираха за финала на шампионата на Стария континент, който ще е първи за България в тази възраст от 2010 година насам. Тогава нашите спечелиха сребърните медали. Съперник на българските момчета в спора за титлата ще бъде победителя от втория полуфинал между Франция и Чехия, които ще играят по-късно тази вечер. Финалът ще бъде утре (21 юли) от 18.00 часа, а преди това от 15.30 часа е спорът за бронза. Най-полезен за българския тим беше капитанът Владимир Гърков със страхотните 22 точки за победата. Георги Татаров и Александър Николов добавиха съответно 16 и 14 точки за успеха. За \"дружина полска\" Пьотър Сливка реализира 15 точки.", "date": "2019.07.20", "title": "Юношите ни са на финал, спорят за евротитлата по волейбол"}
{"url": "https://www.monitor.bg:443/bg/a/view/karajancheva-da-vzemem-primer-ot-rojen-za-da-sme-po-mydri-v-imeto-na-bylgarija-170998", "text": "Трябва да вземем пример от Рожен, за да бъдем по-разумни, по-мъдри и по-обединени в името на България, заяви пред журналисти на Рожен председателят на Народното събрание Цвета Караянчева. Според нея Рожен е уникален събор, който \"пази традициите и ни прави по-силни, защото тук се отваря сърцето и душата\". Цвета Караянчева и председателят на ПГ на ГЕРБ Даниела Дариткова са сред гостите на Събора на народното творчество и животновъдството \"Рожен 2019\". „Не спираме да се надяваме, че ще намерим съгласие по темите, които са от национално значение“, коментира Дариткова. Тя допълни, че ще предадат на колегите си от всички парламентарни групи посланието от Рожен за единство и обединение. „Искрено вярваме и продължаваме да работим в тази посока, винаги сме били за диалог и за обединение на усилията“, заяви председателят на ПГ на ГЕРБ. „За съжаление не успяхме да се обединим по темата с национално значение вчера за ратификацията на договорите за Ф-16“, коментира Цвета Караянчева. Тя допълни, че все пак има национално отговорни теми, по които намират диалог с представителите на другите политически сили в търсене на общо решение. Над 200 хиляди посетители са преминали през съборното селище на Роженските поляни вчера и днес, според данни на организаторите. \"Девойко, мари, хубава\", изпълнена от 28-годишната Рейчъл от Тексас, бе най-аплодираната изява през втория ден на Роженския събор. Младата американка посещава за първи път България, след като вече е влюбена в българския фолклор. Рейчъл разказа пред журналисти, че сама е научила българските песни, слушайки ги от записи в интернет. Допълва, че е очарована от първата си среща с България, която, по думите й, има най-хубавата фолклорна музика с най-сложния ритъм.", "date": "2019.07.20", "title": "Караянчева: Да вземем пример от Рожен, за да сме по-мъдри в името на България"}
{"url": "https://www.monitor.bg:443/bg/a/view/etna-otnovo-izrigna-zatvori-dve-letishta-170989", "text": "Вулканът Етна на италианския остров Сицилия, който е най-големият жив вулкан в Европа, изригна през нощта с потоци от лава, съобщиха вулканолози, цитирани от \"Франс прес\". Голямото количество изхвърлена пепел в небето предизвика затварянето на две летища във втория по големина град в Сицилия - Катания. Те са били отново отворени частично тази сутрин. Вулканичната дейност идва след \"силен тътен\", регистриран от Националния институт по геофизика и вулканология в началото на юни и предишното изригване през декември миналата година. Изригванията на Етна са чести, като последното голямо беше в началото на 2009 г. От института уточниха, че последното изригване е прекъсващо и лавата е текла около 1,5 км надолу по пустинния стръмен склон, наречен Valle del Bove от кратерите, разположени на югоизточната страна на вулкана.", "date": "2019.07.20", "title": "Етна отново изригна, затвори две летища"}
{"url": "https://www.monitor.bg:443/bg/a/view/plamen-sirakov-kojto-bie-duzpi-vyv-vratata-na-tenesi-uiljams-170961", "text": "Мимоходом отбелязва, че е роден на 5 юли, сякаш цитира заглавие на стар американски филм. И че е зачел деня с градинско парти на чист въздух в Драгалевци, където се е изнесъл да живее с откриването на летния сезон. Докато изважда спомените си от огромна кутия, обяснява: „Гледам тези снимки, като че ги виждам за първи път. И все се питам: това време – то минало ли е, било ли е, не е ли било?! В този живот като че ли за мене всичко е театър – една роля, втора, трета, пета... Просто не съм усетил кога излетяха годините. Спокойно казвам – вече 67“... Но 67 е само цифра за човек, който е бил в хотела между тоя и оня свят, описан от драматурга Ерик-Еманюел Шмид, а сега се е върнал при нас и е зажаднял за сцената. На кадрите, които показва, асът на Сатирата Пламен Сираков е със Стоянка Мутафова, Антон Радичев, Янина Кашева, Ивайло Герасков, Латинка Петрова и още по-често с Катя Паскалева, Кирил Варийски, Мариана Димитрова, Едуард Захариев, Димитър Манчев, Хиндо Касимов, Васил Попов, Калата, които отдавна играят в необятния небесен театър. „За мен те са живи колеги, тръгнали малко по-рано в някаква посока. Днес има ново поколение артисти – млади, енергични и...толкоз. На енергия го докарват, но го няма оня дух“, съжалява той. След тежкия инсулт, който го повали в края на 2017-а, Пламен Сираков за пръв път се появи възстановен в храма на смеха като участник в церемонията за връчване на наградите „Златен кукерикон“ през пролетта. изразяваща сякаш почудата от заобикалящия ни абсурд. „Всичко още ми е като на сън – сънувам нещо, стряскам се, отново заспивам в очакване на големия сън... Времето някак ми се изплъзва, минава бързо, бързо, бързо и ето – спомените остават в една кутия за обувки...“ прави горчива равносметка актьорът и добавя: „Дай Боже да имам още работа“. Ще има – през следващия сезон на Сатиричния театър ще се включи в поредното издание на любимия за поколения зрители формат „Кукер кабаре“ със смешни миниатюри и скечове. Предстоят и нови постановки, разговори с режисьори, разпределение... „В началото, като дойдох в Сатирата през далечната 1983/84 година, под крилото си ме взе Хиндо Касимов. Много си другарувахме с него, той много ме обичаше. Беше изключително лъчезарен човек бате Хиндо, благ, мек и същевременно достатъчно остър, когато е необходимо“, връща лентата Пламен Сираков, който, подобно на ментора си, има ярък рефлекс за сатиричното, но нерядко обагрено с полутоновете на тъгата. С Хиндо Касимов, Васил Попов и великия Калоянчев той има удоволствието да се изявява в култовия спектакъл „Бай Ганьо“ с фрагменти от който по-късно режисьорът Иван Ничев създава едноименния си филм. Сираков там е Константин Иречек, който с опрощаваща ирония наблюдава маскарлъците на „новите“ българи. Но това е минало, макар и славно. Днес актьорът повече мисли дали ще се върне към последните роли, играни от него преди да го връхлети инцидентът – не само в Сатирата, но и в „Ревизор“ на Гогол в театър „София“, в „Късмет, по дяволите“ по Чарлз Буковски и Джек Керуак в Театър 199, в екипа на „Искри и сезони“ на Искра Радева... „Тъй като повече от сега съм в очакване и съм готов на всичко! Само да кажат!“, охотно рапортува той. Софиянецът е завършил ВИТИЗ в един забележителен клас на проф. Сашо Стоянов заедно с Атанас Атанасов, Ивайло Христов, Георги Кадурин, Аня Пенчева, Йорданка Стефанова, Пламен Марков. С мнозина от състудентите си неведнъж е работил и по-късно и продължава да е духовно свързан с тях. „С тези хора имам чувството, че всичко сме си казали и дори да се видим и да мълчим, пак е хубаво“, категоричен е Пламен. Сред най-милите на сърцето му приятели и към днешна дата е проф. Ивайло Христов (той го нарича Ивайлича), с когото в Академията (се) хвърляли в най-дълбокото. „През цялото време сме се хвърляли. Професорът все ни викаше: не е грешно да сбъркаш. Той ни стимулираше да грешим и да пробваме отново и отново“, припомня си Сираков. Особено скъп му е и Георги Кадурин. „По-близък ми е от брат. Братя, братя, ама и те понякога се карат за наследство, а ние никога не сме се ревнували за роли. Аз дишам с него – щом го видя, като че ли започвам да дишам. Жоро също сияе целия. Много приятно е човек да изживява такива неща с приятели“, не крие комедиантът и разказва как двамата с Кадурин по неподражаем начин са нахлули в света на Тенеси Уилямс в Ню Йорк: „Бяхме на турне със спектакъла „Нищожно количество болка“ на Театър 199 и известният драматург Марио Фрати ни покани на гости в дома си. Посочи вратата на съседния апартамент и каза, че там пък е живял Тенеси Уилямс. Жоро даде идеята да си бием дузпи на нея. И така си бихме дузпи на външната врата на Тенеси Уилямс!“. Навремето Пламен Сираков е тренирал футбол с юношите на ЦСКА, но от десетилетия голямата игра за него са театърът и киното. Има над 120 роли на сцената (любима му е тази в „Архитектът и императорът на Асирия от Фернандо Арабал) и поне 35 на екрана (достатъчно е да припомним филмите „Скъпа моя, скъпи мой“ на Едуард Захариев, „Мярка за неотклонение“ на Мая Вапцарова, сериала „Нощем с белите коне“ на Зако Хеския по Павел Вежинов и по-скорошния „7 часа разлика“). „Аз бях препълнен с роли. Точно преди „да ми се случи случката“ играех в 7 спектакъла и И слава Богу, че се спрях. Изведнъж някой като че ли ме стопира: чакай малко, не бързай, Пламене, не можеш да изиграеш всичко!“, обяснява актьорът как, според него, го е сполетяла болестта, наложила му принудителна почивка. За разлика от други колеги, преминали през подобно изпитание, напр. Йосиф Сърчаджиев или Христо Мутафчиев, той не смята нито да се посвещава на режисурата, нито да пише книга, а още мечтае да влезе в костюма на Барон Мюнхаузен в някой бъдещ спектакъл. „Режисирал съм няколко пиеси в извънстолични театри, но не искам да се ядосвам с артистите. Ти му обясняваш нещо, той пак си пробутва неговите номера. Защо да се нервирам, като и аз сигурно съм такъв?! Актьорът не слуша, в миналото беше по-дисциплиниран, а сега е такава лигня, че нямам думи!“, повтаря репликата си от кукериконите Пламен и веднага „зачерква“ казаното: „Но аз няма да говоря срещу моя брат актьора. Той вероятно се разтоварва така“. И изброява някои от именитите режисьори, до които се е докоснал в кариерата си: „Какви режисьори само! Леон Даниел, Краси Спасов, Коко Азарян, Елена Цикова... При всички големи съм играл и навсякъде съм усещал тяхната магия, защото това е професия за магьосници“. И отрицателните образи актьорът трябва да ги обича и защитава, знае Сираков. В киното поне 4-5 пъти е бил изнасилвач, като започнем още с „Козият рог“, но и тези лоши хора той си ги харесва. Свикнал е и у тях да търси зрънце добро, за да го съзре и публиката. Изведнъж да види героя в човешки план. „Защото животът е в подводните реки и това му е красивото, другото е ежедневие“, казва и му е мъчно, че малцина днес се „обучават“ в полета на духа, в извисяването. Може би за него преди близо две години точно такава роля е изиграло премеждието. „Сега живея в Драгалевци и по цял ден гледам природата, дръвчетата, цветята. Преброих приятелите си. Не смея да бъда краен в забележките си, тъй като животът е ужасно груб и мачка, мачка като валяк. И всеки гледа да се спаси. Аз вече нямам от какво да се спасявам, така че за мен останаха тревичките, мухичките, бръмбарчетата, птичките, които сутрин ми пеят, говорят ми, карат се помежду си... Дотук бях активен, пресъздавах разни образи, а сега повече се вглеждам и вслушвам във времето, което остава, защото това е също част от живота. А животът, както се казва, е за еднократно ползване и фактически аз сега се занимавам със своеобразно откривателство. Ако човек няма огромни претенции и малко се смири, ще разбере, че има много интересни неща за откриване“, заключава мъдрецът от Сатиричния театър.  ", "date": "2019.07.20", "title": "Пламен Сираков, който бие дузпи във вратата на Тенеси Уилямс"}
{"url": "https://www.monitor.bg:443/bg/a/view/cenata-na-oskara-170951", "text": "Може ли „Бащата“ да се нареди сред фаворитите за чуждоезичния (вече наричан „международен“ – б.а.) „Оскар“ след триумфа на филма в Карлови Вари? Този въпрос изглежда занимава всеки отдаден на седмото изкуство българин в последните две седмици. „Ако“-тата са много, въпросителните също, но мечтите са безплатни, както са казали хората… Пък надеждата, че те ще се осъществят, по традиция умира последна. Затова днес ще помечтаем и ние. Ето какво ще се случи в следващите месеци – Националният филмов център трябва да изброи кои родни филми от последната година ще имат шанса да се борят за титлата „българското предложение за „Оскар“. Следва официалното избиране на нашия представител на наградите на Американската филмова академия, като това традиционно се случва в края на септември. Оттам нататък пък титулуваният филм се заема с интензивна кампания за набиране на средства, с които да изглежда поне достойно на фона на останалите международни предложения. Като стана дума, да обърнем внимание на промените в регламента, които ще важат още от следващия награден сезон. Тези, които вълнуват българското кино конкретно са точно две – първата е смяната на наименованието на категорията, а втората е увеличаването на шанса ни да се класираме в т.нар. shortlist. Какво означава това? Накратко, вече 10 вместо досегашните девет заглавия ще се доближат с една крачка по-близо до заветната номинация. – особено за страни с малки пазари като нашата, като до момента само един български филм е достигал до него. Това беше „Светът е голям и спасение дебне отвсякъде“ на режисьора Стефан Командарев. Ето какво казват от Академията за другата промяна: Отчитаме, че терминът „чуждоезичен“ е старомоден на фона на световната киноиндустрия. Смятаме, че по този начин категорията ще насърчава позитивния и приобщаващ възглед за филмопроизводството.“ Думите са на Лари Карасзевски и Даян Уейерман, съпредседатели на Международния комитет по игрални филми. Оригиналното обяснение, че думата „чуждоезичен“ е демоде, на нас по-скоро ни „мирише“ на промяна, с която повече филми на английски, макар и не непременно от САЩ, ще са номинирани и в тази категория. Все пак трябва да сме приобщени. Дали това е така, разбира се, тепърва ще разберем. Да се върнем на българска територия, където избраният за родното предложение за „Оскар“ филм тепърва „влиза във филма“ да събира пари за кампанията си отвъд Океана. Продуцентите обикновено се обръщат към различни търговски компании, които да им дадат финансов гръб за промотирането на заглавието за „Оскар“-а. Спомнете си и 2015 г., когато отново Стефан Командарев (този път с филма „Съдилището“) организира с подкрепата на „Ню Бояна“ благотворителен търг именно с тази цел. Тогава още режисьорът изтъкна, че финансовата част от подготовката за такава кампания е изключително светкавична, като на екипа на заглавието се дават едва няколко седмици преди реалния старт на рекламирането на филма за заветния „Оскар“. Ето защо и би било трудно да се реализира т.нар. краудфъндинг, например, в който любителите на българското кино за участието ни в може би най-голямото филмово събитие на международно ниво. Тук трябва да се отбележи, че създателите на кино у нас не изнасят на собствени плещи в промотирането на продукцията си в Лос Анджелис. В последните осем години (до 2018 г., когато бе избрано последното ни предложение в лицето на „Вездесъщият“) Националният филмов център е подпомагал присъствието ни на оскарите с финансови инжекции в размер между 10 и 38 хиляди лева. Така, например, през 2016 г. НФЦ инвестира в промотирането на „Каръци“ (реж. Ивайло Христов) най-голямата заделяна до този момент сума, а именно 38 бона. Толкова е заделил още за „Съдилището“ през 2015 г. Въпреки че „Слава“ бе избран за българското предложение за „Оскар“ през 2017 г., финансовата подкрепа на предния успешен филмов продукт на дуото Петър Вълчанов и Кристина Грозева (автори и на „Бащата“) е отразена в отчета за разходите на филмовия център от миналата година, като според документа те са разполагали с 25 хиляди лева за представянето си на оскарите. През 2013 г. „Цветът на хамелеона“ (реж. Емил Христов) получава пък минималната подкрепа от разглеждания период – 10 бона. Интересен факт е, че две години по-рано „Тилт“ (реж. Виктор Чучков) е подкрепен с 28 400 лв. за наградите „Оскар“, но и допълнителни 6500 лв. за лобиране за наградите на Асоциацията на чуждестранните журналисти в САЩ, по-популярни като „Златен глобус“. Редно също така да се допълни, че НФЦ подпомогна и промотирането на „Вездесъщият“ в края на миналата година. Конкретната сума към момента все още не е известна. Последното ни предложение за „Оскар“ всъщност се представи наистина добре в котирането си отвъд Океана. като The Landmark Theatre и Lаеmmle Monica Film Center. Сред акцентите на кампанията бе и специално събитие за филма ни, двигател на което беше престижното професионално издание Deadline Hollywood, след което публиката (където са и членове на Академията) имаха среща с режисьора Илиян Джевелеков и изпълнителя на главната роля Велислав Павлов. Лентата получи ласкави отзиви от имащите право на вот на наградите „Оскар“, най-вече заради модерната тематика (съвременния порив на човек да се превърне в Биг Брадър) и актьорската игра. За лентата се застъпи и режисьорът с български корени Тед Кочев, автор на „Рамбо: Първа кръв“. И ако това не е достатъчно, „Вездесъщият“ се превърна в едно от най-промотираните заглавия в прясно изгрялата тогава платформа за видео по заявка Row8, като всеки желаещ можеше да изгледа заглавието срещу скромния „наем“ от 5 долара. Въпреки всички положителни коментари и суперлативи, изказани по адрес на българското предложение за „Оскар“, то така и не влезе в гореспоменатата престижна шортлиста. Защо? Ако предположим, че „Вездесъщият“ е взел максималната раздавана до момента финансова помощ от НФЦ в размер на 38 хиляди лева и е успял да удвои, не – да утрои тази сума чрез други спонсори, то тогава равносметката възлиза на 114 хиляди лева. Нека дори ги закръглим до 120 хиляди лева. Тази сума представлява точно 0,28% от средствата, с които разполагаше „Рома“ на Алфонсо Куарон (който грабна в крайна сметка заветната статуетка в чуждоезичната категория) за същата тази церемония. Факт е, че зад заглавието на мексиканския режисьор, който и преди това бе носител на „Оскар“, стои гигант като Netflix. Самата компания има какво да доказва на оскарите – като факта, че филмите, излъчвани в платформите за видео по заявка са не по-малко качествени от тези с театрално излъчване. Струва си да се отбележи и че „Рома“ се бореше не само за чуждоезичния „Оскар“, а за статуетки в още девет категории. След всичко, изброено дотук, донякъде разбираме защо Куарон и компания инвестират 25 милиона долара. Фактът, че това, което българският филм може да си позволи за промотиране, гравитира около една трета от процента обаче е не само стряскащо, но и изключително трагично. Средствата, събрани за българското кино обикновено отиват по линия на организиране на прожекции, на които нашите се стремят да привлекат най-много от членовете на академия, чиято многочисленост продължава да се увеличава ли увеличава. Тук имаме предвид, че само след един пълнометражен филм зад гърба си, Лейди Гага получи покана да се присъедини към Академията. Скоро, предполагаме, почти няма да има артист в Холивуд, който да не е получил златната оферта да гласува статуетките… Но да се върнем към кампанията за „Оскар“. По дефиниция, всеки „състезател“ получава по една безплатна прожекция. Това, както се досещате съвсем не е достатъчно, защото дори и цялата Академия да се е юрнала в любопитство да изгледа нашия филм, то няма зала, която да побере близо 9000 души пред един екран. Затова ние (разбирайте екипът на филма, който ни представлява) се опитваме да изчислим като първокласник пред сладкарница какво още можем да си позволим за наличния бюджет. Обикновено е гордост, ако достигнем до над 5-6 прожекции. Сред най-евтините зали в Ел Ей в разгара на наградния сезон наемите вървят по около 1200 долара на час, показа проучване на „Монитор“ в сайт за запазване на локации именно в епицентъра на българските кампании за „Оскар“. Цените, разбира се, могат да достигнат и до 10 бона, че и нагоре, но това вече е „торта“, която ние надали можем да си позволим. Така де, да кажем, че членовете на Академията са видели филма ни. Но те са изгледали (вероятно) всички останали кандидати за чуждоезичната (международната от следващата година) категория, които като брой достигат и до 100. Макар и ние да си знаем, че „нашето си е най-хубаво“, в случай, че не сме направили революционно откритие – я сюжетно, я кинематографично и т.н., следва да се предвиди бюджет още за рекламна кампания. Според информация в блога stephenfollows.com от 2015 г. (когато сумите за промотиране на филм за „Оскар“ независимо от категорията достигат до $10 млн.) 5 милиона долара са отивали именно по това перо. За справка по същото време реклама на филма на първа страница на популярното издание The Hollywood Reporter е струвала около 72 хиляди долара. Хубаво би било, ако има и кой да лобира за българските филми… Това обаче също е рядко срещано – към момента имаме един сънародник в редиците на Академията – аниматорът Теодор Ушев, а както знаем – една птичка пролет не прави. Към всичко изброено до тук прибавяме още необходимите средства за пътуването и в двете посоки на представители на нашето заглавие, престоя и други подобни консумативи. А отгоре на всичко това, следва да имаме предвид и кетъринг за всяка една от прожекциите, като колкото и смешно да звучи и това се оказва голям разход дори за големите продукции. „Студиа се надпреварват кой ще задоволи повече глада и жаждата на членовете на Академията…“, пише сп. Variety в разгара на последната оскарова кампания. Изданието цитира източник, запознат с харчовете около нея, който е категоричен, че тази година са „литнали повече пари от всякога досега“, като не само „Рома“ но и „Роди се звезда“ и „Първият човек“ са били предвидили над 20 милиона долара за по-добър шанс да се сдобият със златната статуетка. Парите, макар и от основополагащо значение, не са единственият фактор заради който губим „по точки“ от останалите. Важно е и времето, което можем да инвестираме. То за нас се заключава на няколко – обикновено две-три, седмици през октомври/ноември. Така до реалното гласуване дори и да сме направили добро, в случая първо, впечатление, то ефектът от него вероятно отшумява до реалното гласуване – първо за шортлистата, а после за номинациите и заветния „Оскар“. Финансовата подкрепа, която Националният филмов център оказва на българското предложение за „Оскар“ е част от бюджетното перо, с което институцията подкрепя международната промоция на българското кино. Освен кампанията на родно заглавие за наградите на Американската филмова академия, НФЦ заделя средства за участието на родни продукции и на други големи киносъбития. Едно от последните такива бе участието на „Посоки“ в конкурсната програма „Особен поглед“ на Кан. На френската Ривиера, филмът на Стефан Командарев впечатли Ума Търман, която дори лобира за награда на нашите актьори, макар и в крайна сметка заглавието да си тръгна без отличие от престижния филмов фестивал. Това се случи през 2017 г., когато филмовият център е ударил финансово рамо на представянето ни в Кан в размер на 12 500 лв., сочи справка на „Монитор“ в отчета за годишните разходи на НФЦ. Същата сума е получил и филмът „Уестърн“ на режисьорката Валеска Гризебах за участието му във фестивала в Кан. Лентата е копродукция между Германия, България и Австрия, като действието се развива на наша територия. Година по-рано друга българска копродукция – „Белгийският крал“, обра овациите на кинофорума във Венеция. За да се яви на филмовото събитие, комедията, режисирана от дуото Джесика Удуърт и Петер Бросенс, държавата – в лицето на НФЦ, отдели 6000 лв. Двойно по-малко пък получи „Дивата круша“ за участието си в Кан миналата година. Лентата отново е родна копродукция, като на режисьорското столче за нея седна Нури Билге Джейлан. По ирония на съдбата, именно „Дивата круша“ бе турското предложение за „Оскар“ тази година. Уви обаче и то не се класира до заветната шортлиста. „Не ме докосвай“ на румънската режисьорка Адина Пинтилие, в който с участие се разписват родните актьори Ирмена Чичикова и Георги Налджиев, ни донесе повод за национална гордост миналата година, след като взе голямата награда от Берлинале. За да се яви на фестивала в германската столица, лентата получи финансова инжекция и от българския филмов център, като тя бе в размер на 5000 лв.", "date": "2019.07.20", "title": "Цената на Оскара"}
{"url": "https://www.monitor.bg:443/bg/a/view/direktoryt-na-odbh-v-ruse-izkluchitelno-sme-pritesneni-170987", "text": "Директорът на Областната дирекция по безопасност на храните в Русе д-р Георги Дяков изрази притеснение по повод „Изключително сме притеснени. Това е първото огнище у нас в индустриална свиневъдна ферма. Изпълняваме стриктно всичко, което е в заповедта на Българската агенция по безопасност на храните. Свинекомплексът в Николово е на акционерно дружество, което развива много дейности. Вече сме разговаряли с един от акционерите, запознали сме го какво предстои да се предприеме – хуманно умъртвяване на животните, дезинфекция и т.н.“, каза пред Агенция „Монитор“ директорът на Областната дирекция по безопасност на храните в Русе д-р Георги Дяков. Според неофициална информация в животновъдния обект работят към 70 души, като повечето са от Николово и от близкото село Просена. Най-вероятно тези хора ще останат без работа. Кметицата на Николово Марийка Генова каза пред „Монитор“, че със служители от кметството търсят място за загробване на домашните прасета, гледани в стопанствата тип „заден двор“ в селото. Съгласно заповедта на Българската агенция по безопасност на храните в трикилометровата зона всички домашни прасета трябва да бъдат умъртвени. „Само шест-седем стопани в Николово гледат прасета. Бяха повече, но хората просто се отказаха заради опасността от поява на африканска чума. Стопаните са уведомени какво предстои, проявяват разбиране. Неприятно е за всички“, каза Генова. Управителят на свинекомплекса в Николово Мариана Киселова не отговоряше на мобилния си телефон.", "date": "2019.07.20", "title": "Директорът на ОДБХ в Русе: Изключително сме притеснени (ОБНОВЕНА)"}
{"url": "https://www.monitor.bg:443/bg/a/view/pojar-pogylna-30-000-kokoshki-nosachki-i-jajca-170990", "text": "Близо 30 000 кокошки-носачки, яйца, 800 кв.м. покривна конструкция и оборудване са изгорели при пожар в птицеферма в град Пещера. Спасени са самата птицеферма, 3 складови помещения, 5 други сгради, кокошки и фуражни силози. Огънят е лумнал към 16,30 ч. в петък в бивш стопански двор в родопското градче, където се помещава частна птицеферма. Към мястото веднага е насочена дежурната смяна огнеборци с три противопожарни автомобила, а малко по-късно още един от РСПБЗН-Пазарджик с общо 15 пожарникари. След немалко усилия огнеборците са успели да овладеят пожара и към 23 часа е напълно изгасен. В резултат на разразилия се огън, който е обхванал няколко производствени халета, са унищожени по първоначални данни няколко хиляди кокошки-носачки, готова продукция от яйца, около 800 км.метра покривна конструкция и оборудване. Спасени са други пет сгради, намиращи се в непосредствена близост, както и два фуражни силоза. Размерът на щетите на собственика на птицефермата тепърва ще се изчислява. Изясняват се и причините, довели до възникването на пожара. На мястото е извършен оглед от дежурна група на РУ-Пещера и местната пожарна.", "date": "2019.07.20", "title": "Пожар погълна 30 000 кокошки-носачки и яйца"}
{"url": "https://www.monitor.bg:443/bg/a/view/mylnija-tresna-41-godishen-anglichanin-v-pirin-jiv-e-170984", "text": "Мълния тресна 41-годишен англичанин вчера около 14,30 часа. Инцидентът е станал в Пирин планина над местността „Попина лъка“. Отрядът планински спасители от Сандански бързо се отзовали на сигнала и са успели да спасят пострадалия, който е бил в безсъзнание. Открили са го в местността Винарска порта, в Чайрийски циркус.  Светкавицата го е ударила директно в тялото, намерен е бил с изгорени дрехи. От Спасителната служба в Сандански съобщиха, че мълнията е пробила през главата и е излязла през десния крак на пострадалия. И двете тъпанчета на ушите са му спукани. 41-годишният М.Г. е дошъл в съзнание след намесата на лекарите в Сандански. Англичанинът е извадил късмет, че е носил 2 телефона в себе си, единият от които е бил поразен и, че токът не е преминал през сърцето му. Около 19 часа снощи е бил транспортиран с линейка за „Пирогов“. Състоянието му е стабилизирано.", "date": "2019.07.20", "title": "Мълния тресна 41-годишен англичанин в Пирин, жив е (ОБНОВЕНА)"}
{"url": "https://www.monitor.bg:443/bg/a/view/vmro-plovdiv-razdade-kurban-za-ilindensko-preobrajenskoto-vystanie-170988", "text": "По повод годишнината от Илинденско-Преображенското въстание организацията на ВМРО в Пловдив раздаде курбан. Всеки мирянин, дошъл днес на литургия в църквата “Света Троица”, получи купичка от ароматната гозба. Отец Георги освети и благослови храната и отправи молитва за упокоение душите на хилядите, загинали по време на въстанието на българите от Беломорска и Одринска Тракия и Вардарска Македония през 1903 г.  ", "date": "2019.07.20", "title": "ВМРО Пловдив раздаде курбан за Илинденско-Преображенското въстание"}
{"url": "https://www.monitor.bg:443/bg/a/view/hakeri-probiha-sistemata-na-policijata-v-london-170983", "text": "Лондонската полиция е станала жертва на хакери, които са разбили официалния профил на институцията в социалната мрежа „Туитър“, публикувайки редица ексцентрични съобщения, съобщава британският вестник Telegraph. Съобщенията са с антиполицейска насоченост и призовават за освобождаването на обвинения в изнасилване рап изпълнител Дигга Д., като някои от тях са съдържали нецензурни думи по адрес на полицаите, предава \"Фокус\". От Скотланд ярд заявиха, че официалната страница на полиция „Метрополитън“ е била обект на „неоторизиран достъп“. Според старши полицейския офицер Рой Смит, екипът на полицията „работи усърдно, за да изтрие съобщенията и подсигури сигурността на профила“. В изявлението си служителят призовава потребителите на „Туитър“ да \"игнорират съобщенията от профила на полицията, докато не се възстанови контрола върху него“. Рано сутринта в събота обиждащите „туитиве“ бяха свалени. Официален говорител на „Метрополитън“ отрече да е имало „хакване“ на профила, като в момента се установяват подробностите по случая.", "date": "2019.07.20", "title": "Хакери пробиха системата на полицията в Лондон"}
{"url": "https://www.monitor.bg:443/bg/a/view/45-000-evro-spirat-ivo-ot-plovdiv-da-zamine-na-lechenie-v-moskva-170982", "text": "32-годишният Ивайло Тенев от Пловдив се нуждае от помощ, за да събере 45 000 евро и да замине за лечение в Москва. От 9 години младият мъж е диагностициран с една от най-тежките диагнози – множествена склероза, за която лекарите казват, че няма никакво лечение. Борбеният пловдивчанин обаче вярва, че може да преодолее болестта и отново да заживее нормален живот.  Бил е диагностициран през 2010 г., след като в окото му се появила жълта точка. „Бях с тогавашната си приятелка на разходка и при слизане от автобуса ми се беше появила жълто петно в долната част на дясното око. Само това. Оттам нататък започна едно ненормално ходене по лекари и специалисти, медиуми, врачки и т.н.”, се връща назад в годините Иво. Бил на очни прегледи, откъдето го насочили към специалисти. След ядрено-магнитен резонанс невролози от Пловдив му поставили диагнозата множествена склероза. Иво не повярвал и отишъл в София за второ и дори трето мнение. Когато най-добрият специалист у нас потвърдил страшната диагноза, Иво взел решение да търси лечение за болестта си. Казал това на медиците, а те му казали, че лечение няма. „Те ми се смееха насреща. Професори, доценти. Смееха ми се. Да, така бяха нещата”, казва той. Първоначално състоянието му не било тежко. Преди страшната диагноза Иво водел много активен живот. Учел в специалност „Икономика на туризма” в един от колежите в Пловдив. Обичал да спортува. Тренирал източни бойни изкуства, плуване, волейбол, фитнес. Водел много активен начин на живот и нищо не предвещавало, че ще бъде диагностициран с  множествена склероза. До 2014 г. успявал да поддържа активността си. Тогава работел и учел в Дания, когато здравето му се влошило много. Наложило се да се прибере в Пловдив. Казва, че едва се е справил с полети и висене по летища, за да се добере до дома. Въпреки тежката диагноза и своето състояние, той не се е отказал. Установил е, че традиционните методи на лечение не му помагат и се е обърнал към алтернативната медицина. Посетил е Индия, където се е лекувал с помощта на аюрведа. Вложил е много свои пари, но два месеца, след като се е прибрал в Пловдив, състоянието му се влошило много. Бил на легло и не можел изобщо да стане от него. „Не в инвалидна количка. На легло бях. Но съм твърдо решен да се излекувам”, твърди младият пловдивчанин. Преди време видял предаване с излекувана от същата диагноза жена от Германия. Тъй като казва, че владее няколко езика, сред които любим му е немският, разбрал, че тя е била на лечение с присаждане на стволови клетки в Москва. Седмица по-късно Иво успял да намери контакт с германката и да получи от нея така нужната му информация. Свързал се с клиниката в Москва, откъдето преценили, че състоянието му позволява прилагането на иновативното лечение. А то, според думите на Иво, се състои от вливане на извлечени от него самия и обработени по специален начин стволови клетки. Било му обяснено, че там той ще бъде подложен на силна химиотерапия, както и че има значение по кое време на денонощието ще му бъдат извличани стволови клетки. Младият пловдивчанин възлага големи надежди на това лечение и мечтае отново да е пълноценен човек. В момента той контролира състоянието си с правилно хранене и кратки разходки край дома си. Той не иска да се предава и вярва, че ако до края на август успее да събере исканите от клиниката в Москва 45 000 евро, ще има шансове да се върне към нормалния живот. Към момента в сметката му и по пей пал са събрани общо около 5 000 евро, които са крайно недостатъчни, защото руската клиника изисква до края на август по сметката им да бъде преведена цялата сума от 45 000 евро. Титуляр: Ивайло Тонев Тенев IBAN: BG96UNCR70001523606927 BIC: UNCRBGSF PAYPAL: tenev.ivaylo@gmail.com  ", "date": "2019.07.20", "title": "45 000 евро спират Иво от Пловдив да замине на лечение в Москва"}
{"url": "https://www.monitor.bg:443/bg/a/view/9000-avtomobila-preminali-prez-kapitan-andreevo-za-denonoshtie-170973", "text": "За последните 24 часа са преминали около 9000 автомобила и близо 30 000 пътници през ГКПП \"Капитан Андреево\", обяви пред Нова телевизия началникът на ГКПП \"Капитан Андреево\" Емил Гочев. Той отбеляза, че преминаването на един автомобил през граничния пункт е в рамките на 30-40 минути. Заради натрупването на автомобилите, което се е образувало на пункта, контролните органи са отворили всички автоматизирани места на \"Изход\", посочи Гочев и припомни, че през миналия уикенд цифрите били почти същите.", "date": "2019.07.20", "title": "9000 автомобила преминали през \"Капитан Андреево\" за денонощие"}
{"url": "https://www.monitor.bg:443/bg/a/view/tanja-toncheva-i-sasho-kadiev-naj-naj-naj-lubimite-ni-seriali-170978", "text": "Днес в рубриката „Най-най-най“ надникваме в дома на звездното семейство на Таня Тончева и Сашо Кадиев. Какво обичат да правят младите родители в свободното си време? „Сериалите са любимото ни „най-най-най“ нещо, което правим заедно“, повдига завесата за нас чаровната танцьорка. Към момента работните графици и на двамата са заети. Той снима риалити шоуто „България търси талант“, където ще го видим като водещ заедно с Лудия репортер Дани Петканов, през последните няколко месеца застана и пред камерата за новия филм на Ники Илиев „Завръщане“. Още днес пък тя ще акостира на брега на язовир Батак, Цигов Чарк, за да се включи в първия по рода си у нас латино пикник, където всеки ентусиаст ще може да попие от опита й в салсата. Самият Кадиев, според Тончева, се справя отлично с танците, като дори е измислил собствен стил. „Той е известен с танците си. Нямаме такъв стил, към който можем да го причислим. Сашко си го е измислил, на всички песни танцува и от всички стилове танцува. Дори се меси и ми дава съвети от рода на „Тази фигура тук не трябва да е така, трябва да я промениш“, казва ни още Тончева. Докато не са на „подиума“, двамата обичат най-много да прекарват време заедно пред екрана, а ето и кои са любимите им телевизионни заглавия: 1. „Черното огледало“ Синопсис: „Черното огледало“ е известен с това, че всеки епизод функционира като самостоятелна единица. Всяка от тях носи собствен заряд, отличава се от всички останали, а редица телеманиаци са класирали конкретни серии от „най-скучни“ до „най-интересни“ телевизионни сюжети, които са гледали. Ето какво се случва в „най-най-най“ първата част на сериала: В първата част „Черното огледало - Националният химн“ министър-председателят Майкъл Калоу е изправен пред сериозен проблем, който може да съсипе бляскавата му политическа кариера – принцеса Сузана, най-обичаният член на кралското семейство, е отвлечена. Едно от условията, които безскрупулните похитители поставят, за да я освободят е... Калоу да прави секс с прасе в ефира на най-голямата национална телевизия. 2. „Западен свят“ Синопсис: За да пресъздаде по-вярно атомсферата на Дивия Запад с неговите улични престрелки, опушени барове и опасна любов, атракционният парк „Западен свят“ е населен с роботи, които са способни да изпитват силни страсти, да бъдат съпричастни, но и да убиват безмилостно. Посетителите се забавляват с тази разходка в миналото, докато един ден нещата неочаквано не излизат от обичайното русло. След няколко кървави инцидента става ясно, че роботите са се откъснали от контрола на хората от командния център и са завзели парка. Целта им е проста и жестока – никой да не си тръгне жив оттам. 3. „Големите малки лъжи“ Синопсис: Драматичният сериал с елементи на черна комедия разказва за три майки на деца от началното училище, чиито животи се обръщат с главата надолу след едно убийство в града, в който живеят. Създаден е  по бестселъра на Лиан Мориарти и е с участието на Рийз Уидърспун, Никол Кидман и Шайлин Удли. 4. „Наркос“ Синопсис: „Наркос“ е сериал, базиран на истинската история на краля на коката – Пабло Ескобар. Всеизвестен факт е, че Ескобар започва наистина от нулата като за по-малко от десетилетие се превръща в един от най-влиятелните хора в света. Толкова забогатява от търговията с наркотици, че списание „Форбс“ го нарежда на 7-мо място в списъка на най-богатите хора за 1989 г. Лидера на картела „Меделин“ успява да започне война с американските служби за борба с наркотиците и колумбийските власти. Война, която губи. Срещу него сили впрягат всички представители на закона – от юристи до военни, всички обединени от едничката цел да заловят Ескобар. 5. Бонус – документални филми, сред които ленти за тенисистката Серена Уилямс, певицата Ейми Уайнхаус и др. Докато гледат любимите си сериали, синът на Катето Евро обича да пие безалкохолни напитки „с литри“ и да граби с големи лъжици течен шоколад. Нежната му половинка пък обикновено се концентрира единствено върху сюжета на телевизионния разказ и избягва похапването. От време на време си позволява по един сладолед. „Караме се постоянно, защото той пуши много по време на филмите, а аз много мразя цигарите. Става, отваря, затваря... Обикновено изпращаме и детето горе при бабата докато гледаме. И двамата сме киномани и много, много обичаме да гледаме филми и сериали. Това е нещото, което най-много ни свързва“, намигна още Тончева.", "date": "2019.07.20", "title": "Таня Тончева и Сашо Кадиев: Най-най-най любимите ни сериали"}
{"url": "https://www.monitor.bg:443/bg/a/view/razljato-maslo-zatrudni-dvijenieto-po-am-hemus-170976", "text": "Временно движението при км 393 на АМ \"Хемус\" в посока София се осъществява с повишено внимание. Причината е почистване на разлято масло върху пътното платно. Това съобщиха от АПИ. Движението се регулира от \"Пътна полиция\".", "date": "2019.07.20", "title": "Разлято масло затрудни движението по АМ \"Хемус\""}
{"url": "https://www.monitor.bg:443/bg/a/view/spirat-dvijenieto-po-chast-ot-trakija-zaradi-tol-sistemata-170977", "text": "В продължение на един час тази вечер ще бъде спряно изцяло движението по част от автомагистрала „Тракия”. За времето от 23.00 до 24.00 часа ще бъде спряно движението в двете посоки от км 40 до км 44 на магистрала „Тракия“ в района на Ихтиман. За да не се затруднява трафикът през деня, късно вечерта ще се монтира рамка на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол). Шофьорите могат да ползват като обходен маршрут първокласният път I-8 през Ихтиман или да изчакват на място на магистралата, казват от пътната агенция. Необходимо е шофьорите да карат внимателно, със съобразена скорост и да спазват стриктно пътната сигнализация.", "date": "2019.07.20", "title": "Спират движението по част от „Тракия” заради тол системата"}
{"url": "https://www.monitor.bg:443/bg/a/view/svinskata-chuma-porazi-i-industrialna-ferma-kraj-ruse-170985", "text": "Свинската чума порази и индустриална ферма край Русе, съобщиха от Българската агенция по безопасност на храните (БАБХ). Обектът се намира в село Николово. Взетите от там проби изследвани в Националната референтна лаборатория към Националния диагностичен научноизследователски ветеринарномедицински институт в София проби са показали наличие на вируса на Африканска чума по свинете. , съгласно Приложение към Решение за изменение на Комисията (ЕС) 2014/709. Положителните за наличието на вируса на АЧС проби, са получени в рамките на провеждан засилен лабораторен надзор на заболяването в свиневъдните обекти. Засегнатият свинекомплекс е със затворен производствен цикъл, в който се отглеждат общо около 17 000 свине от различна възрастова категория. От БАБХ потвърдиха за „Монитор”, че всички животни там ще бъдат умъртвени. Областната дирекция по безопасност на храните в Русе (ОДБХ-Русе) е издала веднага акт за възбрана за движение на свине към и от обекта. Проведено е епизоотично проучване за движението на свине, фураж, транспортни средства и хора от и към обекта. Извършени са и проверки на кланиците, в които са изпращани свине за клане. Месо и продукти, добити от свине от тази ферма, са възбранени и подлежат на унищожаване. Предстои принудителното умъртвяване по хуманен начин и обезвреждането на домашни свине в 3 км предпазна зона при спазване на изискванията на Наредба № 22 за намаляване до минимум страданията на животните по време на клане или умъртвяване. В 10 км надзорна зона се намира една индустриална ферма в село Юделник, община Сливо поле, както и обекти - тип „лично стопанство“. Забранява се и търговията, придвижването и транспортирането на живи свине в 10 км зона. ОДБХ-Русе ще извършва клинични прегледи на домашни свине в населени места, както и ще се вземат проби за вирусологично изследване с цел гарантиране откриването на заболяването Африканска чума по свинете. Ще се проверява и за нерегламентирани придвижвания и/или търговия на домашни свине. При установяване на такива, на превозвачите и/или на собствениците на животните ще бъдат съставени актове за установяване на административно нарушение, а транспортираните животни ще бъдат незабавно и хуманно умъртвени.", "date": "2019.07.20", "title": "Свинската чума порази и индустриална ферма край Русе (ОБНОВЕНА)"}
{"url": "https://www.monitor.bg:443/bg/a/view/700-mln-globa-za-iztichane-na-danni-nalojiha-na-krediten-konsultant-v-sa-sht-170972", "text": "Американското бюро за кредитни консултации Equifax ще плати около 700 млн. долара на американските власти заради хакерска атака от 2017 г., довела до изтичането на данни за 145 млн. клиенти на фирмата, пише The Wall Street Journal. Предполага се, че освен друга лична информация са похитени и номерата на кредитните карти на около 209 хил. души. Equifax създава фонд за изплащане на компенсациите и се задължава да предприеме мерки за защита на информацията за клиентите си. За въпросната хакерска атака във фирмата са научили през юли 2017-та, но са оповестили фактите едва на 7 септември.", "date": "2019.07.20", "title": "$700 млн. глоба за изтичане на данни наложиха на кредитен консултант в САЩ"}
{"url": "https://www.monitor.bg:443/bg/a/view/iznenadvashti-proverki-po-stolichnite-pazari-zaradi-chumata-po-svinete-170979", "text": "Изненадващи проверки започнаха Българската агенция по безопасност на храните и Столичния инспекторат по пазарите в София, съобщава bTV. Причината са увеличаващите се огнища на африканска чума по свинете у нас. Днес инспекция имаше на птичия пазар в кв. \"Подуене\". Инспекторите следят за нерегламентирана продажба на продукти от животински произход. Някои търговци се сдобиха с актове, а други изоставиха стоката си, за да избегнат проверката. Инспекторите напомниха, че има издадена заповед за спиране на продажбата на животни и животински продукти. Те уточниха, че все още масово търговците не са запознати с новия регламент, поради което актове ще се връчват след седмица. До този момент огнищата на чума по свинете у нас са 16, припомня news.bg. На 16 юли свиневъди обявиха, че са необходими железни мерки и военно положение заради разпространието на заразата.", "date": "2019.07.20", "title": "Изненадващи проверки по столичните пазари заради АЧС"}
{"url": "https://www.monitor.bg:443/bg/a/view/doc-d-r-hristo-popov-direktor-na-naim-pri-ban-imanjari-vzrivjavat-cyrkvi-ot-h-vek-170962", "text": "Заради ореола на археологията като романтична професия все още при нас идват млади хора, казва в интерю за в. \"Монитор\" директорът на НАИМ към БАН доц. д-р Христо Попов. - Имам някакъв административен опит от предходни години, но отговорностите вече са по-големи. Беше въпрос на време, на разговори с колеги новият екип да бъде сформиран и да се сработи. В момента сме много натоварени със спасителни проучвания. Въпреки обвиненията към нас в монополизъм, особено активни от страна на някои неправителствени организации, през последните 100 години именно НАИМ е институцията, която осигурява основната експертиза в областта на археологията на територията на страната. И тази експертиза си има своите реални исторически и професионални основания. Активните археолози в страната едва ли са повече от 200-250 души, разпределени в различни регионални музеи и университети, а при нас на щат са може би над 70 от тях. Поне 2/3 от хабилитираните археолози в България работят тук. Поради очакванията към нас на държавно и експертно ниво натоварването не е никак малко. Поели сме отговорности, свързани с важни национални задачи, с проучвания на стратегически трасета на газопроводи, на магистрали. Въпреки щенията на различни малки по състав и капацитет организации да администрират и организират такъв процес, смея да твърдя, че на този етап ние сме тези, които основно можем да го направим. И не го правим сами, а в сътрудничество и отлична симбиоза с регионалните исторически музеи. В момента на теротирята на Северна и Северозападна България вървят спасителни проучвания по северния магистрален газопровод на десетки обекти. Ние работим в тясна връзка с музеите във Видин, Враца, Плевен, Велико Търново, Ловеч, Монтана... - Те са различни и многопосочни. В страната проблемът с младите специалисти, които тепърва се изграждат и започват своето кариерно развитие, става все по-наболял, тъй като младите образовани хора заради демографската криза намаляват. Голяма част заминават навън, други търсят по-добре платени професии. Държавната политика, макар че има някакъв опит за завой в последните години, не е достатъчно категорична в това професията на научния работник, на преподавателя във ВУЗ, да стане по-престижна в очите на новото поколение. Има институти към БАН, където няма млади учени, няма желаещи да упражняват тази професия. Има го този процес и при нас, но може би заради ореола на археологията като романтична професия все още успяваме да намерим млади специалисти, на които да предложим възможности за кариерно развитие. Една от задачите на моя екип е и тази: развитие на института; конкурси, позволяващи да бъде обновен личният състав; създаване на нови направления. Правим го не с поглед към утрешния ден, а за да имаме идея как ще се развиваме през следващите години и дори десетилетия. Иначе решаването на конкретните научни задачи е свързано с естествената ни позиция на страна на кръстопът, важна опорна точка за Източна и Югоизточна Европа, връзка с Азия и със Средиземноморието. Мисля, че бихме могли да се възползваме от геополитическото си положение, опитвайки се да бъдем основен научен център за археология за Балканите и Югоизточна Европа. Имаме и капацитет, и желание за това. - Планираните проучвания са свързани с основни изследователски и стратегически задачи, които през последните години следваме: старите български столици Търново, Плиска, Преслав. Радвам се, че има развитие в социализирането на тези обекти и туристопотокът в Плиска и Велико Търново (Трапезица) значително се е увеличил. Все още не е така с Преслав, но с общите усилия на местния музей, общината и нашите екипи скоро процесът ще стане видим. Другите обекти, които предстои да бъдат проучвани, са „обичайните заподозрени“: Солницата на Провадия с важни свидетелства за европейската праистория, халколитния Дуранкулак, при с. Нова надежда в района на Харманли, селищна могила Юнаците при Пазарджик... Имаме немалко обекти, свързани с Античността – колониите Аполония Понтика, Несебър, подводни проучвания има и в района на Ропотамо, работи се в Хераклея Синтика край Петрич, по интересната римска вила в Каснаково, Димитровградско. Работи се и по средновековни обекти – колегите от НИМ продължават изследванията по крепостта Букелон край с. Маточина, Свиленградско, по крепостта Лютица в Източните Родопи също. Тази година започват разкопки на калето при с. Дебнево, Троянско. Имаме обща политика с регионалните музеи, която да позволява културно-историческото наследство в различните части на страната да бъде пропорционално развивано, да няма дисбаланс, да не се обръща внимание само на Черноморието или старите столици, да има поглед и към Северна, Северозападна България, Родопите – балансът е в интерес и на регионите, и на музеите. - През тази година парите са повече – 2 млн лв. Миналата бяха 1,5 млн. Има постъпателно увеличаване на средствата и демонстрация от страна на държавата, че желае да участва в този процес, насърчава го, подкрепя го. Общините също трябва да бъдат по-активни и някои от тях го правят, имат желание за развитие на проекти на тяхна територия. Процесът трябва да бъде общ, не може да се чака само от едната страна, без да има опит за инвестиция и от другата. Ако мога да се пошегувам, археологията – разкопаването на даден обект, е най-евтината част от процеса. После социализирането, консервацията и реставрацията, въвеждането на артефактите в музейните фондове и експозиции – това е по-дълготрайният и по-скъпоструващ процес и като време, и като човешки усилия, и като пари в крайна сметка. - Те са и пред археологията, и пред полицията, и пред правоохранителните органи – това е една непрестанна игра на котка и мишка. Миналата година имахме изложба „Спасени съкровища на България“ – тя демонстрира на публиката точно онова, което се опитваме да спасяваме, и онова, което губим от разораните, буквално съсипани археологически обекти. За съжаление, няма лек – един път поразени, в тях информацията е унищожена; извадени са красиви, стойностни предмети, които някой препродава на аукциони някъде из Западна Европа и САЩ и печели пари на гърба на всички ни. Трябва категорично да подчертаем: тази мръсна сива икономика – тя е на гърба на цялото общество, не на НАИМ, на музея в Русе или Видин... Информация, която е оцеляла 2000 години, не може да оцелее през последните 25-30. Въпросните обекти не могат повече да бъдат социализирани обратно, съответно са изгубени някакви възможности за местния бизнес, за туризма... Трябва да възпитаваме у хората съзнанието какво можем да спечелим от археологията и какво губим. - Дори в сегашния им вид редът и законът трябва да се спазват. Римляните са казали: лош закон, но закон. Стараем се да работим по възможно най-добрия начин с полиция, следствие, прокуратура. В последните години ние като институция издъхваме от правене на постоянни експертизи на конфискувани от иманяри контрабандни предмети – дали са автентични, колко са ценни и т.н. В момента към нас има подадени десетки искания за експертизи, които трябва да бъдат изготвени. Това отнема и време, и професионален ресурс. За мое огромно учудване, миналата година имаше опит от страна на депутати от различни парламентарни групи в Народното събрание превенцията, която изначално е заложена в Закона за културното наследства в частта за археологията, да бъде „вдигната“, отменена. Винаги съм твърдял, че българската археология и културно-историческо наследство имат слабо представено политическо лоби. Ние винаги сме страдали от това. За сметка на него пък лобито на колекционери и други подобни елементи е достатъчно силно. Засега промяната не мина, но със сигурност този опит ще бъде повторен – непрекъсната е борбата, в която ние се опитваме да опазим малкото останало ненарушено и ненакърнено през последните години. Защото ситуацията е страшна: съсипани археологически обекти, древни некрополи, разорани като лунен пейзаж с валящи се човешки кости, взривени църкви от ХІ-ХІІ век заради болни иманярски мозъци. Например, в района на Глухите камъни, Хасковско, два пъти взривяват църквата. Колко църкви от ХІ-ХІІ век имаме?! Вървите си и по насипите, които са се образували, може да събирате парчета от стенописи. Колко стенописи от ХІ-ХІІ век има в страната?! Пак повтарям, лек за това няма. И така се връщаме към темата за възпитанието и ограмотяването: обществото и особено поколенията, които растат в момента, трябва да разберат защо това е важно и кого ползва. След като живеем тук, всичко това е тяхно национално наследство, което имаме ангажимента да съхраним и да предадем по-нататък във времето на следващите поколения. Те трябва да получат онова, което ние сме получили, ако не и повече, защото националното богатство трябва да се увеличава и развива. - По този въпрос има две философии, които винаги са спорили за приоритет. Едната е да изнасяме периодично есенцията от колекциите ни с културно-исторически паметници (най-експлоатирани, разбира се, са тракийските златни съкровища) във водещи музеи и центрове навън – „Метрополитън“ в Ню Йорк, „Кунстхале“ в Берлин, „Кунстисторишес“ във Виена и т.н. Другата философия е, че паметниците на територията на нашата страна са неразривна част от културно-историческото наследство на България и ние би трябвало да привличаме туристи тук, за да ги виждат на място. Според мен истината е някъде по средата, в разумния баланс. На този етап ние не планираме да върнем гостуваща изложба, но това винаги стои като опция. В момента по-скоро се опитваме да намерим средства за сериозен ремонт на сградата на НАИМ в центъра на София – джамия от втората половина на ХV век и паметник на културата със своите непрекъснати нужди от грижа и поддръжка. В разговори сме с правителството с молба за подкрепа. Ще са нужни около 2,5 млн. лв. Столична община също ни помага много в решението на проблема. Ще се опитаме това да се случи следващата година, за да можем след 2 години, когато ще отбележим век от учредяването на БАН (а ние сме най-старият научен институт в страната, създаден от Богдан Филов по образец на Немския архитектурен институт) да имаме още един повод за празнуване. - В интерес и на музея, и на посетителите е по време на ремонта работата да спре поне за 3-4 месеца. Колекциите трябва да бъдат специално опаковани и преместени от съответните зали. Това е сложен логистичен процес, който трябва да бъде решаван поетапно.   ВИЗИТКА * Христо Попов е възпитаник на елитната немска гимназия в родния си град Ловеч * През 1995 г. завършва история в СУ „Св. Климент Охридски“, има специализации по стара история, палеобалканистика, тракология и археология * След докторантура в края на 2000 г. започва работа в Секцията за тракийска археология в НАИМ към БАН, където през 2012 г. защитава доцентура * През 2015 г. става зам.-директор на НАИМ при БАН * През ноември 2018 г. е избран за директор, след като неговата програма за управление и развитие на института е одобрена с убедително мнозинство от Общото събрание на НАИМ * Сферата на научните му интереси включва селищни структури от късната бронзова до ранната римска епоха; урбанизационни процеси през желязната епоха; античен рудодобив, металодобив, металургия и т.н. * Той е куратор от българска страна на експозицията „Първото злато. Ада тепе: най-древният златодобивен рудник в Европа“ във Виена, оглавила класацията на The Art Newspaper за най-посещавана антична изложба за 2017 г.", "date": "2019.07.20", "title": "Доц. д-р Христо Попов, директор на НАИМ при БАН: Иманяри взривяват църкви от ХІ век"}
{"url": "https://www.monitor.bg:443/bg/a/view/kola-s-turski-grajdani-izletja-ot-am-trakija-ima-raneni-170980", "text": "Кола с турски граждани излетя от пътното платно на магистрала „Тракия”. Автомобилът е самокатастрофирал, потвърдиха от полицията, предава Нова телевизия. Инцидентът е станал около 35-36 км от магистралата. В автомобила са пътували четирима души. Няма жертви, ранените са закарани в болница. Движението в района е натоварено. За изминалото денонощие двама души са загинали, а 30 са ранени при катастрофи в страната, съобщиха от пресцентъра на МВР. Регистрирани са 23 тежки пътни произшествия. В София са станали 38 леки и два тежки пътни инцидента, при които е загинал един човек, а един е пострадал. Страната ни е на второ място по брой загинали в катастрофи в целия Европейския съюз (ЕС). За първите шест месеца на 2019 г. са регистрирани 2896 тежки катастрофи с 254 загинали в страната.", "date": "2019.07.20", "title": "Кола с турски граждани излетя от АМ \"Тракия\", има ранени"}
{"url": "https://www.monitor.bg:443/bg/a/view/vulkan-v-peru-izrigna-stotici-evakuirani-170974", "text": "Перуанските власти наредиха евакуацията на стотици хора, живеещи близо до вулкана Убинас в Южно Перу, след две експлозии и дъжд от пепел и газ, предаде Франс прес. Решението за евакуацията беше взето, след като Перуанският геофизичен институт съобщи, че \"Убинас е в процес на изригване\" и препоръча степента на тревога заради опасна вулканична дейност да бъде повишена от жълта на оранжева (предпоследното равнище преди максималната, червена тревога).  Вулканът Убинас се намира в региона Мокегуа, на 1250 км южно от столицата Лима. Върхът му се извисява на 5672 метра над морското равнище. Убинас, най-активният вулкан в Перу, е в процес на изригване за първи път от 2017 г. Вчера стълбът от дим се издигаше на височина шест километра над върха на вулкана.", "date": "2019.07.20", "title": "Вулкан в Перу изригна, стотици евакуирани"}
{"url": "https://www.monitor.bg:443/bg/a/view/blizo-200-sa-arestuvani-vyv-francija-sled-finala-za-kupata-na-afrika-170981", "text": "Френската полиция задържа 198 души в няколко града на страната по време на спонтанните празненства на привърженици на Алжир след триумфа в турнира за Купата на африканските нации. 177 от задържаните остават в ареста, докато останалите са пуснати след няколко часа. Само в Париж арестуваните са 102-ма души. Алжир победи Сенегал с 1:0 на финала и за втори път спечели трофея. Скъпоценния гол вкара Багдад Бунеджа още във втората минута с огромна доза късмет. Той стреля силно, топката рикошира от тялото на Салиф Сане и прехвърли вратаря Алфред Гомис. През второто полувреме Сенегал създаде няколко положения, които пропусна. В 60-ата минута реферът Алиум Алиум даде дузпа за отбора на Алиу Сисе, но след като изгледа повторение на ситуацията с помощта на ВАР, промени решението си.", "date": "2019.07.20", "title": "Близо 200 са арестувани във Франция след финала за Купата на Африка"}
{"url": "https://www.monitor.bg:443/bg/a/view/na-ilinden-spored-narodnoto-poverie-moreto-vzima-naj-mnogo-jertvi-170966", "text": "Днес Българската православна църква почита паметта на Св. пророк Илия - един от най-великите измежду старозаветните светци. Християнската църква го нарича още от древността \"пророк и предсказател на великите Божи дела\", \"ангел в плът\" и \"предтеча на второто Христово пришествие\". Според народното поверие днес морето взима най-много жертви като курбан за Св.Илия. Счита се, че ако на Илинден гърми, орехите и лешниците ще бъдат кухи и изгнили. Народната традиция повелява на този ден да не се работи, за да не се разсърди Свети Илия. Днес се чества също денят на Илинденско-Преображенското въстание. Илинден е и професионалният празник на пивоварите. Имен ден празнуват Илия, Илиян, Илияна, Илко, Илка.", "date": "2019.07.20", "title": "На Илинден според народното поверие морето взима най-много жертви"}
{"url": "https://www.monitor.bg:443/bg/a/view/trymp-se-sreshtna-s-astronavti-ot-misijata-otvela-chovek-na-lunata-170967", "text": "Президентът на САЩ Доналд Тръмп се срещна в Овалния кабинет на Белия дом с двамата все още живи астронавти от историческата космическа мисия \"Аполо 11\", която преди 50 години отведе човек на Луната, предаде АФП. Годишнината от стъпването на човек на Луната се навършва на 20 юли. \"Утре е един много велик ден\", каза Тръмп по време на срещата с астронавтите Бъз Олдрин и Майкъл Колинс. \"Утре се навършват петдесет години, откакто ние забихме едно много хубаво американско знаме на Луната\", допълни Тръмп. Астронавтът Нийл Армстронг от мисията \"Аполо 11\", който първи стъпи на Луната преди 50 години, почина през 2012 г. Честванията на годишнината продължат през целия уикенд, след като започнаха по-рано тази седмица в деня, в който се навършиха 50 години от изстрелването на мисията \"Аполо 11\". Вицепрезидентът на САЩ Майк Пенс ще посети космическия център \"Кенеди\" в Кейп Канаверал в щата Флорида и ще произнесе реч по повод годишнината.", "date": "2019.07.20", "title": "Тръмп се срещна с астронавти от мисията, отвела човек на Луната"}
{"url": "https://www.monitor.bg:443/bg/a/view/avtobus-bez-shofior-rani-peshehodec-v-avstrija-170975", "text": "Властите в австрийската столица разследват причините за инцидента, при който безпилотен автобус удари пешеходец във Виена, съобщава сайта Automotive News Europe. Вследствие на инцидента са спрени изпитанията на тази технология в Австрия. Автобусът на Navya SAS се е движел с 12 км/час, когато е блъснал 30-годишна жена, като ѝ причинил леки наранявания, съобщава държавната телевизия ORF. Отговорните органи във Виена са прекратили по-нататъшни тестове в очакване на изхода от разследването. В града се тестват два безпилотни автобуса по програма, започнала на 6 юни. Австрийският институт по технологии и „Сименс Мобилити“ също участват в проекта, който изисква на борда на безпилотния автобус по време на движение да има професионален шофьор.", "date": "2019.07.20", "title": "Автобус без шофьор рани пешеходец в Австрия"}
{"url": "https://www.monitor.bg:443/bg/a/view/vse-po-goreshto-shte-e-prez-uikenda-170968", "text": "Днес ще бъде слънчево, след обяд с купеста, над планинските райони от Западана и Централна България и купесто-дъждовна облачност и главно там ще превали и прегърми. Ще духа слаб, предимно източен вятър. Максимални температури между 29 и 34 градуса, в София около 29 градуса. Над Черноморието ще бъде слънчево, след обяд с купеста облачност. Ще духа до умерен изток-североизточен вятър. Максималните температури ще са между 26 градуса и 28 градуса. Температурата на морската вода е 24-25 градуса. Вълнението на морето ще бъде 2-3 бала. Предимно слънчево ще бъде над планините, около и след обяд с купесто-дъждовна облачност и на места ще превали и прегърми. Ще духа слаб североизточен вятър. Максимална температура на 1200 метра около 23 градуса, на 2000 метра - около 15 градуса. В неделя и понеделник ще бъде слънчево, около и след обяд - с купеста облачност, но без валежи. Температурите ще се повишат и максималните втория ден ще бъдат предимно между 31 и 36 градуса.", "date": "2019.07.20", "title": "Все по-горещо ще е през уикенда"}
{"url": "https://www.monitor.bg:443/bg/a/view/donchev-kiberataka-otvytre-klati-pravitelstvoto-otvyn-klati-dyrjavata-170971", "text": "Ако хакерската атака е направена отвътре - има за цел да клати правителството, а ако е организирана отвън - да клати държавата. Това заяви пред bTV вицепремиерът Томислав Дончев по повод хакерската атака, довела до изтичането на данните на близо 5 млн. души от НАП. „Това, което се случи, е много тежък инцидент и не е просто игра. По-тежко би било, ако някой беше заличил данните или ги беше променил. Само това би било много по-тежко от сегашната ситуация“, акцентира вицепремиерът. Дончев вижда решаването на проблема на хакерските атака с инвестирането на повече пари в киберсигурността, защото само по този начин бихме били по-защитени. По думите му са правени одити на всички критични системи, но всяка система на НАП предлага електронните услуги на гражданите и те са уязвими. „Киберсигурността е едно състезание между тези, които се опитват да направят пробив, и тези, които се опитват да ги защитят“, отбеляза вицепремиерът. Той призна, че имаме опити за пробиви в киберсигурността всеки ден, но те са неуспешни. „Четири или пет институции били обект на хакерска атака през миналата седмица. Това се случва редовно\", призна Дончев. Според него трябва да се направи детайлен анализ на изтеклите данни и да се прецени потенциалът дали може да се злоупотребява с тях. „Кой колкото е виновен, ще си понесе вината“, закани се вицепремиерът. Тук държавата дължи отговори, посочи Дончев и настоя да се върне доверието на хората към подобен тип системи.", "date": "2019.07.20", "title": "Дончев: Кибератака отвътре клати правителството, отвън - клати държавата"}
{"url": "https://www.monitor.bg:443/bg/a/view/50-godini-ot-krachkata-na-armstrong-na-lunata-170565", "text": "50 години от стъпването на естествения спътник на Земята се навършват на 20 юли. Преди 50 години, на същата дата американският астронавт Нийл Армстронг слиза по малка стълба на лунната повърхност и произнася фразата: \"Това е една малка крачка за човека, един огромен скок за човечеството\" (That's one small step for man, one giant leap for mankind). На този съдбоносен ден повече от половин милиард души гледат по телевизията как \"Аполо 11\" става първият космически полет, който отвежда човек на Луната. Мисията е проведена от астронавтите Армстронг, Майкъл Колинс и Бъз Олдрин и постига целта на САЩ, поставена от президента Кенеди за кацане на Луната. Този исторически подвиг променя света завинаги. Днес в САЩ се заговори за нова наука – космическа археология. Три роувъра, шест американски знамена, десетки прилунили се или блъснали се в Луната сонди, инструменти, камери, отпадъци - на лунната повърхност има стотици предмети, които специалисти искат да включат своеобразен списък на лунното наследство на човечеството. Всичко започва на 13 септември 1959 г., когато съветската сонда \"Луна-2\" става първият апарат, достигнал лунната повърхност в областта Маре Серенитатис. След това се редуват руски сонди - \"Луна\" и американски - \"Рейнджър\", \"Сървейър\", преди Нийл Армстронг и Бъз Олдрин да станат първите хора, стъпили на Луната. Двамата астронавти остават 22 часа в Морето на спокойствието. Преди да отлетят към Земята, те оставят на лунната повърхност всички ненужни товари. НАСА каталогизира около 50 предмета - степента за кацане на лунния модул, камери, ботуши, но също възпоменателни предмети и \"апарат за събиране на изпражнения\". Според международната организация с идеална цел \"Фор ол мункайнд\" на Луната има стотина обекта, на които е оставена човешка следа. Става въпрос за 167 тона материали.  \"Погледнато от юридическа гледна точка, обектите изобщо не са защитени\", заяви експертката по право Мишел Хантън от университета на Мисисипи. Тя стана съоснователка на For all Moonkind през 2017 г., след като директорът на Европейската космическа агенция Ян Вьорнер се пошегува, че иска да отиде на Луната, за да върне едно американско знаме.  \"Следите от стъпки, колела на роувъри и важните от археологическа гледна точка обекти нямат никаква защита\", отбеляза Хантън. Тя се опасява, че един ден свързани с \"Аполо\" обекти ще предизвикат туристически интерес, а лунният прах, който реже като стъкло, може да повреди материалите. Междувременно американската космическа НАСА изчисли, че ще се нуждае от сума между 20 и 30 млрд. долара през следващите пет години, за да изпрати американски астронавти отново на Луната до 2024 г. Администраторът на щатската комическа агенция Джим Брайденстейн посочи пред CNN, че тези изчисления касаят парите, които са необходими над вече съществуващия бюджет на НАСА. Разходите са толкова високи поради амбициозния план за изграждане на „устойчиво присъствие на Луната”. “Когато говорим за 20 до 30 млрд. долара, това са 20 до 30 млрд. долара над нормалния бюджет на НАСА. Но, разбира се, това може да бъде разнесено в хоризонт от пет години”, казва Брайденстейн. НАСА понастоящем получава над 20 млрд. долара на година по план до 2024 г. Агенцията планира - след пращането на хора на Луната да се опита да стори същото и на Марс, някъде след 2030 г. Брайденстейн разкрива, че отиването на Луната ще бъде особено важно, за да се разбере как точно се изгражда присъствие на чужда планета – нещо, което ще бъде използвано в мисията до Марс. По думите му отиването на Марс означава, че астронавтите ще трябва да прекарат там две години, тъй като планетата се позиционира от същата страна на слънцето като Земята веднъж на всеки 26 месеца. „Не искаме да се учим как да живеем и работим в друг свят, докато сме за първи път на Марс, тъй като разходите са прекалено високи”, казва той. „Мислете за това като за краткосрочна инвестиция, за да имаме устойчива програма на Луната, докато държим погледите си вперени в Марс. Да видим как ще живеем и работим в друг свят, а именно Луната, след което да отидем на Марс и да сторим същото по начин, по който американците да имат програма, от която да бъдат горди за дълъг период от време”, казва Брайденстейн. НАСА иска да прати двама души на Луната - мъж и жена, като крайната цел е изграждане на база там, така че човечеството да може да я използва за отправна точка към Марс. Агенцията иска да създаде „устойчиво присъствие” на Луната до 2028 г., което е доста по-различно от мисията през 1969 г., тъй като сега целта е хората да създадат възможност да останат там. Проектът за кацане на Луната носи името на Артемида - сестрата близнак на Аполон от гръцката митология. Космическата агенция на САЩ се зарича, че този път астронавтите ще останат за дълъг период на спътника и ще проведат изследвания, които хората дори не са си представяли. Кабинетът на президента Доналд Тръмп първоначално се надяваше да достигне Луната до 2028 г., но НАСА е готова да ускори процеса с четири години. На фона на това Тръмп предложи увеличаване на бюджета на агенцията с 1.6 млрд. долара за 2020 г.   Луната е \"Розетският камък на Слънчевата система\" - близо 400 килограма скални късчета от естествения спътник на Земята, донесени от американски астронавти, променят човешкото познание за Вселената, съобщава Франс прес.  Макар и на пръв поглед да не будят интерес, тези 382 килограма сиви камъчета представляват \"най-ценния материал на Земята\", отбелязва Самюъл Лорънс от НАСА. \"Луната е крайъгълният камък на планетарните науки\", казва ученият.  Лунните късчета са донесени на Земята от астронавтите, участвали в шестте мисии \"Аполо\" в периода между 1969 и 1972 г.  Многобройни открития за естеството на Вселената произтичат от изследванията на пробите, донесени с първата мисия \"Аполо 11\", чиято 50-годишнина ще бъде отбелязана през юли.  \"Хората не си дават сметка колко значимо е изследването на тези проби за разбирането на Слънчевата система и Вселената\", казва Лорънс. Благодарения на скалните късчета от Луната специалистите научават повече за произхода и структурата на естествения спътник на Земята, формирал се приблизително по същото време преди между 4,3 милиарда и 4,4 милиарда години. По случай предстоящото честване на 50-годишнината на \"Аполо 11\" няколко от ценните проби са раздадени на \"старателно подбрани\" учени. Въпреки че са донесени преди пет десетилетия, лунните камъчета и до ден днешен са в основата на открития, благодарение на усъвършенстваните методи за анализ.  Скорошен пример за подобно откритие е, че Луната не е напълно лишена от вода. Индия отложи за неопределено време старта на мисията \"Чандраян-2\" към Луната 56 минути преди старта от космодрума на остров Шрихарикота в Бенгалския залив. Стартът, насрочен за 15 юли, бе отложен по технически причини.", "date": "2019.07.20", "title": "50 години от крачката на Армстронг на Луната"}
{"url": "https://www.monitor.bg:443/bg/a/view/sem-voennoto-razuznavane-i-oporkite-na-oligarhijata-za-peevski-obzor-170964", "text": "Какво правиш, когато години наред държиш в хватката си ключово звено от националната сигурност на страната, точиш му тайните – неговите и на чуждите служби за лична изгода и в крайна сметка лъснат аферите ти? Пробваш се да заличиш следите, разбира се. Като насочиш вниманието към основния си враг и му пришиеш собствените си прегрешения. Без доказателства, нито реална връзка, но това са дребни подробности. С показно как се прави това приключи миналата и стартира настоящата седмица. Като по учебник (за пропаганда), гайките и болтчетата на машината за клевети на подсъдимия олигарх Иво Прокопиев и другарите му по далавери Цветан Василев, Огнян Донев и Сашо Дончев обявиха в един глас, че обвиненията срещу настоящия и бившия директор на военното разузнаване ген. Пламен Ангелов и ген. Светослав Даскалов за теч на информация били опит за овладяване на службата от депутата и издател на „Телеграф медиа“ Делян Пеевски. Който далеч не по случайност е враг на вече изброената олигархична групичка, съставена предимно от подсъдими. Опорката на Прокопиев и сие беше разпространена без грам факти и връзка с истината от абсолютно всички издания на босовете-издатели. Като се започне от „Капитал“ и „Дневник“, мине се пред „Медиапул“ и „Фрогнюз“ и се стигне до де що има кухи сайтове, използвани от престъпния кръг за заливане на интернет търсачките и социалните мрежи с манипулации и фалшиви новини. А каква всъщност е истината? Че Иво Прокопиев и Цветан Василев от години държат военното разузнаване на къса каишка чрез свои пионки начело на службата и точат тайните й в изгода на роденото от Иван Костов задкулисие в страната ( ). И тъй като обвиненията срещу двамата генерали, единият от които дори е пряко свързан с кръга „Капитал“ през съпругата си, отприщиха цяла вълна от разкрития за това как служители на служба „Военна информация“ са били „преквалифицирани“ дори в шофьори на такси ( ), машината за манипулации спешно започна жвака в публичното пространство нова дъвка срещу Пеевски. Приписа му с услужливата и далеч не неочаквана помощ на соцдепутат, минал през учебна командировка в Москва, несъществуващ пръст в избора на нов член на СЕМ (  и  Похватът също не е нов. През последните години стана традиция името на депутата от опозиционната ДПС да бъде пришивано с бели конци към де що има назначение във властта и в държавна структура, само и само да може името му да се въргаля в бъркоча от фалшиви новини, изливан от вече описаните издания в интернет. Така последователно му бяха прилепени прокуратурата – същата прокуратура, чийто представител заповяда да се заличи марката на най-тиражния вестник в страната „Телеграф“. Съдът – друга опорка, която рухна под напора на истината, след като магистрат от Софийския градски съд , пряко свързан с кръга „Капитал“ и олигарсите у нас, осъди изданията на „Телеграф медиа“ - „Телеграф“ и „Монитор“ за това че казват истината. БНТ, СЕМ...Списъкът с институции, към които „Капитал“ и присъдружните му издания редовно пришиват името на Пеевски е по-голям от тиража на същите тези медии. За сметка на това фактите за въпросните твърдения са нула. По елементарната причина, че такива няма, защото не отговарят на истината. Но това не пречи на машината, разпространяваща клевети и лъжи, маскирани като псевдожуналистика, да ги разпространява в опит да ги превърне в истина през задния вход. Чрез пропагандния принцип за стократното повторение.", "date": "2019.07.20", "title": "СЕМ, военното разузнаване и опорките на олигархията за Пеевски (ОБЗОР)"}
{"url": "https://www.monitor.bg:443/bg/a/view/arjentina-se-gotvi-za-rekordna-rekolta-ot-pshenica-170970", "text": "Рекордна реколта от зърнени култури, в това число и от пшеница очакват в Аржентина за последната реколтна година, съобщават световните агенции, като се позовават на данни на правителството. Латиноамериканската страна е сред лидерите по производство и износ на зърно в света. Общият добив от зърнени култури в Аржентина за кампания 2018/2019 се очаква да достигне 147 млн. тона. Количеството е исторически рекорд за селското стопанство на страната. Добивите на пшеница се оценяват на 19,5 млн. т, а на царевица - на 57 млн. т. В далечната южноамериканска държава очакват да приберат и 55,3 млн. т соя, се посочва в съобщението на аржентинското правителство.", "date": "2019.07.20", "title": "Аржентина се готви за рекордна реколта от пшеница"}
