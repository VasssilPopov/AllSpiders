{"url": "https://www.monitor.bg:443/bg/a/view/i-prokuraturata-vze-na-mushka-silistar-143111", "text": "Казусът \"Силистар\" попадна в полезрението и на прокуратурата. От държавното обвинение в Бургас обявиха, че са самосезирали от журналистически материали и вече е разпоредено на областния управител Вълчо Чолаков да упражни инцидентен административен контрол над решението на общинския съвет в Царево. С него преди седмица бе дадено одобрение за изработване на план за застрояване на парцел от 22 169 кв. м в местността „Силистар“. Решението на местния парламент, което разбуни духовете, привлече и вниманието на премиера Бойко Борисов, който разпореди на губернатора да го спре. В качеството си на лидер на ГЕРБ Борисов разпореди преди това и на кмета на Царево Георги Лапчев да задържи решението. Ден по-късно самият Лапчев окачестви като фалшива новина твърденията за застояване на „Силистар“ и подчерта, че това е политическа заигравка от страна на опозицията. От общината твърдят, че няма внесено инвестиционно намерение за строеж, а е само идея. От прокуратурата в Бургас са дали изрични указания към областната управа, при констатация на противозаконни действия да бъдат предприети необходимите незабавни мерки за отстраняването им.", "date": "2018.08.30", "title": "И прокуратурата взе на мушка \"Силистар\""}
{"url": "https://www.monitor.bg:443/bg/a/view/onlajn-jasnovidci-ni-pravjat-milioneri-sreshtu-90-leva-143108", "text": "Онлайн ясновидци предлагат да ни направят милионери срещу скромната сума от 85-90 лева. Мошениците продават амулети, които според тях помагат „парите да завалят над главата ви“, показва проверка на „Монитор“. Продажбите се осъществяват от профил на „сляпата баба Гинка“, чиято снимка е на руска астроложка. Описанието в сайта пък е неграмотно, но въпреки това достатъчно подробно за всяка зодия. Като бонус желаещите могат да си свалят снимка на продаваните амулети, които докато седят на компютрите им, ще им носят пари. Ако искат обаче да стигнат до милионите, то те трябва да си го закупят. За по-голяма тежест под статиите в сайта има нереални коментари от уж доволни хора, които само за седмица са натрупали пачките. „Ще увеличат заплатата ви. Ще ви предложат повишение или нова работа. Неочаквано ще ви върнат стар дълг. Ще намерите пари, които отдавна са изчезнали във вашия дом. Изведнъж ще намерите пари, за да си купите това, за което отдавна сте мечтали. Неочаквано ще дойде при вас успехът в бизнеса“, са само част от нещата, които вълшебния амулет може да ви подсигури, се казва в описанието под продукта.  Нереални хора със снимки дори на холивудски звезди, но с имена като Пенка и Иринка коментират, че бижуто ги е направило несметно богати. „За първи път пиша коментар, хороскопът от баба Гина и съветите й как да привлека повече пари и късмет ми помогнаха да изляза от един черен период на лош късмет, надявам се все така да е занапред“, „Добър ден, винаги съм бил скептичен към хороскопите, но този път не се сдържах и си поръчах. Получих го преди 2 седмици, заедно с още няколко съвета как да привлека към себе си финансов късмет. Не знам дали е от хороскопа или просто съм имал късмет, но преди 3 дни ме повишиха. След такова нещо как да не вярваш на вашите хороскопи?“, казват измислените потребители.  Заради множеството подадени сигнали към отговорните органи вече са направени десетки проверки към подобни сайтове, които откровено мамят хората. Според статистиката на ГДБОП за последната година са извършени 500 реализации срещу мошениците.  От там правили проверка и на сайт, който предлагал магически кутии. Уловката била, че ако платиш 70 лева, можеш да получиш кутия, в която има последен модел телефон, 5 хил. лева в брой или комплект чорапи. Интересното е, че повечето потребители получавали само и единствено чорапи. При направена проверка обаче се оказвало, че имало един човек, който взел големия кеш, както и такъв, който получил телефон, което моментално спасявало организаторите от квалификацията „измама“.  Друго подозрение на разследващите е, че подобни сайтове, към които има препратки в социалните мрежи, държат единствено да трупат лайкове и посещения, които след това да продадат. Причина е, че в много от измамните страници нямало данни как може да се поръча нещо. Въпреки това буквално хиляди потребители споделяли, коментирали и харесвали публикациите, дори да го правели с негативно чувство.  Според агентите от киберотдела на ГДБОП подобни измами били ежедневие, а при първата опасност някой да бъде заловен всички сайтове и страници се изтривали. За това време обаче мошениците успявали да натрупат солиден капитал, който бил трудно проследим. Въпреки това от отдела по киберпрестъпления се хвалят с десетки реализации и издадени присъди срещу подобни измамници. Фалшиви имейли за потвърждаване на банкова сметка за възстановяване на данък от името на НАП се разпространяват отново в интернет, предупреждават от агенцията. В електронното писмо се съобщава, че адресатът му трябва да получи обратно известна сума пари от надвнесени данъци и се приканва да последва линк, на който да потвърди своята банкова сметка. Като подател на фалшивото електронно писмо се визуализира електронният адрес на самия получател, обръщат внимание от агенцията. От НАП заявяват, че не са изпращали имейли с подобно съдържание до своите клиенти. Според приходната агенция най-вероятно става въпрос за т. нар. фишинг или опит за кражба на лична информация чрез интернет - потребителски имена за достъп, пароли, банкови сметки, и т. н. От приходната агенция са сигнализирали специализираните служби и работят съвместно с тях за издирването на извършителите. Шефът на отдел „Киберпрестъпност“ Явор Колев също е бил станал жертва на изнудване онлайн. Това разказа самият той, след като получил мейл, според който трябва да плати 3 хил. долара, които да бъдат издължени в криптовалутата биткойн.  „Разпращат се писма по електронните пощи в България, с които се прави опит хората да бъдат изнудвани. До десетки хиляди у нас вече са получили такива. Става дума за поредна спам кампания. Огромен брой сигнали получихме. И аз получих на служебната си поща писмо със съдържание за изнудване – искат между 2000 и 3000 долара, които да бъдат платени в биткойни. Хубаво е, че поне сметката, която посочват, бе празна. Тази форма обаче може да бъде преобразувана към форми за бързи плащания и тогава може да стане по-опасно. Изнудват хора, че са хакнали компютрите им и са изтеглили данните на техни близки и познати и ако не платят, те ще бъдат публикувани“, обясни Колев пред Нова телевизия. Той заяви още, че има няколко схеми, които интернет измамниците работят. „Престъпленията в интернет пространството, като се има предвид, че онлайн средата завладява живота ни, е нормално да се увеличават. Появяват се непрекъснато нови схеми. Противодействаме ефективно. От март сектор „Киберпрестъпност“ бе развит в отдел и щатът бе тройно увеличен. Имаме трудности с привличане на качествени служители, но щата е почти запълнен с млади и компетентни хора, които работят добре. Сигналите и случаите обаче продължават да ни заливат“, каза Колев. Шефът на сектор „Киберпрестъпност“ към ГДБОП заяви още, че извършителите на компютърните измами обикновено са в страни от африканския регион, където няма добро взаимодействие с органите на реда и полицейско сътрудничество. „Отделно там органите на реда явно не са достатъчно компетентни. Водим една превантивна компания, като опитваме да информираме чрез всички средства. Провеждаме срещи в училищата, където говорим за сексуалните престъпления в интернет с деца. Важно е повишаване на степента на международно сътрудничество там. Към момента имаме чудесно взаимодействие с повечето страни по света. Изпращаме сигнали до нашите партньори и работим съвместно“, каза още Колев.", "date": "2018.08.30", "title": "Онлайн ясновидци ни правят милионери срещу 90 лева"}
{"url": "https://www.monitor.bg:443/bg/a/view/kontuzija-otkaza-demireva-ot-finala-na-diamantenata-liga-143115", "text": "Неприятно се разви финалният турнир в Диамантената лига в Цюрих за Мирела Демирева. Сребърната медалистка в скока на височина от европейското първенство в Берлин по-рано през месеца, е получила болки в глезена по време на загрявката за участието си във финала в Цюрих и е решила да не скача тази вечер. Демирева е изкълчила глезен по време на специалния турнир за скок на височина в германския град Еберщат по-рано през месеца, където завърши седма със скромното за нея постижение от 184 см. Новината за контузията разкри нейната майка Валя Демирева в студиото на MaxSport 1 преди началото на турнира. Победителка в Цюрих стана Мария Ласицкене със 197 см. Другата българка във финала тази вечер Габриела Петрова завърши на седмо място в тройния скок. Българката отново имаше проблеми с разбега, заради който губеше по около 20 сантиметра във всеки опит, като при най-добрия си пети се приземи на 14,04 м. Така тя завърши сезона с най-добър резултат от 14,40 метра, както и с шесто място от европейското първенство в Берлин по-рано през месеца. „Не можах да постигна добър резултат. След европейското прекарах грип и наруших подготовката, а в края на сезона вече се чувствам и изморена. Все пак за мен този сезон беше положителен, тъй като успях да се върна след 2-годишно отсъствие от пистата“, споледи Петрова в ефира на MaxSport 1. Олимпийската и двукратна световна шампионка Катерин Ибаргуен от Колумбия спечели своя четвърти диамантен трофей в тройния скок, след като днес си осигури победата във втория опит с 14,56 м. Тя изпревари само с един сантиметър ямайката Шаника Рикетс, а третото място зае сънародничката й Кимбърли Уилямс с 14,47 м.", "date": "2018.08.30", "title": "Контузия отказа Демирева от финала на Диамантената лига"}
{"url": "https://www.monitor.bg:443/bg/a/view/rusija-testva-raketa-bez-analog-v-sveta-143085", "text": "Военното министерство на Русия публикува видеоклип с изпитания на нова руска ракета за противоракетна отбрана, която нямала аналог в света, съобщават руските медии. Изстрелването е било проведено на полигона Сари-Шаган в Казахстан. Уточнява се, че ракетата успешно е поразила условната мишена с необходимата точност. Всички характеристики на ракетата - скорост, дължина на полета и дори външен вид - са засекретени от руските военни. Системата за противоракетна отбрана е на въоръжение в руските ПРО войски и отбранява Москва и Централната промишлена зона от удари с балистични ракети. Също така сред задачите на въпросното въоръжение е да е в помощ на системата за предупреждение за ракетно нападение и контрол на космическото пространство. Понастоящем за отбраната на руската столица отговаря системата за противоракетна отбрана А-135. Нейната разработка е започнала през 1971 г., а първите изпитания са били проведени през 1979 г. През 2014 г. започнаха изпитанията на новата противоракетна система А-235.", "date": "2018.08.30", "title": "Русия тества ракета без аналог в света"}
{"url": "https://www.monitor.bg:443/bg/a/view/ludogorec-smaza-torpedo-i-vleze-v-grupite-na-liga-evropa-143116", "text": "\"Лудогорец\" ще играе в групите на Лига Европа. Българският шампион си извоюва това право след като буквално размаза грузинския \"Торпедо\" в плейоф реванш от втория по сила турнир. \"Орлите\" победиха с 4:0 и не оставиха никакво съмнение, че са по-добрият отбор, като изпуснаха поне още толкова попадения.   Първия гол за \"орлите\" отбеляза Вирджил Мисиджан още в шестата минута, а в 37-ата Густаво Кампаняро удвои. През втората част българският шампион вкара още два гола, чрез Кампаняро в 59-ата и Вандерсон в 61-ата минута. \"Орлите\" ще научат утре своите съперниците в груповата фаза.", "date": "2018.08.30", "title": "\"Лудогорец\" смаза \"Торпедо\" и влезе в групите на Лига Европа"}
{"url": "https://www.monitor.bg:443/bg/a/view/jrebijat-e-hvyrlen-grandove-pristigat-v-syrbija-za-sh-l-bivsh-levskar-sreshta-real-madrid-143114", "text": "В Монте Карло се изтегли жребият за груповата фаза на най-комерсиалния европейски турнир - Шампионска лига.  Най-много представители в груповата фаза имат Испания, Англия, Германия и Италия - по 4. С 3 участника e Франция. Дебютантите са Хофенхайм, Йънг Бойс и европейският клубен шампион от 1991 година Цървена звезда. Срещите от груповата фаза започват на 18 септември, като първите четири групи започват във вторник, а останалите са в сряда. След това ролите се разменят. Трикратният пореден носител на трофея \"Реал\" (Мадрид) попадна в група G заедно с екзекутора на \"Барселона\" от миналия сезон - \"Рома\", ЦСКА (Москва) и \"Виктория\" (Пилзен) на бившия левскар Роман Прохазка. Носителят на “Златната топка” Кристиано Роналдо ще се изправи срещу бившия си тим \"Манчестър Юнайтед\", а в групата са още коварният тим на \"Валенсия\" и \"Йънг Бойс\".   Очаквано финалистът от миналия сезон \"Ливърпул\" и поставеният в четвърта урна \"Интер\" сериозно завързаха групите със своето присъствие. \"Мърсисайдци\" се озоваха в група С, където са \"Пари Сен Жермен\", \"Наполи\" и \"Цървена звезда\". Испанският шампион \"Барселона\" ще се бори с амбициозния \"Тотнъм\", \"ПСВ Айндховен\" и със завръщащия се на най-голямата сцена \"Интер\". Група А: Атлетико (Мадрид), Борусия (Дортмунд), Монако, Клуб (Брюж) Група B: Барселона, Тотнъм, ПСВ (Айндховен), Интер Група C: ПСЖ, Наполи, Ливърпул, Цървена звезда Група D: Локомотив (Москва), Порто, Шалке 04, Галатасарай Група E: Байерн (Мюнхен), Бенфика, Аякс, АЕК (Атина) Група F: Манчестър Сити, Шахтьор (Донецк), Лион, Хофенхайм Група G: Реал (Мадрид), Рома, ЦСКА (Москва), Виктория (Пилзен) Група H: Ювентус, Манчестър Юнайтед, Валенсия, Йънг Бойс", "date": "2018.08.30", "title": "Жребият е хвърлен: Грандове пристигат в Сърбия за ШЛ, бивш левскар среща \"Реал\" (Мадрид)"}
{"url": "https://www.monitor.bg:443/bg/a/view/ekoministyryt-sledim-situacijata-s-koraba-mopang-143109", "text": "\"На този етап непосредствено над кораба „Мопанг“ се виждат остатъчни малки нефтени петна, с диаметър около 20 см. От Морска администрация ме увериха, че ситуацията е овладяна\", заяви министърът на околната среда и водите Нено Димов, който инспектира мястото на потъналия американски кораб в акваторията на Созопол, заедно с директора на ИА „Морска администрация“ капитан Живко Питров. Министър Димов съобщи, че са излезли контролните проби, които бяха взети от БД „Черноморски район“ на 22 август. Те са от Централния плаж в Созопол, на една миля навътре при Черноморец, над самия кораб и до потъналия плавателен съд. „Естествено пробите, които са до и над кораба показват, че има нефтопродукти, но от Централния плаж на Созопол и на миля навътре – няма никакви отклонения“, посочи Димов. Взета по сигнал извънредна проба от плажа „Корал“ също показва, че водата е чиста, каза министърът и увери, че МОСВ ще продължи да следи състоянието на водите в района.  Директорът на „Морска администрация“ кап. Живко Петров потвърди, че ситуацията е под контрол и е овладяна. „Следим и със сателит, днес съм получил поредната снимка от Европейската агенция за морска безопасност“. Другата седмица, когато приключат подготвителните дейности и се поставят всички укрепителни съоръжения, започва източването на горивото от потъналия кораб, каза кап. Петров.", "date": "2018.08.30", "title": "Екоминистърът: Следим ситуацията с кораба \"Мопанг\""}
{"url": "https://www.monitor.bg:443/bg/a/view/bez-nasipno-sirene-s-palma-po-shtandovete-na-magazinite-143102", "text": "От 14 януари 2019 г. няма да може да се продава насипно сирене с палма, а имитиращите млечни продукти ще трябва да бъдат опаковани и потребителите ще могат да ги намират на специални щандове в магазините. Това съобщи д-р Татяна Николова от Българската агенция по безопасност на храните (БАБХ)  На 19 юли тази година с промени в Наредбата за хигиената на храните, които задължиха мандрите да произвеждат или само истинско сирене и кашкавал, или само имитиращи продукти. Татяна Николова уточни, че имитиращите продукти приличат на кашкавал, сирене и масло, но някоя от млечните съставки е заменена с палмова мазнина. дали се спазват измененията за продажба на имитиращи продукти, но млечните компании ще ползват междинен период, за да бъдат реализирани вече произведените по старите правила сирена. Започнали са проверки дали производството в мандрите е разделено и те все още не са приключили, обясниха от БАБХ. До 19 юли възможност за производство на двата вида продукти са имали 63 предприятия, уточни д-р Николова пред БНР. Към настоящия момент имитиращи продукти произвеждат обаче само 23 предприятия, сочат данните на Българската агенция по безопасност на храните. Данните на националната статистика сочат, че на всеки тон произведено българско масло се падат 3 пъти по-големи количества вносно палмово масло, което у нас се доставя единствено за влагане в храни и почти не импортираме палма за технически цели, например за производството на сапун. През миналата година у нас са били внесени над 22 500 т. В същото време импортното количество краве масло е било 6149 т, което заедно с родното производство е далеч от количествата на палмовото. Това означава, че в сладкарски изделия и млечни продукти у нас досега Най-големите количества са от тропическите страни Малайзия и Индонезия, а също така в определени периоди и от съседна Гърция. От Румъния и Испания пък има вкарани регистрирани символични количества от съответно 200 и 300 кг. Пикът на импорта на палмово масло за 2017 г. е отчетен през октомври - 5660,2 т.", "date": "2018.08.30", "title": "Без насипно сирене с палма по щандовете на магазините "}
{"url": "https://www.monitor.bg:443/bg/a/view/babh-proverjava-za-afrikanska-chuma-po-svinete-v-s-tutrakanci-143105", "text": "Българската агенция по безопасност на храните (БАБХ) взе проби от двор в провадийското село Тутраканци по сигнал за съмнение за Африканска чума по свинете. Очаква се резултатите от пробите да бъдат готови в следващите няколко дни, съобщиха от агенцията. Към момента, със заповед на директора на Областната дирекция по безопасност на храните във Варна е наложено временно ограничаване на придвижването и транспорта на свине и продукти от свински произход в 3-километровата зона от района. Благодарение на разяснителната кампания за опасностите от болестта, предприета от БАБХ, е подаден сигнал и са предприети незабавни действия, посочват от агенцията. Това е третият случай със съмнения за Африканска чума по свинете, като предишните два сигнала след съответните лабораторни изследвания показаха отрицателни за чумата резултати.", "date": "2018.08.30", "title": "БАБХ проверява за африканска чума по свинете в с.Тутраканци "}
{"url": "https://www.monitor.bg:443/bg/a/view/domashen-arest-za-zadyrjanite-za-korupcija-vyv-varnenskija-zatvor-143106", "text": "Варненският окръжен съд определи мярка за неотклонение „домашен арест“ за обвинения в корупция 41-годишен инспектор от Затвора Варна Явор Д. и за 27-годишната Мюге Филева, обвинена в помагачество. Третият привлечен като обвиняем в досъдебното производство по случая е съпругът на Мюрге - Филип Филев, който е с 9-годишна присъда на ВОС от ноември 2015 г. за въоръжен грабеж, извършен с още двама мъже през март 2012 г., която в момента  изтърпява в Затвора. Според обвинението, затворникът посредничел на инспектора и умишлено го улеснявал в искането на подкупи от други изтърпяващи наказанията си лица. Явор получавал пари от затворниците, за да изготвя становища, въз основа на които те имали шанс да бъдат преместени на по-лек режим в затворническото общежитие, да подават искания за условно предсрочно освобождаване, а други да бъдат изведени на работа. Лишените от свобода заплащали предварително чрез парични преводи към съпругата на Филип - Мюге. Обвинението е за подкуп, престъпление по член 301, ал.1 от НК и се наказва с лишаване от свобода до 6 години и глоба до 5 хиляди лева. Спрямо Явор съдът може да постанови и наказание по чл. 37, ал. 1, точка 6 - лишаване от правото да заема определена държавна или обществена длъжност или пробация. Всички съучастници получават наказанието, предвидено за извършеното престъпление, като се вземат предвид характерът и степента на тяхното участие. В съдебна зала при разглеждане на мерките за неотклонение защитата на Явор поиска по-лека мярка, тъй като обвинението не е представило доказателства, че инспекторът може да се укрие или да извърши друго престъпление. Освен това, има чисто съдебно минало и постоянен адрес. Пред съда инспекторът помоли за определяне на мярка за неотклонение, която да му позволи да продължи да се грижи за съпругата си и трите им деца. По отношение на Мюге, прокуратурата поиска определяне на мярка за неотклонение „домашен арест“, предвид чистото съдебно миналото на жената и факта, че сама се грижи за малолетното си дете. Като разгледа събраните до момента доказателства, съдът прецени, че и за двамата не е налице реална опасност да извършат друго престъпление или да се укрият, за да избегнат наказателната отговорност. Съдебният състав прецени, че в конкретния случай най-подходяща мярка за неотклонение е „домашен арест“, тъй като е достатъчно тежка по степен и би могла да обезпечи нормалната работата в досъдебното производство.  ", "date": "2018.08.30", "title": "Домашен арест за задържаните за корупция във Варненския затвор  "}
{"url": "https://www.monitor.bg:443/bg/a/view/ot-ponedelnik-startira-priemyt-za-pomosht-za-gorivo-143098", "text": "От понеделник (3 септември) стартира приемът на заявления за подпомагане по отношение на гориво, закупено през 2017 година. Приемът ще продължи до 21.09.2018 г. Земеделските стопани следва да подадат заявления в общинските служби „Земеделие”, заедно с копия от и опис на фактурите за закупено гориво. Мярката представлява схема за подпомагане на земеделските стопани, регистрирани по реда на Закона за подпомагане на земеделските производители, и цели създаване на облекчени условия за използваното от тях гориво за механизирани дейности в първичното селскостопанско производство, чрез прилагане на намалена акцизна ставка на газьола. Бюджетът на помощта за 2018 г. е 84 млн. лева. Ставката на литър ще бъде определена на по-късен етап, на базата на бюджета и сбора от индивидуалните годишни квоти на земеделските стопани. Междувременно Европейската комисия представи вчера допълнителни мерки в помощ пострадалите от сушата фермери в няколко страни членки с цел да се увеличи наличността от фуражи. Различни изключения от правилата предвиждат фермерите да бъдат освободени от някои обичайни регламенти, без да губят плащанията, свързани с опазване на околната среда.  ", "date": "2018.08.30", "title": "От понеделник стартира приемът за помощ за гориво"}
{"url": "https://www.monitor.bg:443/bg/a/view/falstart-na-procesa-sreshtu-bijacha-na-slepi-turisti-143112", "text": "С фалстарт започна процеса срещу 22-годишният студент Тодор Николов, който нападна и наби слепи туристи в Несебър. Делото трябваше да започне в четвъртък, но бе отложено заради адвоката на пострадалите словашки туристи. Защитникът им не се яви на заседанието и изпрати молба за отлагане, тъй като бил възпрепятстван по семейни причини. Районният съд в Несебър отложи делото и насрочи следващото заседание на 1 октомври. Районният прокурор Радост Бошнакова заяви, че извършеното престъпление е тежко и очаква осъдителна присъда, а не глоба. „Извършеното е достатъчно тежко и сериозно престъпление, което трябва да ангажира съответната полагаща се наказателна отговорност – „лишаване от свобода“, коментира обвинителката и допълни, че Прокуратурата ще поиска видеоконферетна връзка, чрез която да бъдат разпитани пред съда пострадалите словашки граждани. „Тъй като те са в неравностойно положение, онлайн разпита ще изпълни целите на НПК и е целесъобразно да се извърши по този начин. Това е една процедура, която сме обсъдили със съда и считам, че това е не само процесуална икономия, но и ще се случат нещата по-бързо и лесно. Иначе трябва да пътуват до България и да дойдат с придружител, а това ангажира допълнителни разходи и забавяне на производството“, каза още прокурор Бошнакова. Студентът Тодор, срещу когото са повдигнати две обвинения ще отговаря пред съда за причиняване на „лека телесна повреда по хулигански подбуди“ и „пътно хулиганство“.", "date": "2018.08.30", "title": "Фалстарт на процеса срещу бияча на слепи туристи"}
{"url": "https://www.monitor.bg:443/bg/a/view/stachka-spira-feribotite-v-gyrcija-na-3-septemvri-143103", "text": "24-часова стачка на моряците в Гърция спира фериботите на 3 септември. Хиляди туристи, сред които и много българи, ще са принудени да останат по островите, съобщи БНР. Синдикатът на моряците обяви 24-часова стачка за понеделник 3 септември. Няма да се движат фериботи и товарни кораби. Гръцките моряци и докери настояват за увеличение на заплатите с 5% и мерки срещу безработицата в сектора. Работодателите отказват с аргумент, че в последните 8 години не са орязвали възнагражденията на работещите в морския транспорт. Стачката засяга поне 200 хиляди пътници, които са резервирали фериботни билети. Сред туристите има и много българи, които се намират на гръцките острови. Хиляди туристи по принуда ще останат на островите, ако не успеят до неделя вечерта да се придвижат до летищата. От туристическия сектор се опитаха да преговарят с моряците, но синдикатът не отмени стачката.", "date": "2018.08.30", "title": "Стачка спира фериботите в  Гърция на 3 септември "}
{"url": "https://www.monitor.bg:443/bg/a/view/plajyt-v-slynchev-brjag-sys-spasiteli-i-prez-septemvri-143113", "text": "Морските спасители остават на вишките в Слънчев бряг още един месец. До края на септември Южният плаж в курорта Слънчев бряг ще бъде изцяло осигурен със спасителни постове и медицинско обслужване, съобщиха от фирмата-концесионер. Предвиден е достатъчен брой морски екипи, като редуцирането на постовете през следващия месец ще е поетапно и изцяло съобразено с нотавареността и туристопотока. От 1 септември ще бъдат свалени само три поста. През активния сезон те бяха девет, а от началото на месеца ще действат шест с 12 спасители. До 30 септември ще бъдат запазени и плаващите обозначителни знаци. „Безопасността на летовниците дошли да се порадват на топлото септемврийско море ще бъде осигурена по цялата плажна ивица. Прогнозата за времето е добра като цяло, така че добре дошли на всички на южния бряг. Създадената организация от началото на сезона до приключването му е изключително добра, за да бъде в полза на плажуващите – видеонаблюдение, охранителите, които следят за кражби, всякакви условия за плажуване на хора с физически увреждания, специализирана плаваща количка за трудноподвижни туристи и др.”, каза управителят на южния плаж Кирил Спасов. След 15 септември също ще има промяна в броя на постовете, но тя ще е незначителна. До края на месеца работното време на спасителите остава без промяна и те ще дежурят от 8.00 до 18.00 часа всеки ден. Морските гардове призовават хората да бъдат много внимателни в морето и напомнят, че влизането при червен флаг е забранено. Плажният сезон ще бъде закрит на 30-ти септември. След тази дата ивицата остава без спасители и медицинско обслужване.", "date": "2018.08.30", "title": "Плажът в Слънчев бряг със спасители и през септември"}
{"url": "https://www.monitor.bg:443/bg/a/view/makron-se-objasni-v-lubov-kym-rodinata-143101", "text": "Френският президент Еманюел Макрон се оказа принуден да защити любовта си към Франция и французите, която критици подложиха на съмнение заради думите му, че те трудно приемат промените, предаде Ройтерс. Вчера в Копенхаген по време на аудиенцията при датската кралица Маргрете Втора Макрон похвали датчаните, наричайки ги \"лютерански народ\", който е открит към нови идеи, а за сънародниците си каза, че са \"съпротивляващи се срещу промените гали\". Шеговитата забележка предизвика критиките на опозицията. Недопустимо е президентът да критикува и окарикатурява французите по такъв начин, заяви Лоран Вокие, лидер на дясноцентристката партия \"Републиканците\". Според крайнодясната лидерка Марин льо Пен изказването на Макрон ясно показва, че той презира французите. Крайнолевият депутат Алексис Корбиер определи думите на президента като \"пълна глупост\". Макрон обясни, че коментарът му е бил шеговит и призова хората да не се поддават на възмущението в социалните мрежи. \"Не мисля, че е сензационна новина, че Франция е била съставена първоначално от галски племена, което за мен е нещо, с което се гордея\", заяви френският президент на пресконференция в Хелзинки. \"Обичам Франция и французите и обичам тези галски племена с цялото им разнообразие и парадоксалност\", подчерта той и добави, че \"не е пренебрежение да се кажат нещата такива, каквито са\". Макрон често е бил критикуван за острия си език и понякога хапливото си остроумие, припомня Ройтерс и отбелязва, че някои от въведените от него реформи доведоха до стачки и протести. Съпротивата на профсъюзите срещу тях обаче не бе много силна. \"Ако мислех, че сме просто реакционери, нямаше да съм тук пред вас\", подчерта Макрон пред медиите в Хелзинки.", "date": "2018.08.30", "title": "След като се присмя на французите, Макрон се обясни в любов към родината "}
{"url": "https://www.monitor.bg:443/bg/a/view/sutreshnijat-blok-na-bnt-se-vryshta-s-4-vodeshti-143099", "text": "След поредица смени и рокади в стола на водещия на сутрешния блок на БНТ „Денят започва“ ще седне не един, нито двама, а цели четирима души. От понеделник, с „Добро утро“ от обновеното студио на предаването зрителите ще поздравяват Даниел Михайлов, Ели Гигова, Илия Илиев и Боряна Каменова. Младата надежда, чието лице стана разпознаваемо с предаването „БНТ такси“ - Боряна Каменова ще поеме новинарските емисии в сутрешните часове, които ще са на всеки 30 минути. Ели Гигова пък ще работи върху собствена, чисто В нея ще разказва интересни истории, които предизвикват полемика в социалните мрежи или се радват на множество почитатели в он-лайн пространството. Брюнетката не застава за пръв път пред камерите на обществената телевизия. Тя беше екранна партньорка на спортния журналист Камен Алипиев в предаването „Спортна треска“. След кратко преотстъпване на стола на разследващия журналист Иво Никодимов в началото на годината, в ранните часове на екран се връща един от титулярите на сутрешния блок Даниел Михайлов. Той даде заявка, че ще продължи работата си в „Денят започва“ още през юли, когато за кратко водеше предаването преди лятната пауза. Спортните теми и сюжети рано сутрин ще следи от закритите през пролетта новини на дъщерния канал БНТ2. Той успешно се включи в спортните предавания, отразяващи световното в Русия, а от понеделник ще дискутира най-актуалното на терена в ранните часове. Редакторският екип през новия сезон остава в непроменен състав - Габриела Гаврилова, Надя Томова, Васил Детелинов, а продуцент ще е Албена Колчакова.", "date": "2018.08.30", "title": "Сутрешният блок на БНТ се връща с 4 водещи"}
{"url": "https://www.monitor.bg:443/bg/a/view/prevodyt-v-evro-shte-struva-kolkoto-v-leva-143096", "text": "Нов европейски регламент може да намали драстично таксите за преводи в евро за страните извън еврозоната. Очаква се, след решение на Европейския парламент през ноември, регламентът да влезе в сила през първата половина на 2019. Тези такси в България са най-високите в целия Европейски съюз, обяви евродепутатът Ева Майдел (ГЕРБ). Тя е докладчик в ресорната комисия по парични и икономически въпроси. Целта е равни на тези за вътрешните преводи в лева. Сега при превод в евро от белгийска към българска банка, той ще бъде таксуван от българската банка колкото би бил преводът на левове от друга българска банка. У нас имаме най-високите такива такси в целия Европейски съюз. “Има две категории потребители на платежни услуги – тези в еврозоната, за които преводите в евро са много ниски или нулеви, и тези в страните извън еврозоната, които плащат доста високи такси. Според изследване на Делойт, банките в България между 30 и 60 лева за превод от 10 евро. С предложенията в моя доклад ще допринесем за еднакво третиране на всички европейски граждани и бизнеси, което ще доведе до почти 1 милиард евро спестявания на европейците на година\", обясни Ева Майдел. По думите й има вероятност в преговорите, които предстоят в следващите няколко месеца, евродепутатите да се опитат дори една стъпка по-напред, да уеднаквят всички парични преводи, независимо в каква валута са те, а не само в евро. Но на този етап, регламентът предвижда и се цели най-вече върху таксите в евро, защото все пак те са над 80% от всички преводи, които правим като цяло в ЕС. Българският евродепутат предлага и засилване на регулацията при плащане с карта или Потребителите да имат повече информация при какъв курс се обменят парите им и да имат право на избор, ако има различни възможности за превалутиране. Неофициално допитване на евродепутатът е показал, че над 90% от хората, смятат че таксите са много високи и трябва да бъдат намалени драстично или премахнати. В момента голяма част от белгийските банки предлагат на своите клиенти месечна такса, която е в размер на 3-4 или 5 евро, зависи от банковата сметка. И освен тази такса никакви други такси на преводи, които се правят не се прилагат на техните потребители.", "date": "2018.08.30", "title": "Преводът в евро ще струва колкото в лева"}
{"url": "https://www.monitor.bg:443/bg/a/view/nakazvat-dvama-futbolisti-zaradi-arogantnija-policaj-143089", "text": "Двама футболисти на „Локомотив” Дряново са наказани заради  , който предизвика силен отзвук в обществото и интернет пространството. В триминутния клип униформения служител Цветомир Ц. от районното управление във Велико Търново се държи грубо, обижда, ругае и заплашва няколко младежи, след като вероятно е бил повикан с коегата си на сигнал за нарушаване на обществения ред. На записа се чуват нецензурни думи и псувни от устата на униформения служител на реда. Днес от ръководството на ФК „Локомотив” Дряново излязоха с официално изявление, в което информират, че двама от младежите, срещу които полицаят се нахвърля с обиди и груби думи, вече са наказани. „ФК „Локомотив”, прилагайки разпоредбите на вътрешния си правилник, наказва с мъмрене и последно предупреждение за напускане на мъжкия представителен отбор футболистите: 16-годишния Анджело Глузо и 17-годишния Валери Радославов, затова че с поведението си са нарушили нормите на обществения ред. Считаме, че по този начин, същите са уронили доброто име на „Локомотив” Дряново, което е символ на достойнство, коректност и спортсменство. В същото време ръководството на ФК „Локомотив” очаква, че след разпоредeната от РУ на МВР – В Търново вътрешна проверка, ще се вземат необходимите мерки по певишените права на служителите на реда по случая с нашите футболисти.” Изявлението и подписано от председателя на Управителния съвет на клуба Тодор Георгиев и изп. директор Ивелин Драшков.  ", "date": "2018.08.30", "title": "Наказват двама футболисти заради арогантния полицай"}
{"url": "https://www.monitor.bg:443/bg/a/view/volvo-razpilja-10-tona-dini-na-am-trakija-143092", "text": "Близо 10 тона дини се разпиляха по платното на автомагистрала Тракия при  инцидент с товарен камион „Волво“, каран от 26-годишен жител на Нова Загора. Набраните в района на Любимец плодове изхвърчали „извън борда“ в района на км 232 по аутобана при неправилна маневра на водача, който не успял да удържи волана и тежката машина помела оградата и се преобърнала в сервитутната ивица. Катастрофата е станала на 29 август около 06,20 часа, само слабият трафик в този момент е спасил други водача от сблъсък. Според посетилите местопроизшествието служители на „Пътна полиция“ при ОД на МВР – Сливен няма сериозно пострадали, водачът е бил тестван за алкохол, пробата е била отрицателна, но автомобилът е сериозно очукан. Движението по автомагистралата е било спряно за десетина минути. По случая е образувано досъдебно производство.", "date": "2018.08.30", "title": "Камион разпиля 10 тона дини на \"Тракия\""}
{"url": "https://www.monitor.bg:443/bg/a/view/novoto-bmw-z4-plenjava-s-emocionalen-dizajn-143047", "text": "BMW избра Конкурса за елегантност в Пебъл Бийч, Калифорния, за сцена за предпремиера на новото BMW Z4. Третото поколение на спортния роудстър беше показано в ексклузивната версия BMW Z4 M40i First Edition. Световната премиера на двуместния автомобил ще се състои на автосалона в Париж от 4 до 14 октомври 2018 г. Въвеждането на пазарите по целия свят ще стартира през пролетта на 2019 година. Новото BMW Z4 въодушевява със своя пуристки, динамичен и прогресивен дизайн, който представя визията на един харизматичен спортен автомобил. С динамичните си пропорции, емоционален дизайн и въодушевяващ спортен дух, откритият двуместен автомобил пренася класическата концепция на роудстъра към днешния и утрешния свят. Произведеният в лимитирана серия специален модел на роудстъра BMW Z4 M40i First Edition въодушевява с типичните за моделите M Performance пъргавина, прецизност и динамика в пътното поведение. Също така роудстърът впечатлява с особено висококачествените елементи на дизайна и оборудването, както и каросерията в цвят оранжев мат металик. За характерното излъчване на новото BMW Z4 допринасят вертикално насочените фарове, бъбрековидната радиаторна решетка с дизайнерски отвори, предният капак, който в класическия за спортните автомобили стил се издига над колелата, големите въздушни отвори в арките на предните калници и характерният, интегриран в задния капак аеродинамичен спойлер. Новото BMW Z4 M40i First Edition разполага със специфични елементи на дизайна и оборудването, които допълват спортното излъчване с ексклузивни акценти. Изразителното лаково покритие на каросерията в цвят оранжев мат металик е съчетано с електрически задвижван текстилен покрив в черен цвят антрацит със сребрист ефект, висока линия на сенките, черни корпуси на външните огледала и 19-инчови алуминиеви джанти с двойни спици. В оформлението на интериора на новото BMW Z4 също е подчертан спортния дух на модела. Ориентираният към водача кокпит се характеризира с динамично насочените напред линии. Ясно структурираната подредба на всички уреди за управление също подпомага концентрацията върху изживяването при шофирането. Интериорът на специалния модел включва черна кожена тапицерия с декоративни шевове, седалки с електрическо регулиране и функция памет, опцията за вътрешно осветление и озвучителна система Harman Kardon. Напредничавият статус на новото BMW Z4 е подчертан от адаптивни LED фарове с матрична функция за дългите светлини, предлагания за пръв път в роудстър проекционен дисплей и виртуалния кокпит с най-актуалните технологии за свързаност. Моделът е оборудван със система iDrive с 12,3-инчов сензорен дисплей, навигация и интернет, спортни седалки с електрозадвижване и вътрешно осветление. Още на пръв поглед пропорциите на новото BMW Z4 M40i First Edition не допускат никакви съмнения за неговия динамичен потенциал на пътя. Централната позиция на седене на водача, ниският център на тежестта на колата, перфектно балансираното разпределение на теглото между осите в съотношение 50:50, широките следи и компактното междуосие, създават идеалните предпоставки за въодушевяващо пъргав контрол и интензивна наслада от радостта от шофирането. Това се осигурява от екстремно мощния 3,0-литров редови 6-цилиндров бензинов битурбо двигател с 340 к.с., както и спортното окачване с електронно управлявани амортисьори, спортната спирачна система и спортния заден диференциал с електронно управление. Благодарение на всички тези компоненти, новото BMW Z4 M40i First Edition ускорява от 0 до 100 км/ч за феноменалните 4,6 секунди.", "date": "2018.08.30", "title": "Новото BMW Z4 пленява с емоционален дизайн"}
{"url": "https://www.monitor.bg:443/bg/a/view/slavisha-pravi-rokadi-v-zashtitata-predi-beroe-143091", "text": "Треньорът на лидера в Първа лига „Левски“ Славиша Стоянович се е заел здраво със задачата да привлече нов краен бранител в състава на 26-кратните шампиони. Наставникът настоява пред ръководството това да стане в близките дни, за да може да разполага с желания от него потенциал в дефанзивен план. Според последните информации играчът е лично избран от специалиста и е въпрос на преговори от страна на ръководството, за да се осъществи сделката. Сърцатият играч така и не успя да се пребори за титулярно място, като вместо него бе предпочетен Аймен Белаид, който заместваше на няколко пъти Холмар Ейолфсон и Давид Яблонски. Чехът, който лекуваше травма през последните седмици вече е напълно възстановен и Славиша Стоянович планира да го пусне като титуляр в сблъсъка с „Берое“ в събота от 21 часа на стадион „Георги Аспарухов“. Именно в мача със старозагорци „Левски“ за първи път може да играе с титулярната си защита, което е отлична новина за щаба на „сините“, чиято основна цел е да остави отбора на първо място преди предстоящата пауза за националните отбори. През следващите две седмици Стоянович и неговия щаб възнамеряват да отработят различни тактически схеми, да проведат миниподготовка и да подсилят състава си с поне едно ново попълнение. Ръководството на „сините“ също е провело разговор с тима относно важността на предстоящия мач с „Берое“. Напеченият мач на „Герена“ е поверен на рефера Николай Йорданов.", "date": "2018.08.30", "title": "Славиша прави рокади в защитата преди „Берое“"}
{"url": "https://www.monitor.bg:443/bg/a/view/semejstvo-bekym-razpuskat-s-eltyn-djon-143094", "text": "Семейство Бекъм избраха компанията на Сър Елтън Джон за френската си почивка. 41-годишната футболна звезда, заедно със съпругата си Виктория и четирите им деца – Бруклин на 19, Ромео на 15, Круз на 13 и Харпър на 7 години, са решили да избягат от шума заедно с музикалната легенда и неговия съпруг Дейвид Фърниш. Цялата компания се подвизава на яхтата на автора на Candle in Тhe Wind и се любува на разходките по френската Ривиера. Като междувременно не пропуска да си щракне по някоя и друга снимка, с която да се похвалят в Инстаграм. Така в профила на Дейвид Бекъм се появи кадър с Елтън Джон, под който пише: „Чичо Елтън... познаваме се вече 25 години и си прекарваме страхотно.“ За да върне жеста и музикантът публикува обща снимка, която придружи с надпис: „В разгара на лятната ми ваканция с тези прекрасни хора“. Преди да се качат на борда, двете семейства са забелязани да вечерят заедно на остров Св. Маргарита в изискан ресторант.", "date": "2018.08.30", "title": "Семейство Бекъм разпуска с Елтън Джон"}
{"url": "https://www.monitor.bg:443/bg/a/view/fetel-zabi-bolida-v-pregrada-v-milano-143093", "text": "Себастиан Фетел катастрофира леко по време на демонстрация с тазгодишния болид на \"Ферари\" SF71H по улиците на Милано преди началото на Гран при на Италия. Германецът не успя да вземе тесен десен завой и се удари в пластмасовите бариери. При инцидента пострада предното крило на колата, което беше оправено в бокса. В шоуто участваха още Кими Райконен с \"Ферари\", Шарл Льоклер и Маркус Ериксон със \"Заубер\" и Пиер Гасли и Брендън Хартли с \"Торо Росо\". След демонстрацията Фетел обясни, че е управлявал болида с волана на Райконен, на който съединителят е от лявата страна, докато неговият е от дясната. Затова не е успял да превключи навреме на по-ниска предавка и е влязъл по-бързо от нужното в завоя. Той се извини на публиката. \"Не помислих за това и се оказа, че в този момент се движа твърде бързо, обясни Фетел. - Извинявам се на публиката за инцидента. Помолих екипа да измени настройката на предното крило и след това направих още два тура за феновете. Допуснах грешка, но всичко мина нормално.\" Събитието беше наблюдавано от хиляди фенове по улиците на Милано. \r\n", "date": "2018.08.30", "title": "Фетел заби болида в преграда в Милано"}
{"url": "https://www.monitor.bg:443/bg/a/view/lubo-ganev-celta-na-myjkija-otbor-e-top-6-na-svetovnoto-143095", "text": "Вицепрезидентът на федерацията по волейбол Любо Ганев обяви целта пред мъжкия ни национален отбор на световното първенство в България и Италия. \"Целта е класиране сред финалните 6 отбора, каза той по Нова тв. - Стартираме на 9 септември и след това продължават мачовете ни във Варна. Там публиката е 7-ият ни играч, там са най-хубавите ни мачове като национален отбор. Публиката е много топла, усеща се помощта ѝ, на играчите им порастват крила от тях.\" Ганев уточни и отношението си към скандала с либерото Владислав Иванов - Лимона: \"За мен няма никакъв проблем. Треньорът го вкарва да помогне, той показва несериозно отношение, после треньорът взима прекъсване и казва, че не се играе така. Представяш ли си операторът да ти каже, че няма да снима и да си хвърли камерата? Това е недопустимо и демотивиращо за останалите.\" Женският ни отбор пък победи Германия с 3:2 (22,-15,-20, 21, 11) във втората контрола в Римини (Ит). В първата той загуби с 2:3 от Канада. Тази вечер тимът ни, воден от старши треньора Ивон Петков, играе в Сан Ремо със силния отбор на Турция. Мачовете са част от подготовката на отборите за световното първенство в Япония.", "date": "2018.08.30", "title": "Любо Ганев: Целта на мъжкия отбор е топ 6 на световното"}
{"url": "https://www.monitor.bg:443/bg/a/view/mejdunaroden-festival-za-stari-gradski-pesni-kandidatstva-za-rekordite-na-gines-143097", "text": "Международният фестивал за шлагерна и градска песен „Пей сърце“ – Кюстендил кандидатства за вписване в Книгата на рекордите на Гинес. Повод за това станаха десетки заяви за участие на състави от страната и Македония. Идеята на организаторите е всички изпълнители да се представят с една обща песен, изпълнена от най-много българи и македонци. Инициативата се прави за първи път в България и организаторите си поставят за цел този рекорд да бъде вписан като най-новото попълнение в Книгата на рекордите на Гинес. Тази кандидатура е в синхрон с подписания на 1 август 2017 г. между министър-председателите Бойко Борисов и Зоран Заев в гр. Скопие Договор за добросъседство между България и Македония. Целта му е трайно и устойчиво изграждане на приятелски и добросъседски отношения и допринасяне за засилване на сътрудничеството в двустранен и многостранен план, припомниха организаторите на международния фестивал. „Пей сърце“ стартира на 1 септември от 17 часа в сградата на Читалище „Братство 1869“.", "date": "2018.08.30", "title": "Международен фестивал за стари градски песни кандидатства за Рекордите на Гинес"}
{"url": "https://www.monitor.bg:443/bg/a/view/poklanjame-se-pred-nikola-manev-na-9-9-ot-9-00-chasa-v-chirpan-143090", "text": "Поклонението пред урната с праха на големия живописец Никола Манев ще бъде на 9 септември от 9,00 часа в двора на някогашната Танкова къща, която художникът закупи, реставрира и подари на чирпанлии, съобщи зам. кметът на Чирпан Стайко Генов. Тялото на починалия след масиран инсулт творец ще бъде кремирано в Париж, където до последно той работеше в ателието си на улица „Пи“ в близост до площад „ Едит Пиаф“. Урната ще бъде донесена от дъщеря му Сара, която е склопила очите му на 25 август, три дни преди да навърши 78 години. Очаква се с нея в България да пристигнат негови колеги и приятели. „Ще изпълним последното желание на Манев, който беше почетен гражданин на Чирпан, от сина му Александър разбрахме, че Маестрото е пожелал да бъде погребан в двора на възрожденската къща, която е в съседство с родния дом на боготворения от него поет Пейо Яворов“, коментира художникът Владимир Кондарев, уредник на местната художествена галерия „Георги Данчов-Зографина“. Урната ще бъде взидана в мраморна стела , на която ще бъде поставен барелеф на Манев сред тревната морава, подготвя се и посмъртна изложа с платна на майстора, които се съхраняват в завещаната от него на Чирпан галерия. В края на юли Манев изпратил до Кондарев три нови свои платна, които за пръв път ще бъдат видяни от ценителите. На 5 септември от 18,00 часа в пловдивската градска галерия ще бъде открита голяма изложба с творби на Никола Манев, Лъчезар Ошавков и Андрей Лекарски под наслов „Трима парижани  в Пловдив“. Приятели от детските години, от около 50 години Лекарски, Ошавков и Манев живеят и творят във френската столица.Първи там пристигат през 1962 година Лекарски и  Манев,които са приети да учат в художествената академия,  последва го 6 години по-късно Ошавков. „Въпреки влошаващото се здравословно състояние на Никола Манев, той взимаше участие в подготовката с ентусиазма и енергията, характерни за него през целия му живот“, коментираха от пловдивската галерия. Кураторите са подбрали над 20 нови платна , рисувани т.г. от тежко болния Никола Манев.", "date": "2018.08.30", "title": "Покланяме се пред Никола Манев на 9 септември в Чирпан"}
{"url": "https://www.monitor.bg:443/bg/a/view/onazi-s-kosata-zad-gyrba-ni-143079", "text": "Засега 17 са загиналите от тежката катастрофа с автобус край Своге. А истината, която не се споменава е, че още много хора ще умрат. Дори да оцелеят в болниците, част от тежко ранените, които са възрастни хора, ще се залежат и кротко ще си отидат от този свят в близките месеци и години. Така те даже няма да влязат в черната статистика, която отчита жертвите само в първите 30 дни след всяка автомобилна катастрофа. Ужасно не ми се иска да стане така, но е неизбежно. Както се неизбежни и всички други последствия от нашите действия и бездействия. И най-вече от нашите безумия. И като заговорихме за статистика, нека припомним къде е България в сравнение с другите държави в Европа. През последните години устойчиво сме доста напред в класацията по смъртност на пътя с около 100 убити на 1 милион население годишно, или 1 убит на 10 хиляди души. За сравнение, този показател средно за Европейския съюз е под 60 убити. Малко по-зле от нас бяха Гърция (но тя вече се оправи и е по-добре) и Румъния, а балтийските държави имат сходни с нашите показатели. Тук обаче има и положителна тенденция. През 1990 година положението у нас беше наистина ужасяващо с над 1500 убити на пътя. Е, тогава бяхме и повече хора в страната, но пък карахме най-юнашки разни зле поддържани стари съветски и източногермански бараки. Оттам и този идиотски антирекорд, достоен за наградите „Дарвин”. Ще припомня, че тези награди се дават за най-тъпо неволно самоубийство или самокастриране, при което съответният индивид спестява на човешката популация попадането в нея на явно дефектните му гени. последва устойчив спад, като минимумът от 601 убити се достигна в две последователни години, а именно 2012 и 2013. След това имаше скок с по 708 убити през 2015 и 2016 година, и лек спад през миналата година със 682 жертви. За съжаление, като гледам какво се случва по пътищата на родината напоследък, тази година може би ще има по-лош резултат от над 700 жертви. При това независимо от факта, че всяка година намаляваме с по няколко десетки хиляди души и вече сме под 7 милиона българи на територията на страната. В популярното предаване на БНР „Хора, пътища, автомобили” всъщност са изброени факторите, които определят смъртността на пътя. При това те са подредени именно в правилния ред според тяхната значимост. И когато се говори за решаващия фактор – хората, неизменно се споменава, че основната причина за катастрофите е несъобразената скорост. Защо караме с несъобразена скорост е важен въпрос, който заслужава отделно изследване. И такива изследвания има немалко, включително за България. Тук обаче искам да се спра на нещо, което съществува вън и независимо от нас, и което неумолимо ни наказва, когато забравим за него. Това нещо са законите на физиката и по-точно на нейния раздел, наречен механика. Формулирани от най-гениалния учен на всички времена сър Айзък Нютън (1643-1727), тези закони са изучени и приложени и от плеада други учени, в трудовете на които е формулирана класическата механика. Тя впрочем е най-съвършената теория за света, създадена от човека. При определени условия и ограничения, разбира се. Законите на механиката са тези неизменни правила, според които се движат звездите и планетите и, за съжаление, Тук има опасност някои читатели да захвърлят тази статия и да си потърсят по-леко четиво. Разбирам ги, но апелирам все пак, да не го правят. Защото е възможно с минимални пресмятания, достъпни за 10-годишно дете да покажем, как законите на механиката определят не само начина, по който Земята се движи около Слънцето, но и това, кой ще живее и кой ще умре на пътя. И да покажем също, че с тези закони е съвсем лесно да се съобразяваме. Защото в противен случай може внезапно и за последно да разберем, кой е застанал зад гърба ни всеки път, когато сядаме зад волана на някакво моторно превозно средство. Застанала е онази, която сме описали в заглавието. И така, нека започнем малкото си пътуване в онази наука, която незримо и неумолимо управлява живота ни – класическата механика на великия Нютън и неговите предшественици и следовници. Ще използваме за пример кошмарната катастофа, разиграла се в Искърското дефиле малко преди град Своге на 25 август тази година и отнела 17 живота. Засега. Но какво всъщност е автомобилната катастрофа от научна гледна точка? Ще представим един опростен модел на това явление. При катастрофата някакво МПС (да кажем, лек автомобил) се движи с определена скорост и след удар в препятствие или друга кола, скоростта му става нула за много кратко време. Състоянието на обекта се променя силно и за късо време -- това е дефиницията на явлението „катастрофа” и в много други случаи. Преди удара колата е имала някаква кинетична енергия (равна на полумасата й, умножена по квадрата на скоростта), която след удара „отива” някъде. Къде обаче? Защото знаем, че енергията не се създава и не изчезва, а само се преобразува от един вид в друг. Който си спомня уроците по физика вече се е досетил, че енергията на движението, наречена „кинетична”, се е преобразувала в топлинна енергия, или накратко топлина. След катастрофата някои неща са станали по-топли, т.е. техните частици са започнали да се движат с по-голяма скорост. При нормално спиране топлината се отделя на две места: в спирачните елементи и в гумите и пътната настилка. При катастрофа обаче основната част от топлината е в огънатите и разкъсани ламарини на колите и на мантинелите. А също и в потрошените кости и в разтерзаната плът на участниците в катастрофата. И не е трудно да се досетим, че колкото по-голяма е толкова по-тежки ще са последствията за участниците в катастрофата. А тази енергия е пропорционална на квадрата на скоростта. Ако се увеличи скоростта двойно, кинетичната енергия се увеличава четворно. И така нататък. Тече разследване и предстои да научим какво точно се е случило около град Своге в онзи трагичен ден и час. Но и сега знаем немалко. Да започнем с онова най-важно нещо, което определя ще има ли катастрофа и колко тежка ще бъде тя – скоростта. Заради опасния участък от пътя тя е била ограничена до 40 км/час. Забележете, ДО тази именно стойност. Следователно водачът може да избере 30, или даже 20 км/час, ако прецени, че обстоятелствата го изискват. Знаем обаче, че автобусът ковчег се е движил с 53 км/час, или с 13 км/час над ограничението. Много или малко е това, независимо от всички други възможни фактори и обстоятелства? Дали числото 13 е много или малко, се определя в контекста на ограничението от 40 км/час. Относителното превишение в скороста е 13/40, равно на 0.325, или почти една трета. Така то съвсем не е малко и изказванията от типа „това са само 13 км/час” са дилетантски и подвеждащи. Една трета не е малка част от каквото и да е. И така, с колко кинетичната енергия на автобуса при 53 км/час е по-голяма от тази при 40 км/час? Лесно се вижда, че това е равно на квадрата на числото 53/40, минус 1, или приблизително на 0.76. Така че кинетичната енергия на автобуса в момента на удара е била със 76% по-голяма, в сравнение с тази, която той би имал, ако беше спазено ограничението. Това е почти двойно превишение! И последствията са, грубо казано, двойно по-тежки. При удар в мантинелата с дадена кинетична енергия и под даден ъгъл последствията са едни, при удар с двойно по-голяма кинетична енергия под същия ъгъл те могат да са съвършено различни. В разглеждания случай, след скъсване на мантинелата, автобусът пада от височина и тогава се задействат пак законите на механиката. Потенциалната енергия спрямо долната площадка (равна на теглото на автобуса, умножено по височината на падане) отново се превръща в кинетична, а след удара кинетичната енергия се преобразува в топлинна. И разкъсва телата на жертвите. Ще дам още един пример. Според Закона за движение по пътищата, приет на 1 септември 1999 година и изменян и допълван многократно след това (последното допълнение е от 27 юли тази година), ако няма други ограничения или указания, максималната скорост на движение в Не е рядкост обаче това ограничение да не се спазва. Какво става обаче, ако надвишим разрешената скорост „само” с 20 км/час? И, нека водачите си признаят, не са ли извършвали това нарушение, при това не един път? Аз лично, за съжаление, също съм го правил. Но сега апелирам към всички: не го правете повече! Защото при скорост 70 км/час автомобилът ви има два пъти (!) по-голяма кинетична енергия, отколкото при разрешените 50 км/час (за който иска да провери, 7/5 на квадрат е 1.96, или почти 2). Ако пък профучите по някоя улица със 100 км/час, то кинетичната енергия на колата ви ще е точно 4 (четири!) пъти по-висока, отколкото при 50 км/час. И така нататък. Това значи, най-грубо казано, около четири пъти по-дълъг спирачен път при аварийно спиране. И почти сигурна катастрофа. Дълго още можем да си говорим за закони, за правилници, за глоби и за отнети точки. Няма обаче лек за отрязана глава, и това народът ни го е казал в една от мъдрите си поговорки. Наскоро големият пътен специалист, генерал от резерва, професор по пътно строителство и мой колега от УАСГ Румен Миланов, използва една страхотна метафора, за да изобрази ситуацията по пътищата. Законите и правилниците се забравят, дано пък запомним метафоричните думи на генерала, които сега ще ви преразкажа. Когато седнем зад волана, зад нас тихо се настанява смъртта с неизменната коса в костеливата си ръка. Когато превишим скоростта, тя вдига косата над главата ни. Тогава е моментът да намалим, преди да е замахнала!", "date": "2018.08.30", "title": "ОНАЗИ С КОСАТА ЗАД ГЪРБА НИ"}
{"url": "https://www.monitor.bg:443/bg/a/view/grisho-iskal-syveti-ot-federer-za-zdrava-psihika-143078", "text": "Григор Димитров е потърсил съвет как да показва по-здрава психика в решителните моменти от най-добрия специалист за това в тениса – Роже Федерер. Това разкри Маестрото в свое интервю пред американските медии по време на US Open. \"През 2016 г. Григор дойде при мен и ми поиска съвет за психическата настройка, който аз му дадох. Тогава той имаше всякакви проблеми и аз съм щастлив, че си взе някои поуки и промени нещата при себе си“, заяви Федерер. Както е ясно, през следващата 2017 г. българинът постигна най-големите си успехи на корта, достигайки до №3 в световната ранглиста. Федерер обаче и сега похвали Григор, въпреки слабия му сезон. \"Той носи много нови елементи в играта, защото не са много играчите по света, които могат да направят нещата, които той умее“, сподели още швейцарецът в интервюто. В същото време Анди Мъри изпусна нервите си по адрес на своя съперник Фернандо Вердаско, като го обвини в лъжа. Двамата сътвориха най-качествения мач от втория кръг, продължил над 3 часа и половина, в който победител излезе Вердаско след 7:5, 2:6, 6:4, 6:4. Мъри обаче възнегодува, че испанецът е говорил с двама от своите треньори по време на 10-минутната почивка между третия и четвъртия сет, която бе въведена заради непоносимите жеги в Ню Йорк. Тогава двамата тенисисти имат право да посетят съблекалните. Вердаско обясни, че наставникът му просто искал да ползва тоалетната. Следващият му съперник на US Open ще е един от фаворитите - Хуан Мартин Дел Потро (Арж), който отстрани Денис Кудла (САЩ) с 6:3, 6:1, 7:6(4). Защитаващият титлата си Рафаел Надал надигра канадеца Вашек Поспишил с 6:3, 6:4, 6:2 и очаква руснака Карен Хачанов, победил Лоренцо Сонего (Ит) със 7:5, 6:3, 6:3. От надпреварата отпаднаха №15 Стефанос Циципас (Гър) и №18 Джак Сок (САЩ).", "date": "2018.08.30", "title": "Гришо искал съвети от Федерер за здрава психика"}
{"url": "https://www.monitor.bg:443/bg/a/view/nencho-balabanov-zapisva-novi-pesni-143088", "text": "С две нови песни ще изненада феновете си мулти-талантът Ненчо Балабанов. Водещият на „Господари не ефира“, който обра овациите в един от изминалите сезони на „Като две капки вода“ с брилянтните си имитации, работи по собствени парчета. Това разкри самият актьор със снимка от звукозаписно студио и уточнение: „Задават се две уникални песни“. За гърба си той вече има няколко самостоятелни проекта като „Рестарт“ и „Няма дилема“, както и култовия му дует с Криско „Шапка ти свалям“, който стана тотален хит преди няколко години.", "date": "2018.08.30", "title": "Ненчо Балабанов записва нови песни"}
{"url": "https://www.monitor.bg:443/bg/a/view/uchilishtata-trjabva-da-preminat-na-celodneven-rejim-na-obuchenie-143084", "text": "Всички училища у нас трябва да преминат на едносменен целодневен режим на обучение в следващите 8-10 години. Това заяви министърът на образованието и науката Красимир Вълчев. Преди две години беше посочен срок до 2021 г., в който  това трябваше да стане във всички общини у нас, но образователният министър е категоричен, че това не е реалистично. „Ще изготвим индивидуални програми с диференцирани срокове в зависимост от характеристиките на всяка общината. Има няколко мерки, които ще помогнат за преминаване изцяло на целодневен режим, като намаляване на приема на ученици, а за някои училища и с дострояване на сградата или с реорганизация на мрежата. В големите градове има училища, които са заети наполовина и други, в които учат на две смени. Затова сред мерките е и построяването на нови училища“, добави министър Вълчев. Общо в 74 български общини има учебни заведения на двусменен режим, но в половината от тях това е само в едно училище и една сграда, където проблема е по-лесно разрешим. „Най-тежко е положението в София, където има 111 училища на двусменен режим, в Бургас са 30, във Варна – 29, а в Пловдив – 25. Затова преминаването на едносменен режим е важно. То осигурява по-добра образователна среда, както и възможност за целодневна организация на работа“, обясни още просветният министър.", "date": "2018.08.30", "title": "Училищата трябва да преминат на целодневно обучение "}
{"url": "https://www.monitor.bg:443/bg/a/view/bez-limonada-i-oryjie-v-ndk-143080", "text": "От началото на септември в НДК няма да се допускат зрители и посетители с обемисти багажи, с хладно и огнестрелно оръжие, пренасящи общоопасни вещества, материали и др. Освен това няма да се позволява и внасянето на течности, което означава, че няма да може да се влиза дори с безалкохолни напитки. Като част от повишаване на качеството на услугите в сферата на сигурността в НДК, от началото на следващия месец се забранява и влизането в сградата на лица във видимо нетрезво състояние както и на такива, намиращи се под въздействие на упойващи вещества, съобщиха от Двореца на културата. За всички по-големи събития ще бъде осигуряван и специализиран медицински екип с линейка, съобщиха от Двореца на културата вчера и добавиха, че прилаганите мерки за сигурност са практика по цял свят и са в интерес на сигурността на всички посетители. По този начин ще се избегне и евентуалното влизане на бездомници буйни тийнейджъри и вандали в представителната сграда, които могат да повредят безценни произведения на изкуството, обясниха пред „Монитор“ от НДК. След приключване на българското председателство на Съвета на ЕС, НДК значително повиши качеството на редица свои услуги в сферата на сигурността. Това включва много новости в сферата на видеонаблюдението, контрола на достъпа, охраната, защитата на интернет мрежите на територията на двореца и др. Реализира се и нова организация на достъпа до НДК, като вход А4, който се намира откъм булевард „Витоша“, се запазва като основен денонощен вход на НДК. Вход Б2 – откъм Моста на влюбените, също ще функционира всеки ден от 08.00 ч. до 20.00 ч., става ясно от съобщението на сайта на Двореца на културата. От съображения за сигурност НДК въвежда ограничения и за достъпа през централния вход. Той ще се отваря при големи събития от типа изложения, базари, кинопанорами и пр., както и няколко часа преди големи концерти в Зала 1. Пропускането на зрители и посетители ще става след проверка за сигурност, което изисква от гражданите да предвидят достатъчно време за влизане в НДК.", "date": "2018.08.30", "title": "Без лимонада и оръжие в НДК"}
{"url": "https://www.monitor.bg:443/bg/a/view/sreshta-lavrov-pompeo-prez-septemvri-143083", "text": "Подготвя се среща между руския външен министър Сергей Лавров и държавния секретар на САЩ Майк Помпейо в кулоарите на Общото събрание на ООН през септември, заяви на брифинг говорителката на руското министерство на външните работи Мария Захарова. Захарова каза, че двете страни още не са се договорили в кой ден и в какъв формат ще бъде тя. Вчера ръководителката на пресслужбата на Държавния департамент Хедър Науърт заяви, че Помпейо е поискал от Лавров да бъде организирана работна среща, за да се обсъдят ключови въпроси от двустранните отношения. Въпреки че президентът на САЩ Доналд Тръмп се стреми към по-тесни връзки с руския президент Владимир Путин, правителството му увеличи икономическия натиск върху Москва, която се готви за нови икономически санкции през следващия месец.", "date": "2018.08.30", "title": "Среща Лавров-Помпео през септември"}
{"url": "https://www.monitor.bg:443/bg/a/view/razreshiha-tenisistkite-da-se-preoblichat-na-korta-143082", "text": "Тенисистките вече ще могат да се преобличат на корта по време на мачове. Организаторите на последния турнир от Големия шлем - US Open, обявиха новината официално и се извиниха на французойката Ализе Корне. Корне предизвика спорове и скандали, след като свали и облече своята тениска пред публиката в Ню Йорк по време на мача с Йохана Ларсон (Шв). Според правилника на WTA тенисистките имаха право да сменят екипите си в почивката между сетовете в съблекалнята. Корне беше облякла своята наопаки. Затова я свали, остана по спортно бюстие, обърна я и я облече отново много бързо. Съдията Кристиан Раск я наказа с предупреждение за неспортсменско поведение, което предизвика бурни полемики. Най-острите реакции бяха заради това, че на мъжете е разрешено да се събличат и обличат на корта, а на жените не. А на US Open рядко е по-хладно от 30 градуса, влажността на въздуха е изключително висока, заради което организаторите пуснаха допълнителна 10-минутна почивка. \"Всички играчи имат право да се преобличат, седейки на своите столове през паузите в мачове, се казва в официалното изявление на US Open, което явно е консултирано и с WTA. - Това не е нарушение на регламента. Ние съжаляваме, че мадмоазел Корне беше наказана, за щастие не й бяха отнети точки. Тенисистките, ако искат, могат да се преобличат и на по-закрито място, близо до корта, ако имат такава възможност.\" Сестрите Винъс и Серена Уилямс пък стигнаха до мач №30 помежду си и той ще е в третия кръг на US Open. Серена се справи бързо с Карина Витхьофт (Гер) с 6:2, 6:2. Винъс стигна доста по-трудно до 6:4, 7:5 с Камила Джорджи (Ит). Каролина Мухова, 202-а в ранглистата на WTA, пък поднесе изненадата, като отстрани бившата №1 Гарбине Мугуруса (Исп) 3:6, 6:4, 6:4. Тя ще играе с Ашли Бартли (Авл), която спря пък друга чехкиня - Луцие Шафаржова със 7:5, 6:3.", "date": "2018.08.30", "title": "Разрешиха тенисистките да се преобличат на корта"}
{"url": "https://www.monitor.bg:443/bg/a/view/gugyl-cenzurira-trymp-143081", "text": "Американският президент Доналд Тръмп заяви във видеозапис в Туитър, че гигантът „Гугъл“ нарочно не е включил в търсачката си речта му „За състоянието на съюза“ от 2017 г., съобщи Би Би Си. От „Гугъл“ отговориха, че това е била реч към Конгреса на САЩ, а не за съюза и заявиха, че US президентът просто „не е прав“. „Гугъл“ заяви, че търсачката не \"класира никога резултатите от търсенето, за да манипулира общественото мнение\". \"Търсенето не се използва, за да се защити дадена политическа програма и ние не отклоняваме нашите резултати от търсенето към някоя политическа идеология\", се казва в изявление на компанията. \"Нашата цел е да се уверим, че потребителите, които изписват нещо в прозореца за търсене на „Гугъл“, получават най-подходящия резултат за няколко секунди\", подчерта компанията и добави, че всяка година внася стотици подобрения в алгоритмите, които направляват търсенето, за да \"гарантира, че те улавят съдържание с \"високо качество\".", "date": "2018.08.30", "title": "Гугъл цензурира Тръмп"}
{"url": "https://www.monitor.bg:443/bg/a/view/puskat-nova-avtobusna-linija-do-vitosha-143077", "text": "Столичната община пуска нова експериментална автобусна линия до Витоша от 6 септември. Рейсовете ще се движат от Националния исторически музей до „Златните мостове“ през почивните и празничните дни до края на октомври, след което ще се направи анализ дали да останат за постоянно. Решението за временната линия бе взето на извънредно заседание на транспортната комисия към Столичния общински съвет. Столичани и гости на града ще могат да се възползват от новата линия от 7 до 18 часа, а по нея ще се движат три автобуса. Те ще минават на половинчасов интервал. „След като пуснахме електрически велосипеди от НИМ до Витоша, това е втората крачка към развитието на достъпа до планината“, заяви зам.-председателят на транспортната комисия Зафир Зарков. Вчера кметът на София Йорданка Фандъкова обяви, че общината вече е пуснала конкурс за обществена поръчка за закупуване на десет нови возила, с които да бъде подменена голяма част от настоящия парк, обслужващ линиите до планината. От „Московска“ 33 очакват до октомври да бъде избран изпълнител и през зимата машините да бъдат пуснати в експлоатация. Изискванията са автобусите да отговарят на стандарт Евро 5 или Евро 6, да са произведени след 2010г. и да са високо проходими.", "date": "2018.08.30", "title": "Пускат нова автобусна линия до Витоша "}
{"url": "https://www.monitor.bg:443/bg/a/view/oceljala-ot-ada-kraj-svoge-kogato-otvorih-ochi-vsichki-bjaha-naljagali-143086", "text": "„Талисман ли съм имала, не знам, осъзнавам, че съм щастливка. Смеехме се в автобуса, пеехме. Акордионистът свиреше.“. Това разказва Лидия Филипова, която е сред оцелелите при адската катастрофа с автобус край Своге, отнела живота на 17 души. \"Докато летяхме към пропастта, мислех за внуците и децата си. Дали ще се събудя и ще мога да ги видя отново\", заяви жената от Войняговци, цитирана от „Блиц“. И добави, че се радва, че е успяла да оцелее. \"Като отворих очи, видях трагедия. Всичко беше налягало. Жената до мен, бе баба Иванка. Започнах да я викам: \"Иванче, Иванче!\". Видях, че устата й е посиняла и осъзнах, че си е отишла\", каза Лидия. Тя признава, че си е изкарала много хубаво, преди фаталния инцидент и каза за водача на автобуса Григор Григоров: \"Много коректен човек е. Не знам дали е карал бързо.“. „Имаше закопчалки за колани в автобуса, но не съм дърпала да видя дали наистина има такива\", добави Лидия и посочи, че след катастрофата Григоров веднага е започнал да помага на хората да напуснат автобуса.", "date": "2018.08.30", "title": "Оцеляла в ада край Своге: Когато отворих очи, всички бяха налягали"}
{"url": "https://www.monitor.bg:443/bg/a/view/romina-andonova-uchi-jeroglifi-143087", "text": "Мис България 2010 Ромина Андонова се е захванала с нелеката задача да научи тайландски. Красивата съпруга на футболиста Дарко Тасевски е залегнала здраво над учебниците по начална подготовка. За това се похвали самата тя със снимка в Инстаграм профила си, която придружи с текст „Ново предизвикателство!“. Тя признава, че езикът съвсем не е лесен и ти трябват „умения на художник“, за да се научиш да пишеш. Трите им деца дори предлагали помощ в домашните на мама, разбира се с уговорки за лични облаги. Ромина и Дарко живеят от 4 години в Банкок, където македонецът играе в местния отбор „Хонкаен“. Именно в Тайланд красавицата роди двете си по-малки деца – Антонио, през 2016 г. и Давид – по-малко от две години по-рано. Двамата имат и голяма дъщеря – Дария на 5 г. Явно за дългия си престой в Азиатската страна Ромина е събрала кураж и вдъхновение да научи трудния език с йероглифи.", "date": "2018.08.30", "title": "Ромина Андонова учи йероглифи"}
{"url": "https://www.monitor.bg:443/bg/a/view/okonchatelno-ivan-evstatiev-izliza-predsrochno-ot-zatvora-143066", "text": "Бившият кмет на общините Стрелча и Пазарджик Иван Евстатиев излиза предсрочно условно от затворническата килия. Това реши апелативният съд в Пловдив, откъдето потвърдиха решението на колегите си от окръжния съд в Пазарджик. Така екс градоначалникът излиза на свобода окончателно, тъй като решението на магистратите от Пловдив не може да бъде протестирано или обжалвано. Апелативните съдии са приели, че Иван Евстатиев отговаря на изискванията за предсрочно освобождаване. Той е изтърпял повече от половината от присъдата, като му оставали още 1 година и 2 месеца. След влизане в сила на наказанието работел, като огняр зад решетките, а според началника на затвора в Пазарджик, където Евстатиев изтърпяваше присъдата си, с поведението си бил доказал своето поправяне. Евстатиев получи 4 години затвор, като бе признат за виновен за изнасилване на 16-годишната Ирена Белухова, която привел в безпомощно състояние, като я напил с водка. По време на процеса, който се проведе в районния съд в Пловдив, чрез адвоката си Ташкена Колчева, Евстатиев отричаше да е насилил девойката. По думите на адвокатката полов акт е имало, но той е бил доброволен. Самият бивш кмет буквално се стопи за времето, в което бе арестуван и вкаран в килия. Здравето му също се влошило много и той изпадал в депресивни състояния. Адвокат Колчева правеше многократни опити да промени мярката за неотклонение на клиента си от задържане под стража в по-лека, но съдът оставяше Евстатиев зад решетките. След като бъдел освободен от затвора в Пазарджик, най-вероятно бившият кмет ще се прибере в Стрелча.  ", "date": "2018.08.30", "title": "Окончателно: Иван Евстатиев излиза предсрочно от затвора"}
{"url": "https://www.monitor.bg:443/bg/a/view/nankov-za-katastrofata-kraj-svoge-analizyt-sochi-che-e-asfaltyt-e-nepodhodjasht-143071", "text": "Международна лаборатория вероятно ще изследва асфалта, който е положен на пътя край Своге, съобщи министърът на регионалното развитие и благоустройството Николай Нанков. Той и председателят на УС на АПИ инж. Светослав Глосов бяха разпитвани 3 часа в НСлС като свидетели във връзка с трагичния инцидент с падналия от шосето автобус, при който загинаха 17 души. По същото време показания дадоха и 20-те членове на Държавната приемателна комисия, която е извършила окончателното приемане на пътя след ремонта му. Те са представители на различни институции – АПИ, Областно пътно управление, МВР, РИОСВ-София и РИОСВ-Враца, общините и пожарните в Мездра и Своге, Столична община, както и представители на фирмите, осъществявали проектирането, инженерния надзор и изпълнението на пътя - ДЗЗД „ТРЕЙС-СВОГЕ“, „Виа-План“ ЕООД, „Пътконсулт 2000“, „Мотт Макдоналд лимитид“, съобщиха от прокуратурата. „Това, което съм казвал през вас на обществото, това казах и на следователите, което е в нашата компетентност. Забавихме се, даже трябваше още повече да стоим, за да помогнем максимално на разследването – с информация, с документи и факти, с всичко, което знаем“, заяви на излизане от следствието Нанков. Той добави, че са съгласували с разследващите кога по официален ред в процесуално-следствените действия ще бъдат взети проби от пътния участък, за да бъде ремонтиран максимално бързо, а не само обезопасен. Министърът каза още, че в понеделник един от участниците в консорциума веднага установил дефекти в своя участък, а друг участник в консорциума в сряда депозирал писмо в АПИ, че ще отстрани дефекти в неговия участък на територията на София-област. Ремонтът ще е за тяхна сметка. Нанков отказа да съобщи повече подробности за тези ремонти. Той обясни още, че след мястото на инцидента има трафик камера, която щяла да отчете много интересни данни. „След слагането на знак за ограничение на скоростта на 30 км средната скорост в участъка се нормализира до предишното ограничение от 40 км час“, заяви още Нанков. Вече била направена организация тази седмица за почистване на храстите. Нанков отказа да влиза в диалог през медиите с фирмата-изпълнител на ремонта на пътя и да коментира изявления, че било допустимо в сместа да бъде слаган варовик. „Убеден съм и ще се докаже какви материали са слагани и какъв е стандартът. Пак казвам – в участъците за тежко и средно тежко движение,каквато е била спецификацията тук, по цялото трасе на пътя се слагат съвсем друг вид материали, каквито лабораторния анализ на „Пътища и мостове“ показа, че са слагани. Затова ще използваме международна лаборатория предполагам на база на следствения експеримент“, каза още Нанков. „Имаше спекулации, че пътят не бил за тежко движение, напротив, това е второкласен път изпълняван дори по програма Транзитни пътища, за транзитен трафик, категоризиран за тежко и много тежко движение, за голямо натоварване, с най-високо качество на настилката, основно в износващия слой“, допълни регионалният министър. Пропуските в изпълнението на ремонта са били установени от АПИ преди тежкия инцидент и бил даден срок за отстраняването им 15 август. „Защо фирмата не го е спазила, е въпрос към нея“, каза Нанков. Той обясни от 27 декември 2016 г. тече 2-годишна гаранция за отстраняване на всички дефекти. „Има достатъчно много кореспонденция, има оспорване на резултатите за възможността за подхлъзване по трасето, всичко това вече се констатира от лабораторията. Понеже много се спекулираше за мантинелата край пътя – тя не е част от проекта, не е част от пътната инфракстуктура, в урбанизирана територия за мантинелата се грижи общината. Сезирали сме я за тази мантинела“, каза шефът на АПИ Глосов. Той отрече, че участъкът там е с концентрация на ПТП. „Всяка година ние получаваме от КАТ официално писмо с регистрираните пътни участъци с концентрация на произшествия, този участък не е посочен нито в последната справка, нито в предишната, той не е с концентрация на пътни произшествия“, категоричен е Глосов. От прокуратурата пък съобщиха още, че разследващите са получили искане от АПИ за започване на ремонт на пътя на инцидента. Такова разрешение обаче нямало да бъде дадено преди от пътната настилка на това място да бъдат иззети по реда на НПК проби, които да бъдат ползвани при експертизи за установяване на състоянието, състава и начина на изпълнение на асфалтовия път. В петък такива проби щели да бъдат иззети от следователи от НСлС по време на оглед. Това щяло да затрудни временно движението.", "date": "2018.08.30", "title": "Международна лаборатория ще изследва пътя край Своге (ОБНОВЕНА)"}
{"url": "https://www.monitor.bg:443/bg/a/view/pravjat-alternativen-nobel-za-literatura-143070", "text": "\"Новата литературна награда 2018\" бе учредена от шведски интелектуалци като алтернативна на Нобеловата, с различни ценности и 10 пъти по-малък паричен еквивалент. Новата шведска академия, която учреди литературна награда, алтернативна на Нобеловата, публикува на сайта си краткия списък с номинираните за 2018 г. Сред четиримата писатели в краткия списък са често споменаваният като претендент за Нобелова награда за литература японски писател Харуки Мураками. Останалите номинирани са родената в Гваделупа френска писателка Мариз Конде, английският фантаст Нийл Геймън и родената във Виетнам канадска писателка Ким Тхуи. За разлика от Нобеловата награда за литература, която заради скандали беше отменена за тази година, новата награда ще обръща внимание на ценностите на \"демокрацията, инклузивността, емпатията и уважението\", заявиха учредителите й. Кандидатите за наградата се предлагат от библиотекари в страната. Те трябва да са публикували поне една творба през предишните десет години. Кандидатите се обявяват за обществено гласуване за определяне на краткия списък. От него експертно жури избира лауреата. Неговото име ще бъде обявено на 14 октомври. Наградата ще бъде връчена на 10 декември - традиционната дата за банкета в Стокхолм в чест на Нобеловите лауреати. Инициативата завари в криза 200-годишната Шведската академия, която присъжда Нобеловата награда за литература.Тя не само предизвика укори с избраните лауреати през предишните години, като Патрик Модиано през 2014 г. и Боб Дилън през 2016 г., но й попадна в полезрението на движението за защита на жените #Аз също.", "date": "2018.08.30", "title": "Правят алтернативен Нобел за литература"}
{"url": "https://www.monitor.bg:443/bg/a/view/nimh-moje-da-premine-kym-obrazovatelnoto-ministerstvo-naj-rano-dogodina-143076", "text": "По-вероятното и приемливо решение е Националният институт по метеорология и хидрология да премине към Министерството на образованието и науката. Тъй като едно такова извеждане от БАН е свързано и със Закона за държавния бюджет, то най-вероятно формално ще се случи от 1 януари, 2019 година. Това заяви министърът на образованието Красимир Вълчев след работна среща за предстоящата учебната година на началниците на регионалните управления на образованието в Санитарно-оздравителен комплекс „Камчия“ край Варна. „Националният институт по метеорология и хидрология не е типичният научен институт. При типичния случай учените решават какви задачи да възложат, докато при НИМХ доминираща е оперативната дейност. Около 80-90 % от работата му е оперативна, с 24-часови дежурства, 365 дни в годината. Институтът е по-скоро национална служба, която има национално възложена задача – функция по хидро-метеорологичното обслужване на 7-8 министерства. Институтът има ангажименти по три закона. Ние също смятаме, че когато става въпрос за такава държавна функция, трябва да имаме по-големи правомощия и отговорности по отношението на тези държавни функции, т.е. тя не трябва да зависи изцяло от академичната автономия“, посочи Вълчев.   ", "date": "2018.08.30", "title": "НИМХ мoже да премине към образователното министерство най-рано догодина"}
{"url": "https://www.monitor.bg:443/bg/a/view/kitaj-pusna-platforma-protiv-onlajn-sluhove-143068", "text": "Китай създаде платформа в интернет, включваща мобилно приложение и която дава възможност да бъдат съобщавани \"онлайн слухове\", предаде Ройтерс. Платформата започна да действа вчера и е част от опитите на Пекин да упражнява по-строг контрол в интернет пространството, особено по отношение на социалните медии, в които обикновените хора обсъждат политика и други чувствителни теми. Името на платформата е \"Пияо\", което означава \"опровергаване на слухове\". Тя е съставена от уебсайт, мобилно приложение и профили в социалните мрежи Вейбо и УиЧат. С помощта на тези канали \"Пияо\" ще излъчва \"истински\" новини, като ползва за източници държавните медии, контролираните от Комунистическата партия на Китай вестници и многобройните правителствени служби. \"Слуховете нарушават правата на хората. Те създават паника в обществото; безпокойство на стоковите борси; те оказват влияние върху нормалните бизнес операции; чрез слуховете по недостоен начин се отправят нападки към мъчениците на революцията\", се казва в рекламен видеозапис на \"Пияо\", публикуван в един от сайтовете на платформата. Официалните данни показват, че през месец юли китайските органи по надзора в интернет са получили около 6,7 милиона оплаквания за незаконна и фалшива информация, отбелязва Ройтерс.", "date": "2018.08.30", "title": "Китай пусна платформа против \"онлайн слухове\""}
{"url": "https://www.monitor.bg:443/bg/a/view/sprjaha-rejsovete-ot-plovdiv-do-sofija-haos-na-plovdivska-avtogara-143073", "text": "Автобусите от Пловдив към София в следобедните часове в четвъртък се оказаха спрени. Това изненада много пътници, закупили билети и предвидили да пътуват към столицата в края на работната седмица. Повечето от тях висяха с часове на пловдивската Автогара Юг с надеждата, че рейс към София ще бъде пуснат и те ще могат да се придвижат. Това така и не се случи, а от фирмата, която стопанисва автогарата обясниха, че проблемът е свързан с прекратения договор на дружеството превозвач „Витоша Експрес” ООД със Столичната община. Табела с този обяснителен текст бе залепена на самата автогара, а фирмата, стопанисваща съоръжението, публикува аналогичен текст и на сайта си. „Витоша Експрес” е поемала курсовете от Пловдив към София в следобедните часове от 13 до 20 часа. След като договорът й не е бил подновен, инспектори от ДАИ са спрели рейсовете й и пътниците са увиснали без превоз. Хората, които са си били закупили билети, са получили парите си обратно. Те били посъветвани да се придвижат към столицата с влак, от което са се възползвали повечето. Други си хванали такси, а трети се ядосвали и висели на автогарата в напразно очакване за превоз с друг автобус. Останалите курсове от и до столицата, които се поемат от пловдивски превозвач, не са прекратени.", "date": "2018.08.30", "title": "Спряха рейсовете от Пловдив до София, хаос на пловдивска автогара"}
{"url": "https://www.monitor.bg:443/bg/a/view/bivsh-shef-na-fifa-poluchi-9-godini-zatvor-za-korupcija-143072", "text": "Бившият шеф на южноамериканската футболна конфедерация и вицепрезидент на ФИФА Хуан Анхел Напут бе осъден на 9 години затвор заради ролята му в бурния скандал за корупция в световната централа. Присъдата на 60-годишния Напут бе издадена само седмица, след като бившият шеф на бразилския футбол Хосе Мария Марин беше вкаран в затвора за 4 години във връзка със същия случай. „Има нужда от общо възпиране, защото имаше и може би все още има корупция в международния футбол\", каза федералният съдия Памела Чен на произнасянето на присъдата. Напут, който някога беше глава на парагвайския футбол, е осъден също да плати глоба от 1 млн. долара и да върне 3,3 млн. долара подкупи, които е приел. Той бе признат за виновен на 22 декември по три обвинения във връзка с отдаването на телевизионни и маркетингови права за големи събития в замяна на крупни рушвети. В същия момент ФИФА оттегли заканата си да наложи наказание на футболната асоциация на Гана, след като правителството се отказа от намерението си да закрие централата. Вместо това ще се работи с правителството и футболните власти, за да се създаде временна комисия, която да контролира новите избори за ръководни органи на асоциацията в края на март догодина.", "date": "2018.08.30", "title": "Бивш шеф на ФИФА получи 9 години затвор за корупция "}
{"url": "https://www.monitor.bg:443/bg/a/view/rumynski-vojnici-brodjat-pri-monahinjata-143067", "text": "Две години, след като направи страховития си дебют в „Заклинанието 2“, демонът монахиня Валак се завръща отново в живота на любителите на чистокръвните хоръри. Този път – в заглавие, центрирано единствено върху нейния произход. „Монахиня“ се завърта в родните киносалони от другата седмица. Сюжетът се развива през 1950 г. в Румъния (макар сцените да са заснети в сгради, датиращи от 14 век), а действието се завърта около самоубийството на млада църковна служителка. На помощ идват свещеник с опит в екзорсизма и негова послушница на прага на своя последен обет, които са изпратени от Ватикана да направят разследване. Рискувайки не само своя живот, но и своята вяра и своите души, те се сблъскват със зловеща сила в лицето на една монахиня и манастирът, превърнал се в арена на ужасяващата битка между живите и прокълнатите. В ролята на отец Бърк виждаме номинирания за „Оскар“ Демиан Бичир, който останал толкова запленен от историята, че изявил желание да изпълни всяка от каскадите си в заглавието, а на режисьора Корин Харди дори се наложило да разубеди актьора от желанието му да се хвърли в прясно изкопан гроб за една от сцените. Другата главна роля е поверена на младата Таиса Фармига, за която играта в „Монахинята“ се оказва солидно предизвикателство предвид изначалния й страх от хоръри. За да се справи със задачата, в ролята на психолог на актрисата влиза не кой да е, а собствената й сестра – Вера Фармига, която се разписа с участие в „Заклинанието“ през 2013 г. Сценариите, способни да изправят косата и на най-спокойния индивид, не свършват обаче само на екрана. Харди, който изнесе цялата продукция по заглавието си в северната ни съседка, призна, че е станал свидетел на броденето на истински духове по време на снимките към „Монахинята“. По думите на режисьора това били румънски войници, които според него били заинтригувани от филмовия сет.", "date": "2018.08.30", "title": "Румънски войници бродят при „Монахинята“"}
{"url": "https://www.monitor.bg:443/bg/a/view/ban-uvolni-shefa-na-sinopticite-143074", "text": "Ръководството на БАН е прекратило предсрочно мандата на директора на НИМХ проф. Христомир Брънзов. Това потвърди и самият той пред „Монитор“. Освобождаването на Брънзов е станало факт след заседание на управителния съвет на БАН. „Разбрах за това буквално преди час, след като наши представители се върнаха от заседанието. Не са ми ясни мотивите, мога само да гадая. Ясно е на какво се дължи, вече какви причини ще измислят, е друг въпрос“, коментира проф. Брънзов. Веднага след уволнението му, в знак на солидарност оставки са хвърлили и целия ръководен екип на института. „Всички колеги се събират в големия салон и не знам какво ще решат. Не мога да повярвам, че ръководството на БАН са толкова радикално настроени. Хвърлят туба бензин в огъня, но това е тяхно право. Правителството им подаде ръка и това е много груб жест от тяхна страна“, каза още Брънзов. Междувременно на страницата на БАН учените излязоха с официално становище, че заради желанието на правителството да реши проблема с НИМХ, управителният съвет на академията не възразява срещу отделянето на института при спазване на действащата нормативна база. От тям се ангажирали в кратък срок да внесат предложение за решение в Общото събрание на БАН. „От БАН излязоха със съобщение, че уж са съгласни за изваждането ни от структурите на академията, но в същото време не искат промяна в закона. Как тогава ще се случи това отделяне? Обещанията, които ни бяха дадени, всъщност бяха опровергани с освобождаването на директора ни. Ние не можем да извършваме оперативна дейност, а какво остава да излезем от БАН“, коментира и синоптикът Анастасия Стойчева, която е част от протестиращия щаб. Тя не отхвърли възможността в института да се стигне до масови оставки, но според нея едва ли това щяло да се оцени от ръководството на БАН. Зам.-председателят на БАН проф. Васил Николов пък уточни пред „Монитор“, че академията е прекратила предсрочно мандата на проф. Брънзов като директор, но той остава част от НИМХ. „ Има много нарушения- на устава, неизпълнение на решение на ръководния орган на академията, нарушения по отношение престижа на академията, дори финансови. Освобождаването няма нищо общо с последните събития. Този управителен съвет е обявен преди 20 дни“, обясни Николов. „В момента прогнозите ни не могат да отидат до министерствата, какво правим, ако да речем в момента има тежка зимна обстановка. Нашият директор не е просто фигуративен, налага се той да подписва официални документи. Как ще работим?“, допълни Стойчева.", "date": "2018.08.30", "title": "БАН уволни шефа на синоптиците"}
{"url": "https://www.monitor.bg:443/bg/a/view/avstrija-predloji-vojnici-ot-es-da-ohranjavat-granicite-ot-migranti-143075", "text": "Австрия предложи войници от държавите членки на Европейски съюз да се присъединят към граничната охрана на ЕС и така да й помогнат в борбата срещу незаконната миграция, предаде Ройтерс. Австрийският министър на отбраната Марио Кунасек изложи плана на страната си пред своите колеги от другите държави членки на среща при закрити врати във Виена. \"Трябва ефективно да защитаваме границите си\", заяви Кунасек пред журналисти след срещата. Предложението на Австрия е базирано на опита при използването на собствената й армия за охрана на границите си. През юни австрийската войска проведе учение, симулиращо пристигането на стотици мигранти. В учението участваха войници и хеликоптери \"Блек Хок\". Европейският съюз вече стартира морска мисия в Средиземно море, насочена срещу трафикантите на хора. По суша обаче усилията за задълбочаване на военното, полицейското и гражданското сътрудничество за охрана на границите бележи слабо развитие въпреки обещанията на повече от 12 страни членки да действат в тази насока, припомня Ройтерс. Германия и Естония изразиха съмнения по отношения на австрийския план. \"Съществуват много малко начини, поради които войската, дори и теоретично, може да бъде използвана в граничните райони. Ако няма военен конфликт, всичко може да се реши от полицията\", каза естонският министър на отбраната Юри Луйк. Австрийски служител заяви, че в основата на предложението на страната му стои идеята за използването на войници от армиите на държавите членки, притежавано от тях медицинско оборудване и хеликоптери в случаи, когато силите на полицията се окажат недостатъчни за справяне с мигрантския поток, посочва Ройтерс.", "date": "2018.08.30", "title": "Австрия предложи войници от ЕС да охраняват границите от мигранти "}
{"url": "https://www.monitor.bg:443/bg/a/view/maradona-s-novi-izcepka-tozi-pyt-v-neapol-143059", "text": "Футболната легенда Диего Марадона записа поредна луда постъпка на сметката си. Аржентинецът, който вилня по трибуните на световното първенство в Русия, сега бе посрещнат от мощна агитка при завръщането си в Неапол, 30 години след титлата, която спечели с местния „Наполи“. Божията ръка доскоро избягваше да пътува до Италия заради разследване за неплатени данъци, но вече е чист пред закона и се завърна в един от градовете, където е най-обичан и където се чувства у дома. В интернет бяха разпространени кадри, на които десетки фенове скандират името му, а той ги поздрави, като седна на тавана на колата си и започна да се съблича.", "date": "2018.08.30", "title": "Марадона с нови изцепка, този път в Неапол"}
{"url": "https://www.monitor.bg:443/bg/a/view/koloezdach-i-peshehodka-si-razdavat-shamari-na-pypa-na-sofija-video-143064", "text": "Колоездач се сби с пешеходка в центъра на София. Причината за мелето не е ясна, но най-вероятно става дума за отнето предимство в някоя от двете зони, обособени на тротоара на булевард \"Цар Борис III\"-пешеходната и велоалеята, които се една до друга. Схватката се е разиграла в близост до \"Пирогов\" и е заснета от шофьор на минаващ в близост автомобил, който по-късно разпространи кадрите във фейсбук групата \"Забелязано в София\". \"Реших да споделя случка, която улових вчера следобяд пред Кауфланда на бул. Цар Борис III. За да изпреваря въпросите: - не, нямам идея за какво беше цялата свада, мога само да гадая - не, не слязох да ги разтървавам, защото на задната седалка возих току-що оперирано куче под упойка, а и когато ескалираха нещата вече наскочиха достатъчно хора да помагат Енджой, въпреки че то не е много за енджойване...\", написа в публикацията с видеото Антон Дишков за екшъна с велосипедиста и пешеходката. Реакциите под думите му пък са противоречиви, като някои защитават колоездача, че е отвърнал на шамарите на жената, а други го упрекват, че е посегнал на представител на нежния пол.", "date": "2018.08.30", "title": "Колоездач и пешеходка си раздават шамари на пъпа на София (ВИДЕО)"}
{"url": "https://www.monitor.bg:443/bg/a/view/trenioryt-na-arsenal-zabrani-plodovija-sok-na-igrachite-si-143060", "text": "Треньорът на „Арсенал“ Унай Емери измисли как да вдигне тима си и да го изкачи на по-високо от деветото място в момента. Испанецът събра играчите и им забрани да употребяват плодови сокове, обяснявайки колко вредни са високите нива на захар в тях. Хранителната забрана много напомня на тази, с която Арсен Венгер нареди да бъде забранена употребата на кетчуп в клуба. Освен че не трябва да пият сокове, Емери настоя играчите да тренират по-сериозно в следващите месеци, тъй като не е доволен от формата им. Интересно наказание пък измисли мениджърът на „Ливърпул“ Юрген Клоп за част от играчите си. Германецът организира мини турнир за футболистите си, а загубилите Върджил ван Дайк, Андрю Робъртсън, Наби Кейта, Къртис Джоунс и Даниел Стъридж трябваше да платят цената на поражението. Вместо да правят обиколки или да тренират извънредно, Клоп ги прати в... кухнята. Играчите станаха готвачи и приготвиха торта за останалите. \r\n", "date": "2018.08.30", "title": "Треньорът на „Арсенал“ забрани плодовия сок на играчите си"}
{"url": "https://www.monitor.bg:443/bg/a/view/komandosi-pokazvat-umenija-po-strelba-na-poligona-kraj-cryncha-143063", "text": "Турнир по стрелба между отбора на ПФК ЦСКА-София и военнослужещи от Военно формирование 68-ма бригада “Специални сили”-Пловдив, ще се състои в петък между 15.30 и 16.00 часа на военния полигон с.Црънча, област Пазарджик. Събитието е посветено на 6-ти септември – празник на Пловдив, и честването на 133-та годишнина от Съединението на Княжество България и Източна Румелия. Това информираха организаторите на спортното събитие. Последното учение на командосите от 68-ма бригада \"Специални сили\" с бригаден генерал Явор Матеев беше в края на юли миналата година. Тогава те спасяваха заложници в Црънча. Акцията бе част от демонстрацията за първа сертификация на тактическа група за специални операции. Военнослужещите от бригада Специални сили показаха своите умения при изпълнение на десантни щурмове, разузнаване, ръкопашен бой, стрелкова подготовка и оказване на медицинска помощ.  ", "date": "2018.08.30", "title": "Командоси показват умения по стрелба на полигона край Црънча"}
{"url": "https://www.monitor.bg:443/bg/a/view/trejs-grup-proektyt-na-traseto-e-na-api-izpylnili-sme-vsichki-bezsporni-pretencii-143061", "text": "Проектът за трасето край Своге е изготвен от АПИ. Изпълнили сме всички безспорни претенции по гаранционната ни отговорност за пътя., които са били коректно претендирани съгласно договорните условия. Това се посочва в официално писмо до медиите от фирмата „Трейс груп, която е ремонтирала пътя край Своге, от който полетя в събота автобус, а 17 души загинаха. От там напомнят, че участници в проекта, освен АПИ като възложител, са и инженеринговата компания , самият изпълнител, надзора, както и проектанта. Проектът пък се дава вече одобрен на изпълнителя и инженера . Именно инженерът администрира договора и контролира работата и всъщност е представител на възложителя с делегирани правомощия. Компанията пояснява, че са използвали няколко акредитирани лаборатории, а един от минималните критерии в тръжната процедура било фирмата да разполага с лаборатория. От „Трейс“ коментират и асфалтовите смеси, като уточняват, че у нас те се изпълняват по няколко стандарта. Те обаче регламентирали влагането на варовикови скални материали под формата на каменно брашно, едър и дребен скален материал. „Има рецепти за асфалтови смеси, които се проектират със 100% скален материал, има рецепти, които определят да бъде вложен едър скален материал с коефициент на полиране над 50%“, пишат от фирмата. „Трейс Груп Холд“ АД е сред малкото в България строителни публични компании, с кристално ясна собственост, заключват от компанията.", "date": "2018.08.30", "title": "„Трейс груп“:  Проектът на трасето край Своге е на АПИ, изпълнили сме всички безспорни претенции"}
{"url": "https://www.monitor.bg:443/bg/a/view/georgi-samuilov-pridobi-botev-plovdiv-za-1-lev-143062", "text": "Бизнесменът Георги Самуилов е новият мажоритарен собственик на „Ботев“ (Пловдив). Той получи контролния пакет акции на пловдивския клуб, взимайки 60% от акциите. Сделката бе осъществена срещу символичната цена от 1 лев, като ценните книжа бяха прехвърлени от сдружение „Ботев“, което е включило клауза в договора, че ако някой ден Самуилов реши да продава клуба, ще го стори срещу същата сума. 1% остава за сдружението, което е собственик на емблемата и историята на пловдивчани, а 39% за сега остaват собственост на ТЦ-ИМЕ. Георги Самуилов вече обяви, че голямата му цел е да построи стадион „Христо Ботев“ и „канарчетата“ да могат да се завърнат в дома си, след като в последните години домакинстват на тренировъчната си база в Коматево. Съоръжението бе съборено от бившия благодетел на клуба Цветан Василев, който обеща да построи нов и модерен стадион на негово място. Бившият банкер обаче не изпълни обещанието си и оттогава клубът търси начин да довърши строителството.", "date": "2018.08.30", "title": "Георги Самуилов придоби „Ботев“ (Пловдив) за 1 лев"}
{"url": "https://www.monitor.bg:443/bg/a/view/oon-bie-trevoga-za-predstojashti-razmirici-v-idlib-143069", "text": "ООН призова днес Русия, Иран и Турция да предотвратят воденето на боеве в сирийската провинция Идлиб, тъй като това би засегнало милиони цивилни, предаде Ройтерс. Специалният пратеник на световната организация за Сирия Стафан де Мистура каза пред журналисти, че има голяма концентрация на чуждестранни бойци, включително около 10 000 терористи. Той изрази опасения, че и двете страни в конфликта биха могли да прибягнат към употребата на химически оръжия, включително хлор. Според него обаче ще е по-добре да се отворят хуманитарни коридори за евакуирането на цивилни, отколкото сирийската армия и бунтовниците да се впуснат в битка. \"Готов съм да се ангажирам лично и физически да осигуря хуманитарен коридор, за да се позволи на цивилното население да бъде изведено към по-безопасна зона\", каза Де Мистура в Женева, цитиран от Франс прес. Кремъл нарече днес контролираната от бунтовници провинция Идлиб развъдник за терористи и добави, че не е добър вариант да не се предприеме нищо по въпроса. Коментарът бе направен от говорителя Дмитрий Песков пред журналисти, докато отговаряше на въпроси за планирани руски военноморски учения в Средиземно море.", "date": "2018.08.30", "title": "ООН бие тревога за предстоящи размирици в Идлиб"}
{"url": "https://www.monitor.bg:443/bg/a/view/mishel-platini-var-prevryshta-sydiite-v-marionetki-143065", "text": "Бившият президент на УЕФА Мишел Платини направи равносметка за световното първенство, на което Франция стана шампион. И оспори разпространението на видеосистемата с повторенията на спорните ситуации. Интервюто за френския \"Екип\" трябваше да се направи по време на мондиала, но Платини предпочете да изчака неговия край. Последният мач с красив футбол, който съм гледал? Аякс – Байерн от1973 г. (Смее се). Не, един от най-красивите, които съм гледал през последните години, е Барселона – Сантос (4:0, финалът на световното клубно през 2011 г., б.р.). Неймар още си беше в Сантос, и игра срещу Меси и цялата банда. На почивката беше 3:0 и аз станах на крака, за да ръкопляскам. Гледам красиви мачове вече 63 години. Видяхме тоталния футбол на Кройф, след това дойде ред на тоталния футбол на Гуардиола като треньор на Барселона. Всеки подкрепя някакъв отбор, аз подкрепям само футбола. Кройф започна революция във футбола, а Пеп е негов син. Когато бях президент на УЕФА, наблюдавах предимно трибуните, за да следя дали грубияните няма да ударят някого. Днес гледам мачовете, които ми се иска, а единият от тях е Барселона – ПСЖ. Но вече не съм специалист, който наблюдава всичко по лупа, както когато бях тв консултант. Дори и на световното не гледах всички мачове. Следях предимно Франция. Но на почивката на финала Франция – Хърватска не съм ставал на крака да ръкопляскам. По отношение на качеството на футбола Шампионската лига превъзхожда световното. Мондиалът осигурява други чувства – патриотични и дори националистически, което не е по-добре. Има я емоцията да подкрепиш родината. Когато Франция победи, се почувствах много горд. И когато след това отидох в Италия, можех да се пошегувам за сметка на моите приятели италианци. Франция не играе футбола на Гуардиола, но на световно ти не се опитваш да играеш красиво, а да спечелиш 4 мача за 10 дни, колкото са в елиминационната фаза. Другите отбори имаха силни и слаби страни, а Франция за всеки пост на терена разполагаше със силни футболисти. Говори се, че победата на Франция е сложила край на стила, залагащ на притежанието на топката, но това са журналистически определения. Всичко зависи от това какви играчи имаш под ръка. Спечелихме Евро'84 благодарение на владеенето на топката. А когато станах селекционер на Франция, беше трудно да залагам на това с полузащитниците, които имах. Мбапе има невероятен талант, но му е рано да го сравняват с Пеле, който 3 пъти спечели световната титла. Пеле беше митичен, той невинаги можеше да бъде гледан на живо и това още повече раздуваше неговия мит. Докато Мбапе можеш да го гледаш през цялото време как играе. Напомня ми малко Неймар отпреди 10 години. В Сантос той беше бърз като него. Трансферът на Кристияно Роналдо в Ювентус ми се вижда странен. На 33 години да напуснеш клуб, като Реал, с който си спечелил 3 купи на шампионите, и да пробваш нова авантюра... Мен на 32 клубовете все още ме искаха, но прекратих кариерата си, защото бях уморен. При него не е така, но дали Ювентус го е потърсил, или неговият агент Жорже Мендеш го е направил? Трудно ми е да проумея цялата тази сделка. По-лесно ми е да разбера Зинедин Зидан. След като поживя добре 10 години след края на състезателната си кариера, той пое Реал за 3 години и отново се сблъска с всекидневното напрежение. И след като спечели всичко, което можеше, е разбираемо да си даде почивка. Аз съм работил всичко във футбола, не съм бил само треньор на клуб, защото ако бях, нямаше сега да си говоря с вас, нито да обядвам заедно с Мишел Идалго, нито да отскоча до Тоскана, за да се видя с Паоло Роси и Деметрио Албертини. Трябва да имаш склонност, за да си клубен треньор, защото е много трудно. А аз, след състезателната ми кариера винаги съм търсил как да се наслаждавам на живота и да се възползвам от него. До 32-ата си година дадох много и след това реших да правя неща, които ми харесват. С ФИФА беше различно, защото когато Блатер подаде оставка, 150 федерации поискаха аз да заема поста. Какво е моето наследство като президент на УЕФА? Финансовият феърплей, с който евротурнирите са по-балансирани, а не като преди само богатите да играят помежду си. Свалихме дълговете от няколко милиарда до някакви 200 млн. евро. Е, сега УЕФА да си решава дали да запази финансовия феърплей и как да го прилага. Аз създадох и Лигата на нациите, която стартира след дни. Направих го, за да станат приятелските мачове по-интересни. Когато Франция играе контрола с Испания или Италия, е добре, но какво да правят Грузия и Естония, които не могат да си намерят съперник? И оттук дойде идеята да се създаде турнир за всички държави. ВАР е самоделна работа. То не осигурява повече справедливост. Вземете финала на световното – имаше ВАР, въпреки това първият гол на Франция беше от пряк свободен удар, при който нямаше нарушение на хърватите. За втория гол на французите съдията се превърна в марионетка. Имаше ли игра с ръка, или нямаше? Цяла Хърватска обяви играта с ръка за неволна, а цяла Франция крещеше, че е нарочна. И къде е справедливостта? ФИФА извади данни, че правилните съдийски решения са се увеличили от 95% на 99,3%, но аз познавам ФИФА – това й е работата, да намира такива статистики. В началото на историята на футбола е имало един съдия, после двама, трима, накрая телевизията изяви претенция да помага на арбитрите... Но да се помага на съдиите е илюзия. Аз съм играл пред камерите и си спомням как Тиери Ролан и Жан-Мишел Ларке викаха: „Дузпа за Платини!“, макар че защитникът едва ме беше докоснал. А в други ситуации ме посичат през крака, а Тиери и Жан-Мишел нищо не са видяли. Футболът е спорт на физическия контакт. Да докоснеш съперника не означава, че си направил нарушение. Видеото може наистина да е от полза, когато трябва да се установи дали топката е минала голлинията, или дали има засада, защото тук се отчитат конкретни факти и няма място за спорове, но и това е опасно. Веднъж казах на Блатер: „Ти въведе Goal line технологията, но това е началото на края, защото ти вкара технологиите във футбола“. Докъде ще стигне това? Може би един ден капитаните и вратарите ще си сложат слушалки в ухото и треньорите ще им дават указания: „Иди наляво! Иди надясно!“ Това окончателно ще убие футбола, както вече уби колоезденето и Формула 1. Изглежда, че Владимир Путин е искал да присъствам на световното първенство, защото гласувах за домакинството на Русия, но Джани Инфантино и ФИФА явно са му обяснили, че идеята не е добра. Вярно, Блатер присъства, но не беше в официалната ложа. Във всеки случай, аз вече бях отказал да се появявам и на европейското във Франция. Като си спомните финала в Париж (Португалия би Франция с 1:0, б.р.) - по-добре е накрая да угасиш телевизора и да отидеш да си легнеш. След последния сигнал на Франция – Хърватска аз също угасих телевизора. Не съм гледал церемонията по награждаването. През май миналата година бях обявен за невинен от швейцарския съд по обвинението, че Блатер ми е изплатил 1,8 млн. евро. За мен нищо не се промени. Но другите разбраха, че съм станал жертва на заговор на ФИФА, за да бъда отстранен от изборите за президент.", "date": "2018.08.30", "title": "Мишел Платини: ВАР превръща съдиите в марионетки"}
{"url": "https://www.monitor.bg:443/bg/a/view/avtobusyt-kovcheg-ot-svoge-bil-s-kolani-143058", "text": "Автобусът, който катастрофира край Своге е бил технически изправен, имал е колани, а шофьорът е предупредил пътниците да си ги сложат. Това заяви пред bTV Христо Ботев - адвокат на водача Григор Григоров. По думите му няма няма категорични данни, че шофьорът е карал с превишена скорост „Обвинението гради теорията си въз основа на показанията на тахошайбата, а в съдебната практика е спорно дали показанията на това устройство могат да дадат категорични данни за скоростта в конкретен момент. Обикновено се вземат предвид само когато комбинирани с други данни - ако има експертиза на спирачен път например”, уточни защитникът. Ботев отчете, че наистина има пропуск в това, че автобусът не е минал технически преглед, но пък за сметка на това експертизата показала, че той е технически изправен. По думите му Григоров е с физически травми, трудно подвижен и яма ясни спомени за самия инцидент. Видял е само колите в насрещното и спомнял само думите: \"Гледай ги тия, карат като луди\". Според адвоката обвинението срещу Григоров е повдигнато „на юруш” в първоначалния етап. „Слага се едно лице напред, което за всички да бъде виновният\", каза Ботев и уточни, че същността на проблема не бил шофьора. „Винаги, когато има инцидент, се слага едно лице отпред, което да носи вината, а всички останали се измъкват. За Аспарухово прекратиха делото, защото не намериха някой клошар, който да поеме вината“, отбеляза адвокатът. Защитникът обяви, че ще обжалват решението за домашен арест на Григоров пред Апелативния съд.", "date": "2018.08.30", "title": "Адвокатът на шофьора от трагедията край Своге: Автобусът е бил с колани"}
{"url": "https://www.monitor.bg:443/bg/a/view/kal-poteche-ot-cheshmite-na-dupnichani-143050", "text": "Кална вода потече от чешмите на дупничани, което предизвика и вълна на възмущение в социалните мрежи. Само за няколко минути бяха разпространени видеа и снимки с качеството на водата в Дупница. Работничка в промишлената зона на града публикува скандален видеоклип, от който е видно, че от казанчето на фирмената тоалетна тече буквално кал. Подобно беше положението и при десетки други домакинства, като най-сериозно е положението в района на „Самоковско шосе“. „Тази вода има вид на кафе. Нямам думи просто. Ние за това нещо ли плащаме. Надяваме се съвсем скоро от местното ВиК да вземе мерки. Те не веднъж се оправдават, че водата е такава след извършване на ремонти дейности, но въпреки това не е нормално“, коментираха дупничани в социалните мрежи. По повод проблема вече е изпратен сигнали до общинската администрация и водното дружество в града.", "date": "2018.08.30", "title": "Кал потече от чешмите на дупничани"}
{"url": "https://www.monitor.bg:443/bg/a/view/9-godini-zatvor-za-myj-napravil-opit-da-ubie-syseljanin-v-ciganski-ekshyn-143053", "text": "Варненският окръжен съд призна за виновен Костадин И., че на 12 април 2015 г. във варненското село Чернево, община Суворово, направил опит умишлено да умъртви Георги Г., като деянието е извършено по начин, опасен за живота на мнозина. Варненският окръжен съд призна за виновен Костадин И., че на 12 април 2015 г. във варненското село Чернево, община Суворово, направил опит умишлено да умъртви Георги Г., като деянието е извършено по начин, опасен за живота на мнозина. Той произвел изстрели с преправен на боен газов пистолет със заличен номер, като деянието останало недовършено по независещи от волята на дееца причини. Съдебният състав определи ефективно наказание „лишаване от свобода“ за срок от 9 години. Костадин беше признат за виновен и затова, че е държал огнестрелни оръжия и боеприпаси, без да има разрешително за тях. Освен пистолета, с който е стрелял, у него е било открито още едно оръжие, отново преправен на боен газов пистолет със заличен номер. Наказанието, което Варненски окръжен съд му наложи за това престъпление, е „лишаване от свобода“ за срок от 4 години. 28-годишният мъж ще търпи по-тежкото от двете определени  наказания - 9 години при първоначален  строг режим. Екшънът се разиграва на Великден между две враждуващи цигански фамилии в село Чернево. Тогава копанарина Костадин простреля в гърдите златаря Георги, като при инцидента пострадаха и още няколко души. Костадин, който бил главният виновник за кървавата драма имал стари търкания с местния златар, известен като Чопъра. 3 години преди кървавата саморазправа той купил харесвана от Костадин булка от Плевенско за куп злато, която по-късно продал за проститутка. Тогава Костадин се заклел да изтрие от земята цялата рода на Чопъра. Костадин бил с автомобил BMW, в което били брат му Иван и баща им Васил, който пък е известен пандизчия, както и един от братовчедите им. Четиримата вилняли в селото, докато в един момент попаднали на групата златари, качващи се на Фолксваген Голф, който ударили. Последвал луд екшън с автогонитба по улиците на селото и стрелба като по филмите. Накрая бегълците били настигнати и блъскани от по-мощното БМВ, докато спрели и се стигнало до кървавата саморазправа. Делото беше внесено в съда през декември, 2017 г., като в хода на съдебното следствие бяха разпитани повече от 40 свидетели. Костадин е осъден да заплати на Георги обезщетение от 80 000 лева за претърпените неимуществени вреди. Той трябва да плати и направените по делото разноски от 7 891,31 лв. в полза на държавата по сметка на ОД на МВР-Варна, направените по делото разноски от 120 лв. в полза на бюджета на съдебната власт по сметка на ВОС, както и държавната такса от 3 200 лв.върху уважения размер на гражданския иск.", "date": "2018.08.30", "title": "9 години затвор за мъж, направил опит да убие съселянин в цигански екшън  "}
{"url": "https://www.monitor.bg:443/bg/a/view/prijatelkata-na-ronaldo-blesti-na-chervenija-kilim-vyv-venecija-143057", "text": "Половинката на футболната звезда Кристиано Роналдо - Джорджина Родригес, зашемети всички с появата си на 75-ия кинофестивал във Венеция. Бившата манекенка и служител в магазин на модния гигант \"Прада\" отново е сред елита на модата и изкуството, след като получи специална покана за фестивала. Бъдещата госпожа Роналдо бе сред ВИП гостите на бляскавото събитие, а местните медии й обърнаха подобаващо внимание. Изумителната брюнетка впечатли с изключително стилна рокля в тъмно синя с голяма цепка, която подчертаваше бедрата й. Тя заложи и на сандали с високи токчета, семпли обеци и прибрана коса в конска опашка. Докато минаваше по червения килим с широка усмивка, майката на четвъртото дете на Роналдо позира пред обективите на напористи фотографи.", "date": "2018.08.30", "title": "Приятелката на Роналдо блести на червения килим във Венеция"}
{"url": "https://www.monitor.bg:443/bg/a/view/vesi-boneva-vyrti-tango-v-tunela-143045", "text": "Веси Бонева ще разгърне музикален и актьорски потенциал в новото българско заглавие „Танго в тунела“. Звездата, която получи специално отличие от „Дисни“ за озвучаването на Ана от „Замръзналото кралство“, ще се разпише с малка роля в лентата, режисирана от Стоян Анов и Ники Станчев. Тя ще изнесе по-голяма тежест обаче в саундтрака на продукцията, в който редовият зрител ще има възможността да се наслади на модерна българска музика. Освен нея, с песни в „Танго в тунела“ се включва и групата Indigo Kids. „Лентата разказва за живота на млад мъж, изоставен от родителите си и за последствията от всички негови решения. Това е история за семейството и неговата стойност, за приятелството и неговата тежест, за любовта и нейната сила, но най-вече за цената на промяната“, анонсират от екипа на филма. „Танго в тунела“ бе заснет за 18 дни, като последно актьорите, сред които попадат имената на Ники Станчев, Йонко Димитров, Ани Банкина, Павел Владимиров, Лилия Лилова, Илия Виделинов, Златето Керемедчиева, Диляна Данева и др., застанаха пред камерата в края на месец юни. Лентата е вече монтирана, а към момента се изпипват подробностите около музикалното й оформление. Предстои тя да бъде показвана на редица фестивали, а официално в родните киносалони се очаква да я видим в началото на 2019 г.", "date": "2018.08.30", "title": "Веси Бонева върти „Танго в тунела“"}
{"url": "https://www.monitor.bg:443/bg/a/view/diamantenata-liga-s-mirela-demireva-i-ivet-lalova-prjako-po-max-sport-2-143048", "text": "Двата финални турнира от лекоатлетическата Диамантена лига с участието на българските звезди Мирела Демирева, Габриела Петрова и Ивет Лалова ще бъдат излъчени директно по MAX Sport 2 тази седмица. Днес от 19.30 ч. е началото на заключителната надпревара на Лигата, като домакин на битките ще е стадионът в Цюрих, а сред дисциплините, които ще определят своите шампиони, са скокът на височина и тройният скок при дамите. В първата от тях участие ще вземе и олимпийската вицешампионка от Рио де Жанейро Мирела Демирева, която прави поредния си много силен сезон. Спортист №1 на България за 2016 г. записа една победа в Диамантената лига – на надпреварата в Рабат, където нанесе и първо поражение за последните 2 години на суперзвездата в дисциплината Мария Ласицкене. През сезона българката на няколко пъти остана на втора позиция зад рускинята, но и за първи път в кариерата си преодоля границата от 200 см. Освен Демирева, в четвъртък вечер в Цюрих ще видим и участието на завръщащата се към добрата си форма Габриела Петрова, която ще вземе участие във финалното състезание в тройния скок. В петък от 21.00 ч. MAX Sport 2 ще излъчи пряко и вторият финален турнир – този в Брюксел. Там участие ще запише примата на българския спринт – Ивет Лалова, която е част от старта на 200 метра. Въпреки че Ивет има само две участия в дисциплината през сезона в Диамантената лига, тя записа отлични класирания. Българката победи в дисциплината в Стокхолм на 10 юни, а в Рим на 31 юни беше втора. Уикенд акцент в спортните канали на А1 отново ще са дербитата от поредния кръг на италианската футболна Серия А. Програмата започва в петък с мегасблъсъка \"Милан\" – \"Рома\", който ще можете да проследите пряко по MAX Sport 2 от 21.30 часа. В събота MAX Sport 2 ще излъчи директно още два двубоя. Отборите на \"Болоня\" и \"Интер\" ще преследват първата си победа от началото на сезона, а двубоят на стадион Ренато Дал'Ара е идеална възможност за някой от тях да запише три точки. Мачът можете да проследите в събота от 19.00 часа. По-късно в съботната вечер, от 21.30 ч. феновете ще могат да проследят гостуването на шампиона \"Ювентус\" на новака в Серия А – \"Парма\". В неделя пък програмата е още по-богата като предлага цели три равностойни мача. От 19.00 \"Фиорентина\" посреща \"Удинезе\" по MAX Sport 2, а от 21.30 ч. има два двубоя – \"Сампдория\" – \"Наполи\" пряко по MAX Sport 2 и \"Лацио\" срещу \"Фрозиноне\" по MAX Sport 1.", "date": "2018.08.30", "title": "Диамантената лига с Мирела Демирева и Ивет Лалова пряко по MAX Sport 2"}
{"url": "https://www.monitor.bg:443/bg/a/view/obertan-iskam-da-vkarvam-poveche-golove-143046", "text": "Звездата на \"Левски\" Габриел Обертан е убеден, че отборът има шансове за титлата. От началото на сезона французинът се намира в добра форма и помогна на тима да оглави класирането. Той обаче разкри и какво иска да се подобри в играта на отбора, за да не се допускат спадове в нея в края на срещите. \"Трябва да играем постоянно в хода на целите мачове. Ето например да вземем двубоя с \"Етър\" (2:1). През първото полувреме играхме добре, видяхме страхотен Левски. Но през втората част не бе така - действахме ужасно и трябва да го признаем. Ако успяваме не само да започнем, но и да завършваме силно мачовете си, то тогава имаме голям шанс за титлата\", заяви французинът пред Нова тв. През този сезон Обертан взе участие във всичките мачове на \"Левски\" в Първа лига. В тях той направи 2 асистенции, но така и не успя да се разпише, въпреки че се озова на доста на брой добри положения. Именно точността на удара си иска да подобри 29-годишният офанзивен играч. \"Бих искал да вкарвам повече голове. Добър съм в това да направя асистенция за попадение, защото играя на крилото и се старая да дам последния, завършващия пас. Но и ако аз самият започна да реализирам по-често, ще бъда по-завършен играч. Работя именно върху тази фаза от представянето си\", каза той. Обертан коментира и предстоящия мач с \"Берое\", който е в събота на \"Герена\". През миналия сезон тимовете направиха 2 равенства и си размениха по една победа. Последният мач бе спечелен от \"Левски\" - 4:0 за сините в Стара Загора. \"Този мач може да бъде тест за нас. През миналия сезон играхме добре срещу \"Берое\". Не че това сега има някакво значение. Няма обаче да лъжа - в момента сме изпълнени с увереност. Играем вкъщи пред нашата публика и ще се опитаме да изпълним указанията на треньора, за да може той да бъде доволен от нас, както и феновете, разбира се\", завърши Обертан.", "date": "2018.08.30", "title": "Обертан: Искам да вкарвам повече голове"}
{"url": "https://www.monitor.bg:443/bg/a/view/novo-nasilie-v-germanija-zaradi-migrantite-143051", "text": "20-годишен мигрант сириец е бил нападнат в източногерманския град Висмар от трима мъже, които го обиждали на немски с ксенофобски изрази и го пребили, предаде Ройтерс. Мигрантът се прибирал сам към дома си, когато бил атакуван. Двама от неизвестните нападатели му нанесли удари в лицето, а третият го удрял с желязна верига в областта на рамото и ребрата, поваляйки го на земята, след което тримата избягали. Сириецът е изписан от болницата след лечение за фрактура на носа и натъртвания. Полицията заяви, че разследва случая като престъпление от омраза и призова свидетели на нападението да дадат информация. Междувременно германската полиция се готвеше за нова демонстрация срещу мигрантите в Кемниц. Крайнодясната организация \"Про Кемниц\" написа във Фейсбук, че организира протест в 18:00 ч. местно време в близост до градски футболен стадион. Полицията в провинция Саксония, където се намира Кемниц, поиска помощ от федералната власт. Премиерът на Саксония Михаел Кречмер и кметът на Кемниц Барбара Лудвиг планират да проведат обществена дискусия, за да обсъдят с гражданите последните събития в града. Дискусията се очаква да започне час след началото на демонстрацията. Протестите в Кемниц избухнаха в неделя след като 35-годишен германец бе намушкан до смърт от мигранти. По случая бяха задържани сириец и иракчанин. В града се проведоха и спонтанни демонстрации, които доведоха до сблъсъци и до произволни нападения срещу чужденци. На този фон германският канцлер Ангела Меркел призова да спре уличното насилие, а ръководителката на европейската дипломация Федерика Могерини поиска търпимост към мигрантите. Смъртта в неделя на намушкан с нож германец, за когото се предполага, че бе убит в Кемниц от сириец и иракчанин, провокира в града спонтанна демонстрация още същия ден и още по-голяма демонстрация в понеделник, която доведе до сблъсъци и до произволни нападения срещу чужденци, припомня ДПА.", "date": "2018.08.30", "title": "Ново насилие в Германия заради мигрантите"}
{"url": "https://www.monitor.bg:443/bg/a/view/roker-blysna-policaj-pri-opit-za-bjagstvo-143049", "text": "Моторист блъсна пътен полицай при опит да избяга проверка и съставяне на акт. Инцидентът станал в сряда около 22,40 ч. в Свищов. 23-годишният С.С. яхал мощната си „пистарка” „Кавазаки”, когато бил забелязан от полицейска автопатрул, който му подал сигнал със стоп палка да спре за рутинна проверка. Вместо да се подчини на разпореждането обаче, младият мъж дал газ и профучал покрай униформените. При разминаването с тях, той блъснал единия от полицаите и го повалил на земята. Секунди по-късно обаче, пишман рокерът са забил в близката бетонна стена и бил заловен. При направената справка е установено, че С.С. не притежава свидетелство за управление, а моторът му не е регистриран по законовия начин. Нарушителят е задържан за 24 часа в полицията. Блъснатият полицай пък е откаран в болница с лека контузия.", "date": "2018.08.30", "title": "Рокер блъсна полицай  при опит за бягство"}
{"url": "https://www.monitor.bg:443/bg/a/view/pochina-josif-kobzon-143056", "text": "На 80-годишна възраст в Москва от живота си отиде известният руски певец Йосиф Кобзон. Народният артист на СССР и депутат от Думата почина след 13-годишна борба с рака. Медиите съобщават, че през последните месеци здравословното състояние на изпълнителя рязко се влошило и той два пъти е приеман в болница.     Първо Кобзон бил хоспитализиран в средата на юни, а след това отново на 26 юли, пише Newsru.com. Представители на певеца тогава обявиха, че той преминава планово лечение. Два дни по-късно тв каналът РЕН ТВ съобщи, че изпълнителят е изпаднал в кома, но сестра му опроверга тази информация. В последно време съпругата му Нинел отказваше да говори за състоянието на мъжа си, посочвайки, че „това е личен въпрос“.  Агенциите припомнят, че през 2005 г. у Кобзон бе диагностициран рак на простатата, като оттогава досега той претърпя две операции, в честност по отстраняване на пикочния мехур.     Кобзон е роден на 11 септември 1937 г. в град Часов Яр в Донецка област. През 1963 г. певецът завършва Държавни музикално-педагогически институт „Гнесини“ със специалност „Вокал“. Изпълнителят е внесен в Книгата на Гинес като артиста с най-много титли в Русия. Той беше лауреат на Държавна премия на СССР и на Ленинския комсомол. През 2015 г. Кобзон получи званието герой на самопровъзгласилата се Донецка народна република. Певецът е награден още с руските ордени „Мъжество“, „За заслуги пред отечеството“ и много други. В репертоара си изпълнителят има повече от 3000 песни, сред които „День Победы“, „С чего начинается Родина“, \"Я люблю тебя, жизнь“, „Темная ночь“ и др. Приживе певецът се занимаваше с обществена и политическа дейност. През 90-те години на миналия век пресата свързваше името на Кобзон с руския ъндърграунд. Според непотвърдена информация той е бил един от тарторите на мафиотската Солнцевска групировка. Самият певец отричаше връзките си с криминалния свят и дори даде на съд журналисти от „Вашингтон пост“, които през 1994 г. в своя статия нарекоха Кобзон „цар на руската мафия“. Съдебното дело продължило 3 години, като вследствие Кобзон и съпругата му били лишени от американска виза „за връзки с руския ъндърграунд“, пише сайтът Rusmafiozi.blogspot.com. По мнение на американските спецслужби, Кобзон е бил свързан с криминалния тартор Вячеслав Иванков /Япончик/, като певецът ходатайствал за неговото предсрочно освобождаване от затвора. По други данни изпълнителят е бил близък с убития през 2009 г. предприемач Шабтай Калманович, както и с престъпния бос Алимжан Тохтахунов /Тайванчик/. През декември 1992 г. в. „Съветска Русия“ публикува статия на Лариса Кислинская, в която се разказва за връзките на Кобзон с мафията. В материала се споменава, че певецът е присъствал на рождения ден на известния московски мафиотски бос с прозвището „Захар“ в мотела „Солнечный“. Rusmafiozi.blogspot.com пише още, че, съгласно оперативни материали, „певецът в съветско време е способстван за превозването на значителни средства в чужбина, използвайки еврейски религиозни канали“.    Мястото и времето на поклонението ще бъдат обявени по-късно.", "date": "2018.08.30", "title": "Отиде си Йосиф Кобзон"}
{"url": "https://www.monitor.bg:443/bg/a/view/5-uchilishta-v-plovdivsko-posreshtat-15-septemvri-s-remonti-143043", "text": "Общо 5 училища в Пловдив и региона ще посрещнат първия учебен ден с ремонти. Две от тях са в Карлово – средните училища „Васил Левски” и „Христо Проданов”, съобщиха от Регионалното управление на образованието в Пловдив. Оттам уточниха, че строително-ремонтните дейности няма да се отразят на учебния процес.  В първото карловско училище се изгражда нов физкултурен салон, а във второто се монтират котли и пречиствателни инсталации. Ремонт след началото на учебната година ще тече и в Професионалната гимназия по хранителни технологии и техника в Пловдив. Строителните дейности там са започнали този февруари и включват саниране на учебния корпус, подмяна на отоплителната инсталация и ремонт на покрива. Учениците от ЕГ „Пловдив” също ще се сблъскат в началото на учебната година с ремонтни дейности. В Английската гимназия, както е по-известно училището, се  работи по южната фасада на ниското тяло, където ремонтът е завършен на 80%. Все още не е започнало почистването на подпокривното пространство и полагането на топлоизолация на учебния корпус, съобщиха от РУО-Пловдив. В Английската е изградено частично скеле по южната фасада, където също започна лепене на топлоизолация. Работата там временно е спряна, уточниха от инспектората. Строително-ремонтните дейности по полагане на топлоизолация по северната фасада на общежитие № 1 е спряна от 20 август т.г. Не се работи и по общежитие № 2, където са демонтирани радиаторите и са изрязани тръбите на мрежата на отоплителната инсталация. В учебния корпус е започнала работа по монтиране на радиаторите и вертикалната разводка на инсталацията. Училището в Съединение също е в ремонт. Там се преустройства съществуваща сграда за спортни мероприятия. Практика е по време на учебните занятия някои училища да са в условия на ремонт, предвид значимостта, процедурите и сроковете за подобряване на материално-техническата база, уточниха от РУО - Пловдив. Създадена е организация за дежурство на учители, обезопасяване със сигнални ленти на определени участъци, ако училището е с два входа, използването от ученици и учители на единия от тях, който не се ремонтира, въвеждане на двусменен режим, ако се наложи, по преценка на директора, възможно е използването и на друга сграда, ако няма други решения. Осъществени са връзки с общинските ръководства, РУО-Пловдив следи и подпомага процесите и изпраща ежеседмична справка в МОН.", "date": "2018.08.30", "title": "5 училища в пловдивско  посрещат 15 септември с ремонти"}
{"url": "https://www.monitor.bg:443/bg/a/view/ivan-urukov-stava-gost-vodesht-v-kato-na-kino-143055", "text": "Актьорът Иван Юруков ще застане начело на тв предаването „Като на кино“ поне за един епизод. За това загатнаха от шоуто в официалната си страница във Фейсбук, като споделиха снимка как звездата от „Дъвка за балончета“ и „Столичани в повече“ се подготвя за новата си роля пред камерата. Филмовото предаване ще се завърне в ефира на bTV Cinema на 8 септември, като ще изненада феновете с нов формат. То ще бъде излъчвано всяка събота от 12,30 ч., а популярни гост-водещи ще пренесат зрителите чрез изнесено студио на едно от гранде събитията в света на телевизионното кино – Aniventure Comic Con, което ще се проведе на 15 и 16 септември в столичния Интер Експо Център. Сред новостите е и включването на българската холивудска актриса Мариета Мелроуз към екипа на шоуто. Тя ще води рубриката „Холивуд: Лично“. \"Шоуто ще даде трибуна и на млади режисьори, актьори и сценаристи, защото те са част от следващото поколение създадели на българско кино\", категорични са още от екипа на предаването.", "date": "2018.08.30", "title": "Иван Юруков става гост-водещ в „Като на кино“"}
{"url": "https://www.monitor.bg:443/bg/a/view/djado-padna-ot-byrz-vlak-v-dvijenie-143036", "text": "Възрастен мъж е настанен в болница след като пострада при падане от влак в движение. Инцидентът станал в сряда около 21,30 ч. 70-годишният мъж, който е от софийско село, пътувал с бързия влак от София  за Варна. Влакът спрял за кратко на спирката до село Джулюница, а след като тръгнал спътниците на дядото установили, че той е изчезнал. За случая веднага е уведомен кондукторът, който на свой ред подал сигнал към началник влака и композицията била спряна. Дядото бил открит да лежи край линиите целият потрошен и в безпомощно състояние. Веднага е откаран и настанен в болница, като състоянието му е стабилизирано и няма пряка опасност за животаму. Все още обаче, не е ясно дали 70-годишният мъж е паднал сам от влака, дали е бил блъснат от някого, или е скочил нарочно. По случая се води досъдебно производство.", "date": "2018.08.30", "title": "Дядо падна от бърз влак в движение"}
{"url": "https://www.monitor.bg:443/bg/a/view/starshi-razsledvasht-policaj-hvanat-s-podkup-143037", "text": "Старши разследващ полицай от Областната дирекция на МВР в Силистра е хванат с подкуп. Задържан е за 24 часа, а Окръжната прокуратура в крайдунавския град го привлича като обвиняем. Служителят К.У. имал над 10 години стаж в системата. Той поискал 500 лева от обвиняемо лице, срещу което водел наказателно производство. Подкупът бил поискан, за да издейства отмяна на мярката „Забрана за напускане на страната“ и да снеме криминалистична регистрация. Вчера е получил 300 лева в служебния си кабинет и непоследствено след вземането на парите е задържан, уточняват от прокуратурата. Предстои срокът на задържането под стража на К.У. да бъде продължен до 72 часа. Разследването е възложено на следовател от Окръжния следствен отдел към Окръжната прокуратура в Силистра. Наказанието, предвидено в закона за подкуп, е лишаване от свобода от 3 до 10 години, глоба до 20 000 лева и лишаване от права.", "date": "2018.08.30", "title": "Старши разследващ  полицай хванат с подкуп"}
{"url": "https://www.monitor.bg:443/bg/a/view/gospodin-robot-se-sboguva-s-fenovete-143040", "text": "Сериалът „Господин Робот“, който изстреля Реми Малек в звездната орбита на телевизионното кино, върви към своя край. Това обяви създателят на продукцията Сам Есмаил, който отчита, че предстоящият четвърти сезон ще бъде последен за проекта. По думите му, преднамереното комерсиално търсене на продължение на историята на младия хакер Елиът и мистериозния Господин Робот би било по-скоро унизително за героите. „Всички от екипа бяха натъжени от предстоящия финал. Предпочитам обаче той да настъпи сега, когато историята е все още автентична и оригинална“, обяснява Есмаил. „От самото начало „Господин Робот“ доказа, че не е обикновен сериал. Той улавя безкомпромисно духът на модерните времена, като го разглежда през уникална гледна точка“, категоричен е и Крис МакКъмбър от телевизията-майка на сериала USA Network. Клапата на четвъртия сезон се очаква да щракне тази зима в Ню Йорк, а епизодите ще видят бял свят догодина.", "date": "2018.08.30", "title": "„Господин Робот“ се сбогува с феновете"}
{"url": "https://www.monitor.bg:443/bg/a/view/london-obmislja-zabrana-na-energijnite-napitki-za-deca-143039", "text": "Британското правителство иска да забрани продажбата на енергийни напитки на децата и тийнейджърите в Англия и днес обяви, че започва обществено допитване по този въпрос, предаде Франс прес. Правителството предлага да бъдат забранени напитките, съдържащи над 150 мг кофеин на литър, като тези на марките \"Редбул\", \"Монстър\" и \"Рилентлес\". По този начин то иска да се бори срещу затлъстяването при децата и здравословните проблеми, свързани с тяхната консумация - главоболие, проблеми със заспиването, болки в стомаха и хиперактивност. Общественото допитване ще бъде дали забраната да се прилага за лица под 16 години, или под 18. Повече от две трети от децата на възраст от 10 до 17 години и една четвърт от шест до деветгодишните деца пият енергийни напитки. Забраната би се отнасяла само за Англия - останалите райони Северна Ирландия, Уелс и Шотландия имат правомощията сами да решат дали да наложат такава забрана.", "date": "2018.08.30", "title": "Лондон обмисля забрана на енергийните напитки за деца"}
{"url": "https://www.monitor.bg:443/bg/a/view/nole-likuva-i-pee-za-zvezda-143038", "text": "Сръбската тенис звезда Новак Джокович поздрави футболистите на \"Цървена звезда\" за влизането им в груповия етап на Шампионската лига След нулево равенство в Белград тимът завърши 2:2 със \"Залцбург\" навън и продължава благодарение на головете на чужд терен. \"Браво, момчета! Браво, \"Звезда\"! Борихте се като лъвове! Поздравявам ви за историческото достигане до груповия етап на Шампионската лига! Напред, \"червено-бели\", написа Джокович в микроблога си в Туитър.  ", "date": "2018.08.30", "title": " Ноле ликува и пее за \"Звезда\" (ВИДЕО)"}
{"url": "https://www.monitor.bg:443/bg/a/view/zatvornik-e-tretija-obvinen-v-korupcionnata-shema-na-zatvora-varna-143044", "text": "Окръжната прокуратура във Варна привлече като обвиняем трети участник в корупционната схема, който излежава присъда във варненски затвор. След акцията по противодействие на корупцията, бе задържан инспектор от Затвора и негов помагач. При мащабната акция, проведена на 27 август т.г. и двата ареста, Окръжната прокуратура във Варна е привлякла като обвиняем и затворник, който в момента изтърпява наказание „лишаване от свобода“, съобщиха от Апелативна прокуратура-Варна. Той е действал като помагач на инспектора от варненския затвор, когото умишлено улеснявал в искането на подкуп от други изтърпяващи наказанията си лица. Парите били искани от служителя, за да изготви становище, въз основа на което лишените от свобода да бъдат преместени на по-лек режим в затворническото общежитие, а други да бъдат изведени на работа. Затворникът е разпитан и отделен от останалите лишени от свобода в самостоятелна килия на Затвора. До момента двамата първоначално задържани - инспектор и неговия помагач от града, са в следствения арест за срок до 72 часа, с цел довеждането им пред съда. Материалите по досъдебното производство вече са внесени във Варненския окръжен съд със съответните искания за определяне на мерките им за процесуална принуда.", "date": "2018.08.30", "title": "Затворник е третият обвинен в корупционната схема на Затвора Варна"}
{"url": "https://www.monitor.bg:443/bg/a/view/nik-djonas-igrae-s-grozni-kukli-143042", "text": "Поп звездата Ник Джонас ще застане зад микрофона, за да даде гласа си назаем за новата анимация на STXfilms „Грозни кукли“ (UglyDolls). Певецът, чиято кариера стартира с момчешка група, сформирана от братята му Кевин и Джо, и участие в няколко продукции на „Дисни“ ще разкаже историята на група приятели, позиционирани в измисления Грозноград, за да докаже пред най-малките зрители, че не е необходимо да си живо подобие на Барби и Кен, за да си щастлив и пълноценен. Заедно с 26-годишния Джонас, който преди дни обяви годежа си с актрисата Приянка Чопра, в озвучаването на рисувания филм ще се включат музикалните звезди Pitbull и Кели Кларксън. Освен всичко, Ник ще запише и песен за саундтрака на „Грозни кукли“, който ще бъде издаден официално от Atlantic Records около премиерата на филма през 2019 г. Последното включване на изпълнителя на Chains в актьорските среди бе за комедията с Дуейн Джонсън-Скалата, Кевин Харт и Джак Блек - „Джуманджи: Добре дошли в джунглата“.", "date": "2018.08.30", "title": "Ник Джонас играе с „Грозни кукли“"}
{"url": "https://www.monitor.bg:443/bg/a/view/zapadnite-balkani-sytrudnici-po-sigurnostta-na-es-143041", "text": "Страните от Западните Балкани се превръщат за ЕС в партньори по въпросите на сигурността, докато по-рано те бяха разглеждани само като огнище на нестабилност, е заявила върховният представител на ЕС по въпросите на външните работи и политиката на сигурност Федерика Могерини при пристигането си на второто работно заседание на двудневната неформална среща на министрите на отбраната на ЕС във Виена. Могерини е казала още, че \"съвместно с НАТО обсъждаме как да задълбочим сътрудничеството си по въпросите на сигурността в региона\". Австрия, която в момента председателства Съвета на ЕС, е поканила министрите на отбраната на страните от Западните Балкани на 26 септември в Грац, за да обсъдят ситуацията със сигурността в региона, е съобщил австрийският министър на отбраната Марио Кунасек. Според него на вчерашното заседание на европейските министри на отбраната са били обсъдени конкретни мерки за укрепване на сигурността в Западните Балкани. \"За мен е особено радостно, че изразихме готовност да намерим собствен стратегически формат за диалога с тези страни, да говорим с тях, а не за тях\", е коментирал Кунасек. Във Виена се провежда и неформална среща на министрите на външните работи на ЕС, на която са поканени и представители на страните кандидатки - Македония, Сърбия, Черна гора, Турция и Албания. Европейският съюз няма да бъде пълноценен, докато страните от Западните Балкани не се присъединят към него, е заявила в сряда Могерини. В наш интерес е да оставяме вратата отворена, е казала Могерини, отбелязвайки, че австрийското председателство на Съвета на ЕС подкрепя политиката на Брюксел по отношение на Западните Балкани.", "date": "2018.08.30", "title": "Западните Балкани - сътрудници по сигурността на ЕС"}
{"url": "https://www.monitor.bg:443/bg/a/view/dron-leti-i-pod-voda-143024", "text": "Потребителите, които търсят дрон, който може да кацне на повърхността на водата, за да заснеме подводно видео, се нуждаят от Splash Drone на Urban Drones. Но сега, компанията се е обединила с технологичната компания SwellPro, за да създаде Spry Drone, който може да „лети” и под повърхността на водата. Също така, потребителите могат да избират режими на полет като Follow, при който дрона лети над проследявана подвижна цел, Object Orbit, при който дрона кръжи над избрана цел, като същевременно я държи в центъра на кадъра и Auto Return, при който дрона автоматично се връща при потребителя, дори ако местоположението му се е променило след излитане. И разбира се най-важното, Spry Drone може да лети под водата. Избирайки ръчно, вместо автоматично стабилизиране на управлението, потребителите могат да го приводнят на обратно във водата и след това да активират вече сочещите надолу витла, за да се гмурне, за кратко, в мътните дълбини. Spry изплува с перките нагоре, за да може отново да излети от повърхността. Spry Drone в момента е обект на кампания в Kickstarter и срещу $ 729 потребителите може да очакват своя дрон, като и ако, достигне производство, планираната цена на дребно ще е $ 989.", "date": "2018.08.30", "title": "Дрон плува под вода"}
{"url": "https://www.monitor.bg:443/bg/a/view/otkriha-skelet-bez-glava-po-vreme-na-prouchvanija-v-srednovekoven-hram-143028", "text": "Скелет без глава откриха археолози по време на проучвания на раннохристиянска базилика, намираща се край средновековната църква „Свети Спас“ в дупнишкото село Червен брег. „В деструкциите на падналата от земетръс стена се откриха пет погребения от средновековната епоха. Единият от гробовете е особено интересен и предизвиква много въпроси. Скелетът бе проучен, но черепа липсваше в гробната яма. Имайки предвид положението на гроба, непосредствено до средновековната църква, вероятно става въпрос за „мъченическа смърт”“, обявиха археолози от Регионален исторически музей – Дупница. Скелетите вече са предадени за изследване от антрополози и на по-късен етап ще има повече информация. Гробният инвентар от погребенията е оскъден - сребърно копче със сферовидна форма, халка направена от медна тел и масивен сребърен пръстен с монограм. Сред другите находки, на които са попаднали археолозите е керамика, метални и оловни предмети, части от няколко типа стъклени кандила, железни фибули и др. Истинска възхита сред археолозите предизвикало и разкриването на монети от династията на император Константин и неговите наследници. „В резултат на проведеното археологическо проучване се разкри и притвора на базиликата – южната му част, където е било оформено помещение за събиране зърно и направата на Евхаристийния хляб. На място бе открит вкопан в пода питос, покрит с капак, изработен от голяма каменна плоча“, обявиха още участници в проучванията около средновековния храм. Обектът вече е зазимен за опазване на археологическите структури. Предстои реставрация и консервация на откритите артефакти, обявиха още от Историческия музей в Дупница.", "date": "2018.08.30", "title": "Откриха скелет без глава по време на проучвания в средновековен храм"}
{"url": "https://www.monitor.bg:443/bg/a/view/nad-20-dushi-na-razpit-za-pytja-ubiec-regionalnijat-ministyr-sred-tjah-143032", "text": "Над 20 души са получили призовки да се явят на разпит днес в Националната следствена служба. Те ще трябва да дадат показания за отсечката край Своге, за която се оказа, че е имала варовик, макар този материал да е строго забранен за използване при пътни настилки, защото става хлъзгав. Сред призованите е и регионалният министър Николай Нанков, а също и шефът на АПИ Светослав Глосов, според неофициалната информация. Останалите привикани са чиновници и пожарникари, както и други членове на приемателната комисия. Междувременно стана ясно, че и днес ще протестират жителите на Своге. За разлика от вчера, когато шествието бе до мантинелата, днес протестът ще е в самата пропаст, където излетя автобусът", "date": "2018.08.30", "title": "Над 20 души на разпит за пътя-убиец, регионалният министър сред тях"}
{"url": "https://www.monitor.bg:443/bg/a/view/19-godishen-zagina-s-motociklet-vyv-varnensko-143031", "text": "19-годишен младеж загинал при пътен инцидент с мотоциклет във Варненско, съобщиха от Областната дирекция на МВР в града. Инцидентът е станал около 3 часа тази нощ в село Петров дол. Тогава е получен и сигналът за произшествието. По време на движението си 19-годишният мотоциклетист изгубил контрол върху превозното средство и излязъл извън пътното платно за движение. Вследствие на това водачът се блъснал в паркиран автомобил. По случая е образувано досъдебно производство.", "date": "2018.08.30", "title": "19-годишен загина с мотоциклет във Варненско"}
{"url": "https://www.monitor.bg:443/bg/a/view/ludogorec-izliza-za-5-694-000-leva-tazi-vecher-143026", "text": "Реваншът с „Торпедо“ (Кутаиси) тази вечер може да донесе големи пари в касата на шампиона „Лудогорец“. Ако \"орлите\" успеят да стигнат до групите на Лига Европа, ще вземат доста сериозна сума – 2 920 000 евро, или по курса на еврото – 5 694 000 лева. В груповата фаза на турнира парите също не са малки. При победа над някой съперник \"зелените\" ще вземат 590 000 евро, а при равенство сумата възлиза на 190 000 евро. Така само за една победа и един равен българският шампион може да заработи още 1 482 000 лева, изчисли sportal.bg. Ако елиминира „Торпедо“, „Лудогорец“ може да срещне големи отбори като „Милан“, „Челси“, „Арсенал“, „Олимпик“ (Марсилия), „Севиля“, „Лацио“, „Фенербахче“ и др.", "date": "2018.08.30", "title": "„Лудогорец“ излиза за 5 694 000 лева тази вечер"}
{"url": "https://www.monitor.bg:443/bg/a/view/laptop-i-stol-za-igri-ot-acer-143030", "text": "Вчера на изложението за електроника в Берлин, IFA 2018, Acer представи новия лаптоп за игри Predator Triton 900, с подвижен 4K екран, както и подобрена система за охлаждане AeroBlade, вдъхновена от тихия полет совите. Много малко бе разкрито за това, което има в най-новия Triton лаптоп за игри, освен че дисплея ще бъде захранван от графиката на Nvidia G-Sync, което подсказва, че може да се очакват най-новите процесори Intel Core.   Освен че, може да се прикрепи 17-инчов сензорен дисплей в горната част на клавиатурата, механизма на новата панта също позволява екрана да се завърти на обратно, за да се покаже съдържание на някого, който седи отсреща. Единствената друга характеристика на новия Triton, която беше спомената, е ниската клавиатура с RGB подсветка, която има сензорен тракпад отстрани, който може да се настрои и като копчета с цифри. Triton 900 е изложен на щанда на Acer на IFA 2018 в Берлин, Германия, но посетителите няма да може да се приближат твърде близо до него, тъй като се държи далеч от любопитните пръсти в прозрачна кутия.   Сред представените от Acer продукти на IFA, най-големият, в буквален смисъл, бе Thronos стол за игри или по-точно кабина.   Когато потребителя заема мястото си в стола, натиска бутон, за да нагласи дисплеите, които трябва да бъдат повече от един. Разбира се, тези които биха си купили стола, ще имат пари и за повече от един дисплей. Отделен бутон завърта цялата структура назад и напред, до ъгъл от 140 градуса, което позволява потребителя да гледа към тавана, променяйки усещанията по време на игра.", "date": "2018.08.30", "title": "Лаптоп и стол за игри от Acer"}
{"url": "https://www.monitor.bg:443/bg/a/view/dvama-mladeji-udaviha-bratovched-si-v-dunava-143033", "text": "Двама младежи на възраст около 16-17 години от Свищов удавиха своя братовчед в Дунава. Престъплението е извършено преди около седмица, но досега информация за него не бе подадена от институциите. В един от горещите дни тримата младежи, които са от ромски произход, решили да се изкъпят и разхладят в реката. Едното от тях обаче, не можело да плува, страхувало се да не се удави и не искало да виза навътре. Двамата му братовчеди обаче, решили да го накарат насила да се потопи и да го научат да плува. Те го хванали за ръцете и започнали да го дърпат навътре към дълбокото. Единият дори няколко пъти му натиснал главата под водата. След като видели, че братовчед им се е удавил, останалите двама, зарязали мътрвото тяло във водата и се прибрали вкъщи. След като удавеното момче не се прибрало, родителите му подали сигнал в полицията. Момчето е обявено за общодържавно издирване. Няколко дни по-късно, край село Вардим рибар се натъкнал случайно на изхвърленото от водата на брега мъртво тяло и подал сигнал в полицията. В хода на разследането в полицията били привикани и братовчедите на мъртвия младеж. По време на разпита единият от тях не издържал и разказал за случката. Образувано е следствено дело, като разследването се ръководи от окръжна прокуратура – Велико Търново. Единият от младежите, който е физическият убиец и е натискал главата на удавника под водата, е задържан под стража.", "date": "2018.08.30", "title": "Двама младежи удавиха  братовчед си в Дунава"}
{"url": "https://www.monitor.bg:443/bg/a/view/12-dni-koledna-vakancija-za-uchenicite-143025", "text": " Коледната ваканция за учениците през следващата учебна година ще продължи 12 дни – от 22 декември 2018 г. до 2 януари 2019 г. включително. Това предвижда утвърденият график на учебното време и ваканциите за новата 2018/2019 г., съобщиха от МОН. Това е с ден повече от първоначално публикувания график на ваканциите, когато за празниците учениците щяха да почиват 11 дни – от 22 декември до 1 януари.  Удължаването на коледната ваканция е за сметка на междусрочната, която вече ще е само един ден  – 5 февруари 2019 г. Първата почивка за децата през есента ще бъде от 1 до 4 ноември 2018 г включително. Следват коледната и междусрочната ваканции. Вторият учебен срок започва на 6 февруари. През пролетта учениците от I до XI клас ще почиват от 30 март до 7 април 2019 г. включително. За дванадесетокласниците пролетната ваканция е от 5 до 7 април включително. Матурите през следващата година остават на същите дати – на 21 май 2019 г. по български език и литература и на 23 май 2019 г. по предмет по избор. Държавните зрелостни изпити по желание ще се проведат в периода 28 май - 31 май 2019 г. В сесията август-септември 2019 г. изпитът по български език и литература ще е на 28 август 2019 г., вторият задължителен - на 29 август. На същите дни се проведоха и тази година.  Изпитите по желание са в периода 30 август-04 септември 2019 г. Националните външни оценявания за IV клас ще започнат с изпит по български език и литература на 9 май 2019 г. На следващия ден ще е по математика. Оценяванията по „Човекът и обществото“ и по „Човекът и природата“ ще бъдат седмица по-късно -  съответно на 14 и 16 май 2019 г. Според утвърдения график седмокласниците ще положат национално външно оценяване по български език и литература на 17 юни, а по математика – на 19 юни 2019 г. Подаването на документите за участие в приема за гимназиите ще е от 3 до 5 юли 2019 г. Резултатите от първото класиране на учениците трябва бъдат обявени до 11 юли 2019 г. , а от второто класиране до 18 юли. Обявяването на незаетите места след втори етап на класиране ще бъде на 23 юли.", "date": "2018.08.30", "title": "12 дни Коледна ваканция за учениците"}
{"url": "https://www.monitor.bg:443/bg/a/view/letatelni-trenirovki-bavjat-top-gyn-2-s-godina-143035", "text": "Летателни тренировки ще забавят появата на дългоочакваното продължение на хита от 1986 г. „Топ Гън“. Това обявиха продуцентите от Paramount по-рано тази седмица. Компанията планираше да позиционира лентата през юли 2019 г.. С цел да се даде повече време за техническата подготовка на част от сцените обаче световната премиера на „Топ Гън: Маверик“ ще се състои на 26 юни 2020 г. Действието в заглавието ще се развива 30 години след първата лента. Маверик се е превърнал от лейтенант в капитан. Ясно е, че на големия екран ще видими сина на Ник Брадшоу – Гуус (Антъни Едуардс), в чиято кожа ще влезе 31-годишният актьор Майлс Телър. До избора му се стигна след разточителни кастинги, някои от които се проведоха и в дома на Том Круз, който е и продуцент на филма. Междувременно след категоричния успех на „Нито звук“ от април тази година, режисьорът и актьор Джон Красински ще получи възможността да развие историята си във втори филм от поредицата. Ужасът, в който с участие се разписва и съпругата на звездата от „Офисът“ Емили Блънт, ни пренесе две години напред в бъдещето, когато всеки издаден звук се „възнаграждава“ с брутално убийство. Продължението се планира да се появи на екран през юни 2020 г.", "date": "2018.08.30", "title": "Летателни тренировки бавят \"Топ Гън 2\" с година"}
{"url": "https://www.monitor.bg:443/bg/a/view/izgoriha-chuchelo-na-putin-v-ukrajna-143027", "text": "На 29 август в Украйна се проведоха редица акции в памет на украинските военни, ебити през 2014 г. в боевете за град Иловайск в Донецка област, в т. нар. \"Иловайски котел\".   Според данни на украинските власти по време на трагедията са загинали 366 украински военни и доброволци, а стотици са ранени. И до днес 80 са безследно изчезнали. В рамките на отбелязването на трагичните събития се проведе акция, озаглавена \"Путин, ти ще отговаряш за Иловайск\", в която бяха поставени 366 бели кръстове на пътя. По-късно бе изгорено и чучело на Путин.", "date": "2018.08.30", "title": "Изгориха чучело на Путин в Украйна (видео)"}
{"url": "https://www.monitor.bg:443/bg/a/view/opasen-pyten-uchastyk-na-am-trakija-e-remontiran-sled-namesata-na-deputat-143034", "text": "След намесата на народния представител от ГЕРБ Пазарджик Десислава Тодорова е ремонтиран опасен пътен участък край село Церово на автомагистрала“Тракия“, съобщиха от пресцентъра на партията. Ремонтиран е един от най-опасните участъци от АМ „Тракия“ в пазарджишка област, където се образуваше години наред водна пързалка или така наречения аквапланинг, уточни Десислава Тодорова.  Участъкът е  край пазарджишкото село Церово и се характеризира с голям брой пътно-транспортни произшествия, обясни още народният представител. През 2017 година, по искане на потърпевши от катастрофи, станали в този пътен участък, проведох срещи с представители на КАТ Пазарджик и с регионалния министър Николай Нанков.  В резултат на добрата съвместна работа  опасният пътен участък  вече е ремонтиран със средства, отпуснати от МРРБ. Предстоят ремонти на още два участъка на АМ „Тракия” в района Ихтиман, допълни Десислава Тодорова.", "date": "2018.08.30", "title": "Опасен пътен участък на АМ “Тракия“ e ремонтиран след намесата на депутат"}
{"url": "https://www.monitor.bg:443/bg/a/view/samo-polovinata-pshenica-ot-novata-rekolta-stava-za-hljab-143008", "text": "Само около 50 на сто от произведената у нас пшеница от тазгодишната реколта е с добро качество и става за печене на хляб, но няма никаква опасност от недостиг или от внос. Това съобщи за „Монитор“ Костадин Костадинов, председател на Управителния съвет на Националната асоциация на зърнопроизводителите. По-рано вчера зърнопроизводителят Радослав Христов обясни пред БТА, че едва около 15 на сто или под 1 млн. тона ще е пшеницата с добри хлебопекарни качества. „Не знам откъде Радослав Христов има такива данни. Той е от Тракийския съюз на зърнопроизводителите и ако при тях ситуацията е такава, то в страната не е. В момента се изготвя актуална справка за пшеницата. Следващата седмица ще имаме Консултативен съвет по зърното в Министерството на земеделието и официалните данни ще бъдат огласени”, каза още Костадинов. По данни на НАЗ средният добив на пшеница ще е приблизително с около 20 на сто по-малко, или се очакват близо 5 млн. тона зърно заради проливните дъждове през юли. каза Костадинов. Няма никаква опасност от недостиг на зърно и категорично няма да се стигне до внос, категоричен е той. Според Костадинов България има зърно за разлика от Европа, която изпитва глад заради ниските добиви в доста от държавите. В момента тон фуражна пшеница без показатели стигна до 350-370 лева от място. Хлебната се купува на 370-380 лева, а там, където нямат – и на 400 лева. „Никой не продава и на практика сделки не се сключват. Бяха сключени много предварителни договори на зелено за цена от 260 лева за тон, без да знаем какво ще ни очаква до жътвата. В момента цената на фуражната пшеница без показатели е с такава висока цена, за да покрие загубите от предварителните договори”, коментира Костадинов. В момента От 680 лева за тон в началото на август брашното на борсите е вече 740-760 лева. Тон брашно за банички пък отива на 1040-1050 лева. Това предизвика масово поскъпване на хляба в Добруджа с по 5-10 ст. за бройка. Зърнопроизводителите недоумяват защо се вдигна цената на брашното при положение, че на пазара се продава основно фуражна пшеница. Хлебопроизводителите слагат много добавки, за да се получи някакво качество. Имаме различни видове хляб, хляб със семки, който обаче се прави от вторични продукти. Масово се оцветяват и брашна, от които се меси Още когато цената на пшеницата беше 280 лева за тон, мелниците вдигнаха цената на брашното. Спомням си, преди 4-5 години пшеницата беше стигнала цена от 450 лева, но хлябът беше доста по-евтин от сега”, коментира още Костадинов.", "date": "2018.08.30", "title": "Само 50% от пшеницата от новата реколта става за хляб"}
{"url": "https://www.monitor.bg:443/bg/a/view/barnie-gotvim-predlojenie-bez-analog-za-velikobritanija-143023", "text": "Главният преговарящ на ЕС Мишел Барние потвърди желанието на Европейския съюз да сключи с Великобритансия след Брекзита партньорско споразумение с безпрецедетен обхват за трета страна, предаде АФП.   Готови сме да предложим партньорство, каквото досега никога не е имало с трета страна\", заяви Барние на среща в Берлин с германския министър на външните работи Хайко Маас. Това партньорство би се опирало на четири стълба: търговия, амбициозно споразумение за свободен обмен, конкретни споразумения в сектори от общ интерес, като авиацията и вътрешната сигурност, и външна политика и външна сигурност, уточни главният преговарящ на ЕС. Според Барние тези елементи са предварително условие за всякакво бъдещо споразумение. \"85 процента от работата\" с британците вече е свършена, отбеляза Барние. Германският външен министър подчерта, че евентуалното споразумение между Брюксел и Лондон при всички положения трябва да гарантира, че няма да има \"твърда\" граница между Република Ирландия и британската провинция Северна Ирландия, предаде ДПА. Агенцията припомня, че и ЕС, и Великобритания изразиха желание да не бъде възстановен граничният контрол на острова, поради опасения от политически напрежения. Всяка от двете страни обаче отхвърли досегашните предложения на другата по въпроса. Британският министър по въпросите на Брекзит Доминик Рааб заяви, че в петък ще продължат преговорите с Брюксел. Той подчерта, че двете страни са много близо до сделка, дори и ако не бъде спазен срокът до края на октомври, предаде Блумбърг. Рааб все пак добави, че остава \"упорит оптимист\", че ще има постигнато споразумение преди излизането на Великобритания от ЕС на 29 март догодина. Същевременно Барние коментира пред германски медии, че ЕС трябва да е добре подготвен за всичко, дори и за липса на сделка. Пред Deutschlandfunk, Барние коментира, че темата за статута на ирландската граница остава „най-чувствителната точка“ в преговорите. Що се отнася до решение на въпроса обаче, той изрази оптимизъм и посочи, че такова е възможно. За Brexit без сделка активно се говори в Лондон, като по-рано тази седмица британският премиер Тереза Мей заяви, че „няма да е краят на света“, ако не се стигне до сделка преди излизането от ЕС през март 2019 г.", "date": "2018.08.30", "title": "Барние: Готвим предложение без аналог за Великобритания"}
{"url": "https://www.monitor.bg:443/bg/a/view/rusija-s-naj-mnogo-investicii-v-ukrajna-ot-nachaloto-na-2018-g-143018", "text": "От началото на годината Русия има най-голям дял в чуждите инвестиции в Украйна, въпреки изострените отношения между двете страни, съобщава „Прайм”, като се позовава на данни от държавната статистика на бившата съветска република. На руски инвеститори се падат 436 млн.долара, от общо вложените за периода 1,259 млрд. долара в Украйна. От Кипър инвестициите се изчисляват на 219 млн. долара, от Холандия – на 207,7 млн. долара, от Австрия са 58,7 млн. долара, от съседна Полша 54,1 млн. долара, от Франция - 46,9 млн. долара и от Великобритания - 43,4 млн. долара. Най-много средства - 750 млн. долара или почти 60% от инвестициите са насочени към финансовия и застрахователен сектор, 9,6% - в търговията на едро и дребно, 8,2% - в промишлеността, а в сферата на разпространението на информация и телекомуникациите делът е 7,9%.", "date": "2018.08.30", "title": "Русия с най-много инвестиции в Украйна от началото на 2018 г."}
{"url": "https://www.monitor.bg:443/bg/a/view/shofior-blysna-velosipedistka-i-izbjaga-143019", "text": "Шофьор блъсна с автомобила си велосипедистка на входа на Борисовата градина и избяга след инцидента, съобщи Нова телевизия. „Автомобилът излизаше от паркинг и се опитваше да се включи в движението. Шофьорът говореше по телефона. Една кола му направи път, за да се включи и той го направи, без дори да погледне и ме удари”, разказа велосипедистката Яна Меламед. Пострадалата сподели, че е имала късмет, защото колата не се е движела с висока скорост. „След като ме удари, слезе да ме вдигне. Попита ме дали съм добре и дали да викнем линейка. След това ми каза, че щом съм добре, ще тръгва, защото много бърза. И наистина си тръгна, което беше безумно”, каза още колоездачката. Тя не е подала жалба в полицията, защото заради шока не е успяла да види номера на колата. Яна Меламед допълни още, че е забелязала как, за разлика от другите страни, в България няма видимост за шофьорите. Има твърде много паркирали коли и безброй дупки по пътищата.", "date": "2018.08.30", "title": "Шофьор блъсна велосипедистка и избяга"}
{"url": "https://www.monitor.bg:443/bg/a/view/za-treta-godina-sofija-tancuva-na-otkrito-143010", "text": "За трета година с проекта „Танцуваща София” всички желаещи да се движат и забавляват в ритъма на танца ще бъдат обучавани безплатно. Сеансите са насрочени за три недели през идния месец – 2, 16 и 23 септември, когато ентусиастите ще се запознаят съответно с танци на народите, съвременни и стрийт танци. Началото на инициативата е на 2 септември на откритата сцена в Борисова градина в 16.00 часа. Участниците ще бъдат въведени в тънкостите на танци от България, Ирландия, Индия, Африка, Египет, Америка, Бразилия. По време на събитието ще бъдат предложени различни предизвикателства, като за най-добрите ще има награди под формата на ваучери за курсове по танци, за да могат да усъвършенстват своите умения през новия сезон. „Танцуваща София – танци на народите“ ще завърши с демонстрации в различните стилове. Партньори в първото събитие са Irish Dance Academy, фолклорен ансамбъл „Палави цървулки“, школа за ориенталски танци „Бадрия“, Kaya Dance School, K Dance Community, Кордао ди Оро, Дерида Денс Център. „Танцуваща София“ е платформа за танц и движение на открито в столицата, която ще превърне емблематични градски пространства в своеобразни танцови площадки. Програмата през 2018 г. включва над 15 различни урока, подходящи за всички възрасти. Организатор на „Танцуваща София” е фондация „Арт Линк“ (Derida Dance Center), а проектът се осъществява с финансовата подкрепа на Столична община.  ", "date": "2018.08.30", "title": "За трета година София танцува на открито"}
{"url": "https://www.monitor.bg:443/bg/a/view/bivsh-vratar-na-ludogorec-sbydna-mechtata-na-zvezdashite-143021", "text": "„Цървена звезда“ е в групите на Шампионската лига! Сръбският гранд, който е европейски клубен първенец от 1991 година, за първи път в историята си стигна до груповата фаза на турнира. Това стана след спиращ дъха реванш срещу „Ред Бул“ (Залцбург). Мачът в Австрия завърши 2:2 и „Звезда“ се класира с повече голове на чужд терен, след като първата среща преди седмица приключи без голове. Домакините водеха с 2:0 до средата на второто полувреме след две попадения на централния нападател Мунас Дабур. Само за минута обаче Ел Фарду Бен Набухан върна двата гола и направи така, че над 10 000 сърби по трибуните на \"Ред Бул Арена\" да полудеят от радост. Големият герой за „Цървена звезда“ беше Милан Борян. Бившият страж на „Лудогорец“ сътвори чудеса на вратата на сърбите, които имаха и огромна доза късмет. Домакините от Залцбург надиграха съперника си и създадоха много положения, но накрая се оказаха на губещата страна. Техният провал не е новина - отборът не съумя да преодолее пресявките по пътя към групите за 13-и пореден път... ПСВ (Айндховен) нямаше проблеми срещу БАТЕ (Борисов) - 3:0. Стивън Бергвайн, Люк Де Йонг и Ървинг Лозано бяха точни за \"филипсите\", които продължават напред с общ резултат 6:2. В Солун феновете на ПАОК създадоха истинска латиноатмосфера, но и тя не помогна на любимците им да елиминират „Бенфика“. Португалците изпуснаха победата преди седмица (1:1), но снощи бяха безпощадни и разгромиха гръцкия тим с 4:1. ПАОК - Бенфика 1:4 (1:3) - 1:0 Прийович (13), 1:1 Жардел (20), 1:2 Салвио (26-д.), 1:3 Пици (39), 1:4 Салвио (49-д.) ПСВ Айндховен - БАТЕ Борисов 3:0 (2:0) - 1:0 Бергвайн (14), 2:0 Де Йонг (36), 3:0 Лозано (62) РБ (Залцбург) - Цървена звезда 2:2 (1:0) - 1:0 Дабур (45), 2:0 Дабур (48-д.), 2:1 Бен Набухан (65), 2:2 Бен Набухан (66).  Така „Бенфика“, ПСВ (Айндховен) и „Цървена звезда“ се присъединиха към „Аякс“, „Йънг Бойс“ и АЕК, които във вторник си осигуриха място в същинската фаза на турнира. Останалите 26 тима се класираха за групите директно. Най-много представители в груповата фаза ще имат Испания, Англия, Германия и Италия - по 4. С 3 участника e Франция. Дебютантите са „Хофенхайм“, „Йънг Бойс“ и европейският клубен шампион от 1991 „Цървена звезда“. През този сезон в турнира няма да има българско участие. „Лудогорец“ отпадна още във втория предварителен кръг, а до груповата фаза не стигна и нито един отбор с българин в състава си. Жребият за групите е днес от 19:00 часа. Осемте водачи са „Реал“ (Мадрид), „Атлетико“ (Мадрид), „Барселона“, „Байерн“ (Мюнхен), „Пари Сен Жермен“, „Ювентус“, „Манчестър Сити“ и „Локомотив“ (Москва).  Реал Мадрид, Атлетико Мадрид, Барселона, Байерн (Мюнхен), Манчестър Сити, Пари Сен Жермен, Ювентус, Локомотив Москва  Борусия (Дортмунд), Порто, Манчестър Юнайтед, Шахтьор (Донецк), Бенфика, Наполи, Тотнъм, Рома  Ливърпул, Шалке 04, Лион, Монако, Аякс, ЦСКА (Москва), ПСВ Айндховен, Валенсия  Виктория (Пилзен), Брюж, Галатасарай, Йънг Бойс, Интер, Хофенхайм, Цървена звезда, АЕК Атина  ", "date": "2018.08.30", "title": "Бивш вратар на „Лудогорец“ сбъдна мечтата на \"звездашите\""}
{"url": "https://www.monitor.bg:443/bg/a/view/lekari-v-pirogov-vyzstanoviha-arterijata-na-13-godishnoto-dete-143017", "text": "Лекари в \"Пирогов\" възстановиха артерията на 13-годишното дете, което вчера пострада при инцидент и се наряза на стъклена врата в УАСГ. „Детето в момента е контактно и адекватно, намира се в Детска реанимация за наблюдение. Извършена е оперативна интервенция и е възстановена срязаната артерия. Има обаче сериозна кръвозагуба, която след кръвопреливане е била заместена”, поясни директорът на „Пирогов” проф. Асен Балтов за 13-годишното дете, което вчера беше оперирано в \"Пирогов\", след като се наряза на стъклена врата в Университета по архитектура, строителство и геодезия в София, предава Нова телевизия. При необходимост „Пирогов” ще направи кампания за кръводаряване.", "date": "2018.08.30", "title": "Лекари в \"Пирогов\" възстановиха артерията на 13-годишното дете"}
{"url": "https://www.monitor.bg:443/bg/a/view/slovenija-bez-naj-dobrija-si-igrach-sreshtu-bylgarija-143022", "text": "Словения, който е наш съперник в първия мач от новия турнир на УЕФА - Лигата на нациите, ще бъде без най-добрия си футболист. Вратарят Ян Облак е отказал повиквателната заради контузия. Стражът на „Атлетико“ (Мадрид) има проблем с рамото и от клуба му са информирали словенската федерация, че Облак няма да може да играе в предстоящите двубои с България и Кипър. На мястото на Облак бе повикан Матич Котник от гръцкия „Панионис“. Словенците обаче ще посрещнат състава на Петър Хубчев и без друга от звездите си - Йосип Иличич, който също лекува травма. Проблеми има и Кевин Кампъл, но той е в състава. В селекцията е и бившият нападател на „Лудогорец“ Роман Безяк. България гостува на Словения на 6 септември, а три по-късно приема Норвегия на стадион “Васил Левски”.", "date": "2018.08.30", "title": "Словения без най-добрия си играч срещу България"}
{"url": "https://www.monitor.bg:443/bg/a/view/do-10-000-leva-globa-za-palene-na-styrnishte-143016", "text": "Държавата променя глобите, които земеделците ще плащат при палене на стърнища, като при първо нарушение глобата е между 500 и 5 хил. лв., а при второ - санкцията достига до 10 хил. лв. В проектозакона за поземлените отношения и опазване на земеделски земи, публикуван за публично обсъждане, са предвидени сериозни санкции при палене на огън в земеделски земи. Паленето на стърнища е обичайна практика, чрез която стопаните освобождават земите си от растителни отпадъци и плевели, въпреки че и в момента това е забранено от няколко закона. Освен, че запаленото стърнище създава опасност от пожари, които се прехвърлят към гори и дори към населени места, тази практика е вредна и за почвата. Същевременно се увеличава процентът на въглеродните емисии и фините прахови частици във въздуха. И до момента паленето на ниви подлежи на глоба, която е различна в различните закони и може да бъде  налагана от МВР, от Министерството на земеделското и Министерството на околната среда. Стърнища обаче продължават да се палят, а налагането на санкции е трудно, тъй като рядко контролните органи установяват прекия извършител.", "date": "2018.08.30", "title": "До 10 000 лева глоба за палене на стърнище"}
{"url": "https://www.monitor.bg:443/bg/a/view/germanija-s-nova-slujba-sreshtu-kiberatakite-143020", "text": "Германия планира да създаде служба за киберсигурност, която да защитава държавата и частните лица от хакерски атаки, предаде ДПА, като се позова на изказване вчера на германския вътрешен министър Хорст Зеехофер. Службата за иновации в областта на киберсигурността ще започне да функционира в началото на следващата година и първоначално ще разполага със сто служители и бюджет за пет години в размер от двеста милиона евро. Основната й цел ще бъде да поощрява изследователски проекти за киберсигурност. \"Трябва да бъдем по-бързи от хакерите и престъпниците\", заяви министърката на отбраната Урсула фон дер Лайен и подчерта спешната нужда от \"технологичен напредък\" в борбата с кибератаките. На въпроса дали Германия си е поставила за цел да стане независима от САЩ в тази област, Фон дер Лайен отговори, че \"ние сме близки съюзници, но също така се нуждаем от увереност в себе си и от технологична независимост\". Германската министърка на отбраната отбеляза също, че инициативата на страната й ще засили и ролята на Европа в НАТО.", "date": "2018.08.30", "title": "Германия с нова служба срещу кибератаките"}
{"url": "https://www.monitor.bg:443/bg/a/view/pooshtrjavajte-pyrvolaka-no-go-uchete-i-da-spazva-pravilata-143007", "text": "Прекрачването на училище си е истинско изпитание както за родителя, така и за детето. Това е съвсем нов етап от живота на малчугана и ако не успее да се адаптира бързо, това ще да доведе до трудности в семейството. Според експерти първолачето може да успее да се приспособи към новия режим напълно и за месец-два, но този период може да се окаже и доста по-дълъг и мъчителен. Понякога е добре дори родителите да се консултират с психолог. Как да помогнете на малчугана си, за да се чувства комфортно в училище? Всъщност точно тук ролята на родителите е изключително голяма, въпреки че ситуацията е стресова и за самите тях. „Преходът към новия режим и училището може да е по-лесен, когато настроите детето положително към промяната. То трябва да знае, че го очаква нещо не само ново, но и добро за него. Затова акцентът не бива да е само върху отговорностите, които му предстоят“, обясни пред „Монитор“ психологът доц. Маргарита Бакрачева. Тя съветва родителите да обяснят на малкия човек, че пред него се отваря нов свят, изпълнен с нови приятелства. Колкото и училищната среда да изисква преминаване към новия режим веднага, е нужно време за адаптация. Защото точно новият режим е най-труден за децата. Все пак доскоро са прекарвали деня си в градината, където играят и спят на обед Ако има възможност, е добре преди първия учебен ден бъдещият първолак да посети училището си и да опознае обстановката там. Затова и някои учебни заведения организират ден на отворените врати. Тогава родители и дечица може да получат отговори на всички въпроси, които ги интересуват. Също така е много важно да не се допуска личностен конфликт. „Децата тепърва се опознават със съучениците си. Имайте предвид, че те все още са във възраст, в която не винаги знаят как да реагират в определена ситуация и са изключително емоционални. И ако родителят вижда промяна в поведението на първолака и това продължи по-дълго време, веднага трябва да обърне внимание“, коментира доц. Бакрачева. В противен случай детето няма да има желание да учи и ще е негативно настроено към училището. Първолакът трябва да бъде поощряван, но същевременно и че е важно да следва правилата. Добре е детето и да спортува, тъй като това е универсално средство за разтоварване на напрежението и намаляване на агресията. Също така помага за по-добра социализация. „Но спортът трябва да е интересен на детето, то да е мотивирано, а не просто изискване на училище. То не бива да губи интерес към самата дейност“, обясни психологът. Родителят трябва да създаде нагласа в детето, че е полезно за него да учи. Добре е да се наблегне на любимите му предмети, на нещата, които са му интересни. То не бива да неглижира институцията училище. „Не бива да сме свидетели на това как родители и учители си прехвърлят топката и не работят в екип. Те трябва да са партньори“, каза още доц. Бакрачева. Може да използвате и няколко вълшебни фрази: „Като отидеш на училище, ще намериш много нови приятели“, „Знаеш ли колко много нови неща ще научиш, вече ставаш по-голям“. По този начин малкият човек няма да изпитва страх. Също така може да превърнете избирането на раница и училищни принадлежности в истински празник. Може да са с любимите му анимационни герои. Позволете му да избере само дрехите си за първия учебен ден, да се чувства уверено и комфортно в тях. Детето е раздразнително, бързо се изморява Вечер не може да заспи дълго време Често се оплаква от учители или ученици Не говори и е затворено в себе си Не иска да контактува и да излиза Не му се ходи на училище Детето е спокойно и се усмихва Усвоява лесно учебния материал Вечер заспива бързо и спокойно Говори възторжено за времето, прекарано в училище - за учителите, съучениците Става лесно сутрин 1. Не натоварвайте прекалено детето още в самото начало. 2. Не го записвайте на всевъзможни допълнителни занимания в училище и извънкласни дейности. 3. Не го критикувайте. 4. В никакъв случай не го сравнявайте с други деца. 5. Разговаряйте с детето, питайте го как се чувства в училище, има ли приятели, кои предмети са му приятни. 6. Запознайте го предварително с учебните му предмети. 7. Добре е да знае и колко време ще прекарва в училище, какво се очаква от него.", "date": "2018.08.30", "title": "Психолози: Поощрявайте първолака, но го учeте и да спазва правилата"}
{"url": "https://www.monitor.bg:443/bg/a/view/svilen-ivanov-leteneto-ne-e-za-hora-bez-pari-i-vreme-da-se-uchat-143000", "text": "Мнозина взимат лиценза, за да го показват на приятели. Цените за обучение у нас са най-ниските в Европа, казва в интервю пред \"Монитор\" инструкторът. - Искат да се реализират основно като професионални пилоти. Няма вече място, където да се обучават, както едно време, и затова вече посещават училища. Всичко е за сметка на обучаемия, няма вече държавна поръчка. Има бум, има голям глад за пилоти, не само в Европа, а в целия свят. Младите виждат, че има реализиция, инвестират в себе си чрез близки или заеми. Голяма част от тях имат добре развито консуматорско мислене. Не може да се работи на пусто, трябва цел. Още по времето, докато летях акробатично, дойде едно момче и ме пита: „Ако се науча да правя като тебе, колко пари ще получавам?“ Но ако започнеш първо да мислиш откъм парите и какво ще кажат тези, дето са долу и те гледат – ти си загинал. Тук се иска отдаденост, нагласа. Търсят слава, снимки и пари. Ако съм мислел какво правят тези долу, щях да съм заминал отдавна. - Първо стават любители, учат теория и три-четири месеца курс летене. Обучението им струва средно около 20 хил. лева, в което влиза и теорията. Но зависи от човека колко е сериозен. Летенето не е за хора, които нямат време да се учат. След любителската фаза имат право да летят самостоятелно, да изпълняват за себе си, но не да возят хора срещу пари. Като направи часовете, може да продължи напред. И преди това може да започне, но само на теорията за 6 - 7 месеца за професионален курс. През това време може да надгражда с часове във въздуха, да натрупа 120 - 130 часа и след това да вземе изпитите в транспортното министерство. Едва тогава може да продължи с останалите три допълнителни модула. Общо 210 часа и с тази подготовка може да кандидатства вече в някоя голяма компания. Но тук нещата започват отново, ако си мислите, че това е краят на обучението му. Той е базово научен, тук вече започва усвояването на новите модерни самолети, през тренажори и т.н. Всичко зависи от човека, но цялото обучение отнема около две години с теория заедно. През годините съм обучил 650 човека, много от тях са станали професионалисти. - Имат право, защото сме в Европейския съюз. Важното е да имаш инструктор с добър английски, за да нямаш затруднения в обучението. Без проблеми идват да се обучават у нас, защото бреветите са конвертируеми. Цените ни са най-ниските, но това е, защото младежите нямат пари и се отразява и на нас. Затова прирастът на млади пилоти е бавен, защото горивото е скъпо, както и други неща. Държавата абсолютно е абдикирала, ние сме си частници. Но държавна поръчка не трябва да има повече, не може едни бързо да си намират връзки и да летят, а другите да стоят отвън. Няма смисъл, по-добре е това да не случва никога. На теория могат да се обучават и в университети, а след това при нас се учат да летят. - Световна практика е вече пилотите да бъдат и само със средно образование, което не е много добре. За да стане командир един човек, той трябва да има един екзистенц-минимум знания. Някак си не върви от скамейката в училище да станеш командир, добре е да можеш да станеш до втори пилот. Но ние копираме добре, макар че мога много да споря какво знаем ние за летенето в сравнение с Европа. - Хора всякакви, има такива с добри професии, с икономически възможности. Купуват си самолети и летят достатъчно добре. Има и някои, които доста се научиха да летят и си накупиха скъпи машини и стигат до Европа. Втората група, които идват, са с по-малки възможности, имитират хората с много пари, но не става, без да летиш постоянно. И третата категория - малка е, но си взимат книжката, без да знаят защо, и те са по-скоро опасните. Хубаво е, че не се хвърлят толкова във въздуха. Добре е всеки, които тръгне за първи път към летището, да застане пред огледалото и да се попита защо го прави. Когато човек не лети, той губи тренировката, летенето не е като шофирането. Необходими са други навици. Да не говорим, че минимумът е любителят да има 40 - 50 часа годишно поне. Има фрапиращи случаи, пет часа за две години. Доближават се до летенето на военните ни пилоти, което е трагично. Второто нещо, преди да се решат, е да си бръкнат в джобовете и да преценят дали това удоволствие е за тях. За да бъдат безопасни за себе си, за близките, да не им пречи на семейството и на всичко останало. Затова трябва да имат достатъчно финансови възможности. Разходите са много, не е само да купиш машината – поддръжка на самолета, хангар, гориво, такси и др. Има пилоти, които се комбинират и купуват общ самолет. - Аз съм един от проверяващите, на две години трябва да им се удължава тескерето. Само по книжката кога е летял и колко може да се види дали един човек е в час. Затова казвам, че има хора, които взимат лиценза, за да го показват на приятели, да си го имат, без да летят. Въпрос на самооценка е, а не самочувствие, ако я няма, ще пострада и при управлението на кола. Мина отдавна времето, когато летяха на поразия, младите участваха в различни клубове по интереси, които държавата дотираше с пари. Ние инвестирахме преди в хората си. - Имаме добра приемственост при професионалните пилоти, едни от най-сериозните сме ние. То ни се отдава, в гена ни е. Както гимнастиката при жените, както е с борбата и щангите. Наследственост има, нещата си ги можем. Сега авиацията ни се вдига като феникс от пепелта. Хората си купуват самолети, имат пари и го правят за кеф. Школите се развиват също, но от нищото, повечето от изоставени площадки.За разлика от Румъния у нас след промените самолетите бяха разпродадени. При нашите съседи всичките самолети си останаха на бившите аероклубове и те продължиха да развиват спорта. Разбира се, по нов начин, чрез инвеститори. Докато при нас се започна всичко от нулата. На Балканите не можем да се сравняваме с никой. След промените започнахме наново, нито един аероклуб не е останал да си ползва базата. Закупихме самолети, започнахме да обучаваме инструктори. У нас има около 25 квалифицирани да обучават. О.р. полк. Свилен Иванов е дългогодишен инструктор на леки самолети Има над 10000 летателни часа, от които над 1200 аеробатика, и повече от 5000 като инструктор Единственият у нас аерошоу пилот с над 200 демонстрации Пилот-изпитател на самолети, произведени у нас Член на бившия Български национален отбор по фигурен пилотаж", "date": "2018.08.30", "title": "Авиоинструкторът Свилен Иванов: Летенето не е за хора без  пари и време да се учат"}
{"url": "https://www.monitor.bg:443/bg/a/view/protesti-na-pytja-kraj-svoge-vseki-den-do-6-septemvri-143015", "text": "Всеки ден до 6 септември, жителите на Своге ще протестират на мястото на инцидента с падналия в пропаста автобус при който загинаха 17 души. Недоволните и днес се събират на мястото на фаталния инцидент. Те настояват пътя, на който в събота загинаха 17 души, да бъде ремонтиран, за да няма повече жертви. Местните хора разказват, че са подавали сигнали за множество катастрофи в района, но институциите не са им обърнали внимание. Правителството вчера реши да бъде създаден орган, който да отговаря за всички пътища, а на свое заседание съдът остави шофьора на автобуса под домашен арест. До седмица ще стане ясно дали трите жени, които са с опасност за живота и са настанени в „Пирогов“ след катастрофата край Своге, имат подобрение в състоянието. Това каза директорът на спешната болница проф. Асен Балтов, където са настанени общо 6 ранени при инцидента пред БНР. \"Все още има опасност за живота на трите жени, които са в централна реанимация на апаратна вентилация. Макар и една идея да се вижда, че има подобрение и се подобрява общото им състояние, все още са интубирани. Днес предстои да се направят контролни рентгенови снимки и евентуално скенери, и да се прецени дали има нужда от тези дренове, които евакуират хематомите от кръвните клетки и след това ще се прецени, дали трябва да бъдат извадени или трябва да седят още.", "date": "2018.08.30", "title": "Протести на пътя край Своге всеки ден до 6 септември"}
{"url": "https://www.monitor.bg:443/bg/a/view/tenoryt-kaludi-kaludov-praznuva-40-godini-na-scenata-pod-kupola-na-cirka-143011", "text": "Калуди Калудов ще отпразнува в родния си град Варна 40 години на сцената в ролята на Канио от операта „Палячи“ на Леонкавало. Уникалният спектакъл – съвместна продукция на Старозагорската опера и Академичен цирк „Балкански“, ще бъде представен за първи път в морската столица на 3 и 4 септември от 19.00 часа в шапитото на цирка (бул. \"Цар Освободител\" до бензиностанция „Кава Петрол“). Идеята за Опера в цирка е на самия Калуди Калудов и тя е възторжено прегърната и блестящо осъществена от режисьора и директор на Старозагорската опера Огнян Драганов. Премиерата се състоя с небивал успех на 20 юни в Стара Загора. Операта „Палячи“ на Леонкавало е единствената опера със сюжет по действителен случай и разказва за живота и личната драма на артиста. В новата постановка на творбата пътуващата трупа е циркова и действието се развива в цирка сред естествения декор на арената на Академичен цирк „Балкански“. Спектаклите на 3 и 4 септември ще дирижира главният диригент на Държавна опера - Стара Загора Ивайло Кринчев. Художници на костюмите са Каталин Йонеску-Арборе (Румъния) и Салваторе Русо (Италия). Варненци и гостите на града могат да очакват една необикновена и силно въздействаща класическа постановка с участието на звездни солисти, хора и оркестъра на Държавна опера - Стара Загора. В ролята на Канио на 3 септември ще бъде Калуди Калудов, а на 4 септември – Георги Динев. В ролята на Неда ще се представят съответно Анна Дитри и Деси Стефанова. Ролите на директора на цирка и Тонио ще си споделят Александър Крунев и Нико Исаков. Под купола ще бъде представена и атрактивна циркова програма в изпълнение на артисти от Академичен цирк „Балкански“. Номерата са прецизно подбрани от творческия екип, за да се впишат логично в музикалната драматургия и да подсилят колорита на реалистичната артистична атмосфера. Изключително вълнуващо е новото лазерно шоу на цирк „Балкански“ на фона на музиката на интермецото от операта „Палячи“. След гостуването във Варна спектакълът на операта „Палячи“ ще бъде представен в Пловдив на 22 и 23 октомври и в София на 19 и 20 ноември.", "date": "2018.08.30", "title": "Тенорът Калуди Калудов празнува 40 години на сцената под купола на цирка"}
