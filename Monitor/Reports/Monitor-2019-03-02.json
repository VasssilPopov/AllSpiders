{"url": "https://www.monitor.bg/bg/a/view/pravnukyt-na-graf-ignatiev-dari-lichnija-mu-pechat-na-nvim-158672", "text": "„Аз съм на 85 години и бих искал да дам печата на музей, който се интересува от него. По-добре е да е на показ в музей, особено национален, отколкото да се изгуби някъде по пътеките на историята.“ Това каза правнукът на Граф Игнатиев – Дмитрий Игнатиев, който дари личния му печат на Националния военноисторически музей в София, съобщи БГНЕС. Дмитрий Игнатиев обясни, че предаването на печата става по пряка линия от баща към син. „От Николай Павлович на Алексей, от Алексей към Леонид, който е бащата на Граф Игнатиев, и от Леонид към Дмитрий Леонидович Граф Игнатиев”, обясни той пътя, който е изминал печатът. Дмитрий Игнатиев сам потърсил ръководството на музея, за да дари ценния артефакт. Първоначално казал, че ще донесе печата, с който е подпечатан Санстефанския мирен договор. В последствие се оказало друго. „Убедени сме, че това не е печатът от Санстефанския договор. При всички случаи това е печат на Граф Игнатиев, с който са подпечатвани други дипломатически документи, за което ние тепърва ще правим проучвания”, заяви директорът на НВИМ доц. Соня Пенкова. Това обаче не омаловажава значимостта на дарението, категорична е Пенкова. „В центъра на печата, който е елипсовиден, е фамилният герб на Игнатиеви, който е положен върху звездата на орден „Св. Андрей Първозвани”, а той става носител на този орден след Руско-турската освободителна война”, обясни Пенкова. Ръководството на музея връчи на Дмитрий Игнатиев дарителския знак на НВИМ и грамота. Носители на знака са държавни глави и представители на политическия елит.", "date": "2019.03.02", "title": "Правнукът на Граф Игнатиев дари личния му печат на НВИМ"}
{"url": "https://www.monitor.bg/bg/a/view/ukrainka-pobedi-tajbe-usein-v-ruse-nashite-s-oshte-dva-bronza-dnes-158675", "text": "Тайбе Юсеин спечели сребро на турнира \"Дан Колов - Никола Петров\" в Русе. На финала световната и европейска шампионка отстъпи с 3:4 точки на Юлия Остапчук-Ткач (Украйна), която също е световна и двукратна №1 в Европа. Националите прибавиха още два бронзови медала днес. При 57-килограмовите на свободния стил Георги Вангелов надделя за отличието над Гулумжон Абдулаев (Узбекистан) с 6:5, а при тежките до 130 кг на класическия стил Милослав Методиев се справи с шампиона на Япония Арата Сонода - 3:1. Пети остана Али Умарпашаев, който в малкия финал при 74-килограмовите на свободния стил, отстъпи с 2:13 на Франк Чамизо (Италия), двукратен №1 в света  и Европа, бронзов олимпийски медалист. Ден по-рано Айк Мнацаканян се окичи със сребро в категория до 72 кг на класическия стил. Утре националите имат шанс да спечелят още 4 медала.", "date": "2019.03.02", "title": "Украинка победи Тайбе Юсеин в Русе, нашите с още два бронза днес"}
{"url": "https://www.monitor.bg/bg/a/view/levski-lukojl-triumfira-s-kupata-bojo-avramov-e-mvp-158678", "text": "„Левски Лукойл“ спечели Купата на България по баскетбол за мъже за 2019 година, след 70:61 срещу „Берое“ в интересен финал в зала „Арена Асарел“ в Панагюрище. За последно Константин Папазов и воденият от него \"син\" тим спечели Купа през 2014-а, но тогава още преди да носи името „Левски Лукойл“. Във финалния мач „Берое“ направи кошмарен брой грешки, а „Левски“ пропусна страшно много наказателни удари, но все пак в решителния момент показа по-здрави нерви и издържа, за да стигне до успеха. Христо Захариев вкара 15 точки плюс 10 борби, Божидар Аврамов завърши със 17 точки и 8 асистенции, Деян Иванов вкара 11 точки. Конър Франкамп с 21 точки и 9 борби бе най-добър за „Берое“, Александър Янев реализира 14 точки. Гардът на „Левски Лукойл“ Божидар Аврамов получи наградата за “Най-полезен играч” във финала. Националът бе най-резултатен за своя отбор със 17 точки, които допълни с 8 асистенции, 4 отнети топки, 2 борби и само 1 грешка. Варненецът завърши с коефициент от 22 пункта след 5/7 в стрелбата за 2 точки, 1/7 от тройката и 4/4 от наказателната линия.", "date": "2019.03.02", "title": "„Левски Лукойл“ триумфира с Купата, Божо Аврамов е MVP"}
{"url": "https://www.monitor.bg/bg/a/view/cska-razbi-septemvri-s-hettrik-na-sou-158674", "text": "ЦСКА постигна звучна победа в 24-ия кръг от Първа лига срещу „Септември“, надвивайки го с 5:1. Хеттрик за „червените” отбеляза Али Соу (2-ата, 24-ата и 74-ата мин.). Точни в мача за „червените“ бяха още Жоржиньо (18) и Енрике Рафаел (28-ата). В самия край на срещата юношата на „Левски“ Илия Димитров порази „армейската” врата с гол в 89-ата минута. По този начин ЦСКА се издигна до второто място в класирането, задминавайки с три точки „Левски“. „Сините” обаче утре гостуват на „Славия“ на националния стадион „Васил Левски”. Изразителният \"червен\" триумф сложи край на доброто представяне на „Септември“ през 2019 година. Тимът, воден от Христо Арангелов и Мариан Христов, имаше седем точки в три мача, като не бе и допускал попадение от началото на футболната година. Изключително любопитен акцент бе, че първият гол за ЦСКА падна след дузпа, а нарушението за него бе извършено точно десет секунди след първия съдийски сигнал на Петър Костадинов. Тогава Александър Дюлгеров фаулира Кристиан Малинов, а \"червените\" получиха наказателен удар. За \"Септември\" не игра капитанът Борис Галчев, който сам е помолил да не излиза срещу бившия си тим.", "date": "2019.03.02", "title": "ЦСКА разби „Септември“ с хеттрик на Соу"}
{"url": "https://www.monitor.bg/bg/a/view/patriarh-neofit-shte-otsluji-moleben-za-nacionalnija-praznik-na-bylgarija-158673", "text": "Архиерейска Света литургия ще бъде отслужена за Националния празник на България и за църковния празник Неделя месопустна утре от 8.30 часа в патриаршеската катедрала \"Св.Александър Невски\". Това съобщиха от Българската патриаршия. След литургията патриарх Неофит ще отслужи и молебен за Националния празник на България, който започва в 10.00 часа. От БПЦ приканват православните християни да вземат молитвено участие в духовните тържества.", "date": "2019.03.02", "title": "Патриарх Неофит ще отслужи молебен за Националния празник на България"}
{"url": "https://www.monitor.bg/bg/a/view/neverojatnijat-federer-grabna-titla-100-158671", "text": "Невероятният Роже Федерер спечели своята титла №100 в професионалния тенис. Маестрото победи гръцкия талант Стефанос Циципас с 6:4, 6:4 във финалния мач на турнира от категория ATP 500 в Дубай. Титлата бе осма за швейцареца от този турнир. Така 18 години след първия си трофей, спечелен в Милано през февруари 2001-а, Федерер постигна нещо, което се смяташе за немислимо в модерния тенис, спечели 100 титли. Единственият, който е правил подобно нещо в професионалната ера е американецът Джими Конърс. Днсе двамата финалисти изиграха страхотен мач на изключително ниво, каквито бяха и очакванията. Именно Циципиас бе тенисистът, който сензационно детронира Федерер от трона му в Австралия през януари, но днес не успя да го спре.   \r\n", "date": "2019.03.02", "title": "Невероятният Федерер грабна титла №100"}
{"url": "https://www.monitor.bg/bg/a/view/tihomir-ivanov-ostana-bez-medal-ot-evropejskoto-158676", "text": "Тихомир Иванов остана в подножието на медалите в скока на височина на европейското първенство по лека атлетика в зала в Глазгоу. Възпитаникът на Георги Гетов завърши четвърти на втори пореден континентален форум в зала, след като зае същата позиция и в Белград преди две години. Днес 24-годишният плевенчанин раздели четвъртата позиция с представителя на Великобритания Крис Бейкър с по 222 см. Състезанието започна отлично за Иванов, който преодоля от раз 218 см и 222 см. Следващата височина от 226 см обаче се оказа непосилна за него тази вечер, както и за още петима от осмината финалисти. В третия си опит на 226 см българинът премина над летвата, но я закачи с крака си и тя падна, съобщи sportal.bg. През този сезон Иванов изравни личния си рекорд в зала, който е 228 см. Това беше трети пореден финал на европейско първенство в зала за Иванов, който беше четвърти в Белград преди две години и 14-и в Прага през 2015 г. Изненадващо от битката за разпределението на медалите още на втората височина отпадна европейският шампион на открито от Берлин 2018 и бронзов медалист от планетарния форум в зала в Бирмингам през миналата година Матеуш Пржибилко (Германия), който остана на последната осма позиция с 218 см, преодолени от трети опит. Шампион очаквано стана Джанмарко Тамбелини от Италия с 229 см, а второто място поделиха Констадинос Баниотис (Гърция) и Андрей Проценко (Украйна) с 226 см.", "date": "2019.03.02", "title": "Тихомир Иванов остана без медал от европейското"}
{"url": "https://www.monitor.bg/bg/a/view/tri-momcheta-schupili-cherepa-na-myj-v-galiche-sled-poboj-158677", "text": "Три момчета - на 13, на 15 и 16 години, са пребили жестоко 44-годишен мъж във врачанското село Галиче. Най-големият сред тях е от с. Долни Луковит, а другите двама са от Галиче, от където е и пострадалия мъж, съобщава \"Дарик\". Сигналът е подаден около 09.30 ч. на 1 март, след като мъжът е намерен в безпомощно състояние. Оказана му е помощ в Центъра за спешна медицинска помощ в Бяла Слатина, след което е транспортиран за лечение в болница “Георги Странски” в Плевен. Там мъжът е настанен в хирургичното отделение със счупен череп. Той е бил в съзнание, като му е направена консултация с неврохирург. 16-годишният побойник е задържан в полицейския арест в Бяла Слатина за срок до 24 часа. Започнато е досъдебно производство.  ", "date": "2019.03.02", "title": "Три момчета счупили черепа на мъж в Галиче след побой"}
{"url": "https://www.monitor.bg/bg/a/view/fejsbuk-stranicata-na-ministerstvoto-na-turizma-spodelja-snimki-i-videa-za-treti-mart-158670", "text": "Снимайте себе си и семейството си на Вашия Трети март. Споделете как изкарахте националния празник. Дали сте на екскурзия в планината или на друго красиво място в България, изпратете ни снимки или видео. Снимайте българското знаме, развято в чест на празника, призовават от министерството на туризма. Направете си клип на зарята за Освобождението или кадър на близките Ви хора на връх Шипка например. Споделете не само снимки, а и Вашите мисли за празника, както и думите, с които го описвате пред децата си. Споделете мигове от утрешния ден на Фейсбук страницата на Министерството на туризма или ни изпратете информация и снимки на имейл press@tourism.government.bg, които да публикуваме на сайта на Министерството на туризма. Най-впечатляващите преживявания ще споделим в youtube и фейсбук страницата ни. Очакваме личните Ви репортажи до 10 март 2019 г. включително. Нека видим уникални места в  страната си през собствения ни поглед. Станете посланици на България!", "date": "2019.03.02", "title": "Фейсбук страницата на министерството на туризма споделя снимки и видеа за Трети март"}
{"url": "https://www.monitor.bg:443/bg/a/view/potvyrdiha-kreditnija-rejting-na-sofija-158668", "text": "Международната рейтингова агенция Стандард енд Пуърс (S&P Global Ratings) потвърди дългосрочния кредитен рейтинг на София - 'BBB- с положителна перспектива. Според публикувания доклад на институцията, S&P очаква Столична община да продължи да поддържа финансова стабилност и високо ниво на собствени приходи, както и досега, съобщи във фейсбук зам.-кметът по финансите Дончо Барбалов. По правилата на международната агенция, рейтингът на града не може да бъде по-висок от този на държавата. София се присъедини към градовете с „инвестиционни рейтинги“ през декември 2017 г. Тогава рейтингът на България беше повишен от ВВ+ на ВВВ-. „Положителната перспектива, дадена като оценка на столицата ни помага за привличане на по-евтин финансов ресурс за реализиране на капиталовата програма на София. Стандард енд Пуърс отчита добрата работа на общинската администрация за постигане на солидни оперативни резултати“, коментира Барбалов. Данните за изпълнение на бюджета на СО сочат, че през 2018 г. постъпилите в хазната собствени данъчни и неданъчни приходи са общо 709, 2 млн. лв. /110,8% от заложените в бюджета/. Това е с 69 млн. лв. повече от постъпленията през предходната година.", "date": "2019.03.02", "title": "Потвърдиха кредитния рейтинг на София"}
{"url": "https://www.monitor.bg:443/bg/a/view/i-na-3-ti-mart-shte-ostane-oblachno-no-bez-valeji-158669", "text": "През нощта ще преобладава облачно време със слаби превалявания от дъжд на места, главно в Централна България. В неделя облачността ще е разкъсана, често значителна, но без съществени валежи. Вятърът ще е слаб от запад-северозапад, в източните райони от югоизток. Температурите ще се понижат и минималните ще са предимно между минус 2 и 3 градуса, а максималните - между 5 и 10 градуса, в северозападните райони - до 12-13 градуса. Атмосферното налягане ще се повишава и ще стане близко до средното за март. В планините ще е предимно облачно. На отделни места ще превали слаб сняг. Ще духа умерен северозападен вятър. Температурите ще се понижат, максималната на височина 1200 м ще е около 2 градуса, на 2000 м - около минус 5 градуса. Над Черноморието ще има разкъсана облачност. Вятърът ще е слаб, от югоизток. Максималните температури ще са 7-9 градуса, температурата на морската вода е 6 градуса. Вълнението на морето ще бъде 2 бала. Към 4-5 март преносът на въздушни маси ще е от югозапад и бързо и значително ще се затопли, като максималните температури на места ще достигат 18-20 градуса.", "date": "2019.03.02", "title": "И на 3-ти март ще остане облачно, но без валежи"}
{"url": "https://www.monitor.bg:443/bg/a/view/glasyt-na-pavel-i-venci-158623", "text": "Сезон 2019 на „Гласът на България“. В паузата между снимките на първите кастинги на тъмно режисьорът Вито Бонев моли сцената да бъде почистена. Вместо наетия за целта персонал с парцал в ръка излиза Павел – с неговия брат по рима Венци Венц водят шоуто на bTV за трета поредна година. За части от секундата сред по-зрелите жени в публиката тръгва анкета дали майката на това момче не се е отказала от него чрез „Държавен вестник заради „всичко, що си е надраскал и по врат, и по гърдите“. Тийнейджърките вече са започнали да пищят неистово – те не знаят какво е „Държавен вестник“ и сигурно биха се отказали от майките си пред опцията да пипнат татусите на Павел. Жени от три поколения избухват в аплаузи, когато бендът засвирва основния мотив на I Want To Break Free, а Павката завърта дългата дръжка на парцала с грациозната стъпка на Фреди Меркюри от култовото видео на Queen. Следващият кандидат за слава и наградата от 50 000 лв. вече може да стартира пътя си в шоуто буквално „на чисто“. „Най-трудното в нашата работа всъщност е да сме буфер между треньорите и участниците. Сблъскваме се и с драматични, и с вдъхновяващи истории, виждаме очакванията на тези талантливи хора и емоцията почва да прелива и при нас“, казва ми зад кулисите Венци. „Много е яко да усещаш градацията в един проект. В „Гласът“ сме вече трети сезон и мога да кажа, че този ще е най-оспорваният“, включва се Павел. „Имаме нов елемент – блок бутон, аз му викам „Прецакай другарче“. На столовете на всеки треньор има по три бутона с имената на другите. И ако аз съм Графа например и чуя участник, който пее зверски рок, и знам, че Лечев ще го поиска, мога да го блокирам. Това е „удар под кръста“, който треньорите могат да си позволят само веднъж за цялото предаване.“ Към короната на Лечев, който вече има две победи в „Гласът“, се целят Графа, Камелия и новото попълнение в голямата четворка на червените столове Михаела Филева. Дори и за редовия консуматор на жълти новини един поглед на терен е достатъчен, за да се разочарова – въздухът между Михаела и Павел не пращи от напрежение като при повечето бивши гаджета, поставени да работят заедно. Треньори и водещи са колоритното цяло, което дава тон за мексиканска вълна на публиката и с престрелката от закачки зад кадър внася на най-престижната музикална сцена в тв ефира усещането за домашен купон. Ако трябва да използват блок бутон метафорично в живота Павел и Венци Венц са категорични, че ще бойкотират всички хора с маски и фалшиви профили. „Човек трябва да е открит, да бъде честен със себе си. Само така светът става една идея по-добро и подредено място за живеене“, вярва Венци. Павел и Венци Венц поведоха „Гласът на България“ след края на една година, изпълнена с контрасти в личен план. Венци научи що е то концесия на плаж и разработи свой бар в Лозенец. В живописния залив, където научи първите си бизнес уроци, с Павел снимаха и видеото към „Добър живот“. Позитивната мантра на парчето се размина с реалността за Павел, чиято сестра бе диагностицирана с тумор в мозъка. „Свързахме се с изключителен неврохирург, д-р Гълъбов, който работи в Хановер. Той дойде и направи операцията, да е жив и здрав. Всичко мина успешно, сега стискаме палци сестра ми да се възстанови“, разказва бийтмейкърът. Паралелно с това семейството му е изправено и пред друго изпитание, което изгаря емоционални мостове – роднина се опитва да ги вкара в схема с имотна измама. На фронта на любовта Павел постига абсолютен баланс. Той среща своето момиче на снимачната площадка на „Ти губиш“, общото им парче с новата звезда на Virginia Records Ева Пармакова. Преди старта на „Гласът“ дуото се оттегля в балкана над Трявна, за да твори нова музика далеч от дразнителите на градската среда. Намират къща, в чиито двор подскачат зайци и сърнички, а хазяйката им редовно ги захранва с мусака, боб и мекички. „Това е място, в което можеш да чуеш дъха си. Тишината е уникална, без телефони, без телевизия, бяхме взели цялата техника от студиото с нас. Точно там, в първия голям сняг, който падна, се роди „Без религия“.“, разказва Венци. Видеото на песента е снимано при минус 6 градуса на Черни връх. Момчетата ги усещат като минус 16 заради острия вятър, който се блъска в полуголите им тела, докато газят преспите и дават единствената си дреха на бедстващи непознати в гората. „Ден преди да пуснем клипа се роди дъщеря ми Агуая, а дядо ми почина ден след това“, казва Венци. Майката на детето си Венци описва като най-добрия си приятел. Двойката създава живот с нагласата, че няма да е традиционното семейство, което ще робува на общ апартамент и кредити, а ще се наслаждава максимално на личната си свобода. На практика Венци заживява с любимата си Мелани след появата на Агуая, за да помага в грижите през първите месеци на бебето. „Детето е магнит, то е най-голямото щастие, което ни свързва. Това е общ път и той е до живот, а как ще го извървим, времето ще покаже“, обяснява Венци. Напук на препоръките той присъства на раждането на дъщеря си. Прерязва и пъпната й връв. „Велико е! В такива моменти интуицията ти е по-силна от всички страхове, скрупули и предразсъдъци, които обществото налага. Тогава се убедих в изключителната сила на жената. Видях как Мелани превъзмогна себе си, страха си, колко бързо се възстанови след това“, разказва младият татко. Агуая сбъдва мечтата на всеки родител и спи плътно от 20 ч до 5 ч. Спокойно дете е, а Венци често я приспива с тананикане и бийтбокс импровизации. Докато феновете се питат „Къде изчезна брадата на Венци?“ дуото безапелационно „вдига левела“ в музиката си. Първата стъпка в страни от добре познатата матрица на мелодичния хип-хоп и мръсните бийтове Павел и Венци Венц направиха с „Добър живот“. Един от хитовете на лято 2018 носи живеца на качествената денс музиката от началото на 90-те, а лаундж саксофона в него закова вниманието както на тийнейджърките, така и на техните майки. Силното послание и мъдра меланхолия на „Без религия“ пък бяха категоричното доказателство, че тези момчета на ниво текст отдавна са надскочили фазата „всяка жаба да си знае гьола, всяка кифла да си знае мола“. През май Павел и Венци Венци ще издадат втория си албум Upgrade, в който има както любопитни колаборации, така и гигантски полет към експериментите в звученето.", "date": "2019.03.02", "title": "Гласът на Павел и Венци "}
{"url": "https://www.monitor.bg:443/bg/a/view/mlada-jena-skochi-ot-mosta-v-burgas-spasi-ja-sluchaen-minuvach-158658", "text": "29-годишна жена е скочила тази сутрин от моста в Бургас. Тя е спасена и откарана в болница, но е в тежко състояние, съобщиха от полицията. Близките й са уведомени за инцидента. Младата жена, която се казва Елена, е била спасена от мъж, разхождал по плажа край морето. Той скочил в студената вода и успял да я издвади, но тя била неадекватна. Инцидентът е станал около 8.20 часа сутринта. Полицията разпитва свидетели, както и роднини на жената. Все още не е ясно каква е причината за инцидента.", "date": "2019.03.02", "title": "Млада жена скочи от моста в Бургас, спаси я случаен минувач"}
{"url": "https://www.monitor.bg:443/bg/a/view/trifon-ivanov-v-top-20-na-naj-veliki-centralni-braniteli-v-istorijata-158666", "text": "Легендарният капитан на България Трифон Иванов попадна в изключително престижна класация. Британското списание FourFourTwo постави Туньо сред 20-те най-велики централни защитници в историята на футбола. Славният български бранител се нареди сред фигури като Франко Барези, Франц Бекенбауер, Боби Мур, Даниел Пасарела, Клаудио Джентиле и др. Частта, отделена за Трифон, е озаглавена \"Вълка\", като е отбелязана сърцатата игра на нашия любимец на световните финали в САЩ през 1994 година. Англичаните припомнят, че Туньо \"обезоръжи\" голмайстора на Германия Руди Фьолер, а в един момент спря голов изстрел на Андреас Мьолер със слабините си. Освен това авторитетното издание пише за златния гол на прочутия българин във вратата на Русия, класирал България на Мондиал'98. Накрая от FourFourTwo съветват читателите си да посетят YouTube и да видят фантастичното воле на Туньо срещу Уелс от 14 декември 1994 година. Трифон Иванов почина на 50-годишна възраст през февруари 2016 г.", "date": "2019.03.02", "title": "Трифон Иванов в топ 20 на най-велики централни бранители в историята"}
{"url": "https://www.monitor.bg:443/bg/a/view/loko-pd-razbi-beroe-botev-otnovo-ne-specheli-v-ruse-158667", "text": "„Локомотив“ (Пловдив) надигра „Берое“ с 4:1 в среща от 24-ия кръг на Първа лига. С този успех „смърфовете“ сложиха край на серията си от две поредни загуби и намалиха напрежението върху наставника Бруно Акрапович. „Берое“ от своя страна игра с човек по-малко близо час след червения картон на Карлос Охене. В класирането пловдивчани са на девето място с актив от 29 точки, а „Берое“ е пети с 42 точки. Гостите от Стара Загора поведоха с гол на Рубен Бригидо в 22-ата минута. Португалецът се възползва от страхотно извеждащо подаване на Иван Бандаловски с външен фалц. В 32-ата минута Димитър Везалов възстанови равенството. Минута по-късно Карлос Охене бе изгонен с директен червен картон за удар без топка срещу Умарбаев. В 39-ата минута Един Бахтич вкара прекрасен гол във вратата на Душан Перниш. В 65-ата минута Димитър Илиев също попадна сред голмайсторите на \"смърфовете\". В 80-ата минута Ален Ожболт сложи точка на спора с гол с глава. За домакините срещата бе доста важна, тъй като те опасно се бяха запътили към зоната на изпадащите. За гостите пък трите точки бяха задължителни в битката за класиране в топ 3. В по-ранния мач, игран днес, „Дунав“ (Русе) и „Ботев“ (Пловдив) завършиха при 1:1. Резултата откри Божидар Васев в 43-ата минута, а в 54-ата Неделев изравни от дузпа. Така традицията между двата отбора „Ботев“ да не печели в Русе бе спазена, тъй като пловдивчани нямат победа на този стадион вече в 26 шампионатни двубоя. „Канарчетата“ са достигали до трите точки при гостуване на „Дунав“ само веднъж, но тогава „драконите“ домакинстваха в Разград.  ", "date": "2019.03.02", "title": "„Локо“ (Пд) разби „Берое“, „Ботев“ отново не спечели в Русе"}
{"url": "https://www.monitor.bg:443/bg/a/view/za-pyrvi-pyt-ot-3-meseca-sa-sht-dostaviha-petrol-v-kitaj-158662", "text": "За първи път от 3 месеца САЩ доставиха петрол в Китай, съобщи Reuters. Танкерът Kara Sea започна разтоварването на 600 хил. барела суров нефт в пристанището Циндао. Корабът е бил натоварен с шистов петрол добит от района на Eagle Ford. Наемането на съда е било направено от BP, а получател на суровината е китайската нефто-химическа компания Hongrun Petrochemical. Американците започнаха да експортират петрол за най-голямата комунистическа държава едва през 2016 г. При разразяването на търговските спорове между двете страни през миналата година, износът на нефт от Щатите спря.", "date": "2019.03.02", "title": "За първи път от 3 месеца САЩ доставиха петрол в Китай"}
{"url": "https://www.monitor.bg:443/bg/a/view/kupchina-stari-fejkove-za-peevski-obzor-158663", "text": "Пролетна депресия явно е повсеместна и вече дори е налегнала писачите на фалшиви новини у нас. Цяла седмица медийната машина за измислици на олигарсите активно претопля стари като света фалшиви новини за вечния враг на задкулисните босове у нас - депутатът и издател на \"Телеграф медиа\" Делян Пеевски ( ,   и  . А опорката е добре познатата лъжа за собственост на народния представител в тютюневия холдинг \"Булгартабак\".  Измислицата никога не е почивала на реални факти и доказателства, но \"това не плаши сърцата наши\" явно си мислят опорчиците, защото упорито вадят старата лъжа от прахта на миналото. И след това упорито си я пиришиват към всяка новина, свързана с тютюневата компания, която се появи у нас. Така в рамките на седмица информацията, че \"Булгартабак\" сменя името си, неизменно вървеше в комплект с някоя сърцата измишльотина за Пеевски. Тъпи, но упорити, може би си мислите вие. Не, по-скоро добре платени тролове, които ако не поддържат огъня срещу депутата, ще се превърнат в ненужен разход за босовете си. И затова те измислят нови и нови фантастични начини да пришият Пеевски към фейковете си. така в края на седмицата, решиха осъвременят малко вече изфирясалия си асортимент от лъжи срещу депутата като му измислиха връзка с поредния кандидат за висок пост в държавата ( ). Този път това е кандидата за шеф на КФН и бивш шеф на НАП Бойко Атанасов, издигнат от \"Атака\". И този път към \"информацията\" няма доказателства, но флагмана на Фабриката - \"Капитал\" намери иновативен начин да вкара името на Пеевски в материала, без то да присъства в текста - просто го лепнаха в текста под снимка. Важното е оборота от фейкове да не спира, нали? А - и заплащането за тях. ", "date": "2019.03.02", "title": "Купчина стари фейкове за Пеевски (ОБЗОР)"}
{"url": "https://www.monitor.bg:443/bg/a/view/todor-posreshta-izgreva-pred-pametnika-na-svobodata-158649", "text": "Нощен преход с велосипеда си ще предприеме на 3 март по пътя за връх Шипка самотният велосипедист Тодор Андреев, който тръгна на 21 февруари от Берлин и измина близо 2000 км, за да посрещне 3 март пред Паметника на свободата. 26-годишният художник рано заранта в събота направи 7 обиколки с колелото си около храм-паметника „Александър Невски“, след което запали свещичка, за да измоли божията благодат за патриотичното си начинание. Към него на финалната права се присъедини и ентусиаст от Пирдоп. Стартът на последните 15 километра ще бъде в центъра на Казанлък към 4 часа сутринта на 3 март, като идеята е първите слънчеви лъчи от празничния ден да бъдат видени пред 22-метровия пилон с националния трибагреник на легендарния връх. Честването на Шипка ще започне в 11 часа на площадката в подножието. Очаква се великотърновският митрополит Григорий да отслужи заупокойна литургия за падналите при отбраната на върха руски воини и български опълченци.", "date": "2019.03.02", "title": "Самотният велосипедист Андреев посреща изгрева пред Паметника на свободата"}
{"url": "https://www.monitor.bg:443/bg/a/view/dinko-dermendjiev-v-bolnica-sys-symnenija-za-insult-158657", "text": "Едно от най-големите имена в родния футбол - Динко Дерменджиев, е приет в болница със съмнения за инсулт, съобщи вестник \"Марица\". Легендата на пловдивския „Ботев“ е бил на кафе с прители, също бивши футболисти, когато колабирал. 77-годишният Дерменджиев е бил откаран в болница. Според местното издание, състоянието му е стабилизирано и легендарният нападател е контактен. Дерменджиев има 58 мача и 19 гола за България, участвал е на три световни първенства. Той е №2 по мачове във вечната ранглиста на елита ни. Двубоите му са 447, всичките с екипа на „Ботев“. В тях той е отбелязал 194 гола, което го поставя на четвърто място в историята по този показател.", "date": "2019.03.02", "title": "Динко Дерменджиев в болница със съмнения за инсулт"}
{"url": "https://www.monitor.bg:443/bg/a/view/1-ot-3-provereni-mesarnici-v-rusija-nelegalni-158665", "text": "Всеки трети проверен обект за търговия с месо в Русия през миналата година не е имал документи за произхода, качеството и безопасността на продаваните продукти, сочат данни на „Роспотребнадзор”. Спрямо предходната 2017 г. има ръст на установените магазини, продаващи нелегално месо. През по-миналата година делът име бил една пета от проверените. За 2018-та са били иззети 400 тона негодно за употреба месо, а през 2017-та - 300 тона. За миналата година руската санитарно-хигиенна служба е наложила на търговци на месо глоби за 146 млн. рубли (около 2,2 млн.долара).", "date": "2019.03.02", "title": "1 от 3 проверени месарници в Русия нелегални"}
{"url": "https://www.monitor.bg:443/bg/a/view/stilist-ot-kazanlyk-pomaga-na-onkobolni-jeni-158650", "text": "За пореден път в навечерието на националния празник 3 март и празника на жените казанлъшкият стилист Станимир Нанчев-Стенли подари перуки на преминали през химиотерапия страдащи от онкологични заболявания жени. 534 жени са получили от 2015-а година насам перуки от ателието на казанлъшкия стилист. Последната засега партида е стигнала до още 30. Повечето са изработени от подарени коси в рамките на инициативата „Надеждата е красива“ и нейното продължение „Деца даряват за деца“, в която невръстни момчета и момичета се разделиха с дългите си коси, за да помогнат на връстници със заболявания. Стилистът инициира и кауза за събирането на средства, с които да бъде закупена инвалидна количка за 18-годишния му съгражданин Тихомир, на когото предстои абитуриентски бала. До сега са събрани 3806 лева, необходими са още 600, за да бъде реализирана идеята до празника. Стенли вече е осигурил костюм на момчето за бала, който също ще бъде подарък за него. И още една изненада очаква Тихомир – с подкрепата на Стенли и неговата благотворителна инициатива той ще може да отиде със съучениците си на екскурзията по случай завършване на училище. В салон \"Стенли стил\" в Казанлък е поставена специална кутия, в която се събират даренията. През 2018 година стилистът осигури на близо 70 абитуриенти официални облекла, обувки и аксесоари за бала, инициативата е отворена и през т.г.", "date": "2019.03.02", "title": "Стилист от Казанлък помага на онкоболни жени"}
{"url": "https://www.monitor.bg:443/bg/a/view/stolichanka-postrada-pri-katastrofa-na-am-trakija-158651", "text": "57-годишна жена от София пострада при катастрофа в района на 213-и км по трасето на автомагистрала \"Тракия\". Сигналът за излетял в канавката лек автомобил Мазда 323 – комби е бил подаден на телефон 112 към 10.05 часа в събота. Произшествието е станало при опит на лек автомобил „Мазда 6\" със сливенска регистрация, зад чийто волан е бил 47-годишен шофьор, да задмине комбито. По неустановени причини е станало сблъскване с голяма скорост, при което софийското возило е излетяло извън платното. На място са отишли две патрулки от Пътна полиция при ОД на МВР – Стара Загора и пожарна. Пострадвалата е откарана в УМБАЛ „Проф. д-р Стоян Киркович“ в Града на липите. По първоначални данни нямало пряка опасност за живота им. Взети са алкохолни проби от двамата водачи.", "date": "2019.03.02", "title": "Столичанка пострада при катастрофа на АМ \"Тракия\""}
{"url": "https://www.monitor.bg:443/bg/a/view/zadyrjaha-myj-ot-sliven-razmahval-oryjie-pred-deca-158652", "text": "Видимо пиян 41-годишен  мъж от Сливен е бил задържан от полицията към 19-00 часа на 1 март недалеко от центъра на града след сигнал на телефон 112 за размахвано оръжие пред очите на деца. Сигналът е бил подаден от Веселин Иванов, баща на един от тийнейджърите, които са разговаряли пред входа на дискотека и към които е отправил заплахите си въоръженият мъж. Пред журналисти Иванов коментира, че въоръжения е бивш военен. Той се раздразнил от думите на хлапетата да ги остави на мира и извадил пистолета, като само по случайност не се е стигнало по произвеждането на изстрел. Мъжът е задържан за 24 часа, образувано е досъдебно производство. Пистолетът е газов, а проверка с дрегер установила, че арестуваният е с 2,94 промила алкохолно съдържание в издишания въздух, уточниха от ОД на МВР.", "date": "2019.03.02", "title": "Задържаха мъж от Сливен, размахвал оръжие пред деца"}
{"url": "https://www.monitor.bg:443/bg/a/view/mikaela-shifrin-specheli-svetovnata-kupa-za-treta-poredna-godina-158664", "text": "Американката Микаела Шифрин спечели за трета поредна година Световната купа по ски-алпийски дисциплини, обявиха официално от Международната федерация по ски. 23-годишната Шифрин има непреодолим аванс на върха в генералното класиране от 719 точки пред втората Петра Влъхова (Словакия) седем старта преди края на сезона (за победа се дават 100 точки за СК). От ФИС потвърдиха за спечелената от Шифрин Световна купа, въпреки че днес нямаше състезания при жените, след като супергигантският слалом в Сочи (Русия) беше отложен за утре заради обилен снеговалеж. Освен това единият от планираните два супергигантски слалома няма да се състои. Днешното състезание трябваше да се проведе на мястото на отложения супергигантски слалом от Санкт Антон (Австрия) в началото на януари. Първоначално в Сочи днес трябваше има спускане за жени, след това беше решено да бъде супергигантски слалом, но в крайна сметка надпреварата беше отложена за утре. Така вместо планирани две състезания в Сочи остава само едно и затова до края на сезона има само още седем старта. Шифрин и Влъхова отказаха участие в стартовете в Русия. Микаела Шифрин има 14 победи за Световната купа през този сезон до момента.", "date": "2019.03.02", "title": "Микаела Шифрин спечели Световната купа за трета поредна година"}
{"url": "https://www.monitor.bg:443/bg/a/view/bylgarski-narodni-pesni-zvuchat-v-blokbastyri-i-megahitove-ch-ujte-gi-tuk-158530", "text": "Българската народна музика е едно от най-големите ни богатства. И децата знаят, че изпълнението на голямата Валя Балканска на „Излел е Делю хайдутин“ е включено в Златната плоча на космическата програма „Вояджър“ и звучи в Космоса. По-малко известен факт е обаче, че фолклорни мелодии звучат в саундтрака на хитови сериали и филми. Божествените гласове на ансамбъл „Тракия“ звучат в промо видеото към Five Foot Two – документалния филм за концерта на Лейди Гага на Super Bowl, с песента „Кавал свири“. В най-популярния си вариант народната песен в аранжимент на Петър Лиондев е включена в албума „Мистерията на българските гласове“ от 1988 г. Тя е използвана от композитора Джоузеф ЛоДука като Като това не е единствената българска песен, която звучи в приключенската поредица, тъй като „Богдана булка хубава“ се нарежда на второ място в музиката към „Зина - принцесата воин“. Филмът „300“ използва мотиви от народната песен „Зайди, зайди, ясно слънце“ като основа на Message For The Queen от саундтрака към блокбастъра. Това призна композиторът Тайлър Бейтс още през 2007 г. Четвърта част от хитовата поредица „Step Up“, който минава под мотото „Революция“, използва „Притури се планината“. Там тя е осъвременена с дъбстеп елементи. Екшън звездата в изпълнение на Нели Андреева. Песента е основна в саундтрака към филма „Колибри“ от 2013 г. Феновете с изострен слух могат да доловят българските народни мотиви във филмите и сериалите, но когато те се вплетат в музикални хитове е по-трудно. Такъв пример е третият сингъл на Джейсън Деруло – Breathing. Парчето оглави всички престижни класации, но мнозина не знаят, че в него се чува „Пиленце пее“ в изпълнение на женския вокален ансамбъл „Мистерията на българските гласове“. Летният хит от 2016 г. а също използва записи на ансамбъла ни на „Втора песен на пътя“. Освен това, видеото към The Violin Song е заснето по Черноморието. Израелският диджей Саги Абитбул използва две народни песни в свои парчета - „Чичовите коне“ и „Мари Марийко“ съответно в Stanga и Mariko. Популярният му колега Тиесто пък залага на „Що ли, месечинко“, грееш“ за свой трак. Както „Монитор“ първо писа, във френското заглавие „Нашата щастлива ваканция“ (Our Happy Holiday) пък звучи „Моя страна, моя България“ на големия Емил Димитров. Лентата е заснета у нас, а сред попълненията в каста са Юлиан Вергов и Александър Алексиев.", "date": "2019.03.02", "title": "Народни песни звучат в блокбастъри и мегахитове (ЧУЙТЕ ГИ ТУК)"}
{"url": "https://www.monitor.bg:443/bg/a/view/vandali-pomljaha-styklen-parapet-nasred-rezervat-158653", "text": "Неизвестни вандали строшиха стъкления парапет на мостовата конструкция, преминаваща над археологическия резерват „Августа Траяна – Верея“  в Стара Загора. Закаленото стъкло най-вероятно е било удряно с камък или чук, коментират местните хора. Те припомнят, че мостът и цялостното облагородяване на района в съседство с Античния форум, сградата на операта и някогашната главна улица на древния град струваше 4,2 млн. лв., 3,4 млн. от които бяха от ЕС. Проектът беше реализиран през периода 2011-2013 година, районът има жива охрана, осветление и видеокамери. Милионите от ЕС бяха предназначени за превръщането на резервата в туристическа атракция. Строшеният парапет е на метри от Съдебната палата, но никой не е видял злосторника. В момента отговорността за опазването на обекта е на общината, която беше бенефициент на финансирането. Временно мястото е обозначено с лента. Поправката ще отнеме време, тъй като ще трябва да бъде поръчано стъкло с определени параметри за издръжливост на удари и климатични промени. Паметливи старозагорци припомнят, че въпреки охраната не са редки случаите, при които среднощни „гости“ нанасят щети върху артефактите, подредени край някогашната главна улица Декуманус максимум.", "date": "2019.03.02", "title": "Вандали помляха стъклен парапет насред резерват"}
{"url": "https://www.monitor.bg:443/bg/a/view/arestuvali-u-nas-edin-ot-naj-izdirvanite-ispanski-narkotrafikanti-158655", "text": "Испанската гражданска гвардия съобщи днес, че в България е арестуван един от най-издирваните испански наркотрафиканти, който променил външния си вид, като значително увеличил килограмите си и се готвел да избяга във Венецуела, предаде АФП. Испанецът с инициали J.S.A. според Гражданската гвардия играел много важна роля в \"опасна престъпна организация, която вкарвала в Испания и в останалата част на Европа големи количества кокаин от Южна Америка и се занимавала с пране на пари\". Той бил издирван от 2013 г. от испанските съдебни власти и бил един от десетте най-издирвани хора от Гражданската гвардия, гласи съобщение, публикувано в Мадрид. В началото на февруари агенти, специализирани в издирването на бегълци в Испания научили, че той е в българския пристанищен град Варна. Те допуснали, че е \"възможно той да носи огнестрелно оръжие при пътуванията си и значително да е променил външния си вид, като е напълнял с повече от 50 кг\", добавя Гражданската гвардия. Според нея българската полиция потвърдила това и извършила ареста. В момента на ареста заподозреният наркотрафикант имал фалшиви испански документи за самоличност и смятал да напусне България и да отпътува към Венецуела в следващите дни, се посочва в съобщението, цитирано от АФП.", "date": "2019.03.02", "title": "Арестували у нас един от най-издирваните испански наркотрафиканти"}
{"url": "https://www.monitor.bg:443/bg/a/view/gledaneto-na-mnogo-televizija-vodi-do-zaguba-na-pamet-158656", "text": "Хората на средна възраст, които гледат телевизия над три и половина часа дневно, са застрашени повече от загуба на паметта, съобщи в. \"Дейли мейл\". Учени от Юнивърсити колидж в Лондон твърдят, че гледането на много сериали и риалити предавания, както и на документални филми, намалява способността на хората да си спомнят думите с до 10%. Прекаляването с телевизия според специалистите може да предизвика \"когнитивен стрес\". То също намалява времето за други дейности, които поддържат във форма по-възрастните хора, например четене или образователни игри. Учените са анализирали данните за 3662 души на възраст над 50 години, обхванати от изследване на стареенето в Англия. Те са попълвали въпросници и са правели тестове за памет. Според Боб Патън, преподавател по клинична психология от университета на Съри, гледането на телевизия може да промени структурата на мозъка, особено в зоните, отговарящи за ученето и паметта. Намаляването на речника е един от първите признаци за болестта на Алцхаймер. Често диагнозата се поставя с тестове за думи.", "date": "2019.03.02", "title": "Гледането на много телевизия води до загуба на памет"}
{"url": "https://www.monitor.bg:443/bg/a/view/3d-bioprinter-pechata-koja-vyrhu-ranite-158654", "text": "Технологията за 3D отпечатване направи революция в производството, но може да е от още по голяма полза в медицината. Изследователи от Института по регенеративна медицина Wake Forest (WFIRM), са разработили нов биопринтер, който да помага при големи рани, за които може да е необходимо присаждане на кожа, като отпечатва двоен слой от кожата на пациента директно върху раната. Новата машина е много по-голяма от преносимото устройство, но е сравнително мобилна, в болнична обстановка. Снабден с колела, принтера може да бъде поставен до леглото, като пациентът ляга под накрайника, печатащ кожа директно върху раната. От пробата се отглеждат по-големи количества от тези клетки, които се смесват с хидрогел, за да се образува мастилото за биопринтера. За разлика от предишни биопринтери, които само полагат нова кожа върху нараняването, новата машина използва 3D лазерен скенер, за да изгради топологично изображение на раната. След което, използвайки това изображение, биопринтера запълва местата с най-дълбоки наранявания с фибробластите, преди горния слой от кератиноцитите. Използваната техника наподобява естествената структура на кожните клетки, позволявайки по-бързото заздравяване на нараняването. Екипът демонстрира, че работи с помощта на мишки, като забелязва, че новата кожа започва да се образува от центъра на раната, навън към краищата й. Също така, че техниката е успешна, само когато мастилото съдържа клетки от пациента, в други случай тъканта бива отхвърлена от тялото.   Изследователите казват, че следва провеждането на клинични изпитвания с хора. Новото устройство може да помага при лечението на пострадали с изгаряния, пациенти с диабетни язви и други големи рани, при които има проблеми с излекуването.", "date": "2019.03.02", "title": "3D биопринтер печата кожа върху раните "}
{"url": "https://www.monitor.bg:443/bg/a/view/54-godishen-myj-e-ubit-vyv-varnenskoto-selo-ezerovo-158646", "text": "Мъж на 38 години е задържан по подозрение, че е извършител на убийство, съобщиха днес от полицията във Варна. Престъплението е извършено снощи, около 19.30 часа в Езерово. Жертвата е 54-годишен мъж от селото. За няколко часа е установен и задържан извършителят. По случая е образувано досъдебно производство. Работата по доказване и документиране на престъплението продължава.", "date": "2019.03.02", "title": "54-годишен мъж е убит във варненското село Езерово"}
{"url": "https://www.monitor.bg:443/bg/a/view/ludmila-slaneva-ramkite-sa-j-tesni-158533", "text": "Изящна като фея, тя привлича по-силно от магнит окото на камерата и погледите на зрителите. Напоследък обаче красивата актриса и певица Людмила Сланева-Локо по-често може да бъде засечена в някоя библиотека, отколкото под светлината на прожекторите. Преквалифицирането й в писател и сценарист не е нещо окончателно и безвъзвратно, тъй като нищо в изкуството не може да бъде „заковано“ веднъж завинаги, но такава е личната й творческа доминанта в момента. Особено около раждането на документалния спектакъл „Апарт“, който на 18 март в театър „Азарян“ ще открие Софийския театрален салон, предшестващ раздаването на наградите „Икар“. Той е създаден по автентичните разкази на доайените на родната сцена, събрани в томчето „Артисти със сребро в косите“, а Людмила е куратор на текстовете, изплели тъканта на представлението. „Никога не съм била напориста в желанието си да се показвам. Харесва ми да се заравям в някакви неща и да изчезвам в тях, да „копая“... Спомням си, като 16-годишна попаднах на курс за обучение как да се презентираме и се ужасих, че трябва да изляза и Усещането ми коя съм беше много по-голямо, отколкото определените ми рамки. Винаги съм вярвала, че животът е пълен с възможности и че можеш да отидеш там, накъдето насочиш ума или сърцето си – зависи кое от тях използваш повече“, обяснява тя. Още като студентка в НАТФИЗ Люси се заравя в библиотеката на Съюза на артистите, а когато приключва с нея, преминава към други библиотеки. „Обичам тихите занимания, въпреки че досега животът ми всъщност си е бил шумен. Разбрах, че тишината ми носи повече познание. Вероятно това се случва с възрастта на всеки“, предполага съпругата на Станислав Сланев-Стенли – култовия вокал на някогашната група „Тангра“. След „Мила Мерилин“ – книгата, която написва в съавторство с Ваня Щерева преди 8 години, актрисата певица продължава да експериментира и със словото, но по-дребни, мигновени неща, които си остават в нейния компютър. Младият режисьор Илко Ганев, с когото имат отдавнашна творческа близост още от времената в Академията, обаче й подхвърля идеята да прочете книгата „Артисти със сребро в косите“ – с определена цел. И тя го прави. „Развълнувах се, естествено, защото става дума за живот на актьори и аз се разпознавам в него. Оставаше въпросът ще бъде ли интересно и за зрителите, ако го превърнем в театрален спектакъл. В началото не бях сигурна, но повярвах на Илко, който се възхищава от тези личности, все още преизпълнени с духовна сила и любов към сцената“. И Локо не съжалява нито за миг. Защото спомените на Емилия Радева, Гинка Станчева, Любомир Бъчваров, Иван Налбантов, Меглена Караламбова, Виолета Бахчеванова, Васил Стойчев и останалите герои в книгата говорят за живот в театъра и за живот в живота с думи, които докосват и публиката. Някои от възрастните артисти, като Стефан Германов и Красимира Казанджиева, вече неведнъж са гледали „Апарт“. „Първия път бяха толкова развълнувани, че бе невъзможно да проведем разговор, да ги попитам дали им е харесало. Стана чак на следващата среща. Те бяха трогнати, че млади хора се интересува от темата за старостта, Понякога направо онемяват от емоция и просто ни стискат ръцете, а след това се разделяме, но чувствам, че за тях постановката не е преразказ на животите им, а един вид поклон към тях“, доверява Людмила. Тя е категорична, че и на музикалната сцена, и в театъра обмяната на флуиди с публиката винаги е имала значение за нея. „В театъра това е по-неуловимо заради така наречената „четвърта стена“. Най-много научих за доближаването до публиката от концертите по клубовете, защото там тя е на една ръка разстояние и ти имаш възможността да я усетиш, да я помиришеш, да я разбереш“, казва красивата брюнетка, която продължава да „копае“ в тази бразда със същия режисьор: двамата с Илко работят по сценарий, който до края на годината трябва да пренесе артистите със сребро в косите на екрана в качеството им на персонажи от документален филм. Още през април под тепетата пък ще се завърти спектакълът „Превъртане. Приказката Аз“ по проект от програмата на „Пловдив – Европейска столица на културата 2019“. Людмила е драматург на проекта. Възпитаничката на проф. Крикор Азарян и Тодор Колев в НАТФИЗ е аплодирана на доста престижни родни сцени: в МГТ „Зад канала“, театър „Българска армия“, Сатирата, изиграла е много добри роли като гост-актриса в „Драмата“ в Пловдив, но никъде не е пожелала да бъде на щат, защото като истински Водолей държи на свободата си. „Театърът е моя голяма любов и тя не се е изчерпала. Просто в един момент аз се „счупих“ в системата на този театър, в който ти си само изпълнител, а не съ-творец. Беше ми нужно време, за да възстановя любовта си към сцената и сега съм пак готова за нея“, признава Люси. Преди тя си е имала своя група, с която обикалят клубовете, включваща основното ядро на Jeremy?. В периода, в който се чувства „счупена“ за театъра, я спасява концертирането със Стенли. „Влизах в неговия сет със 7-8 парчета с китарата и това поддържаше желанието ми изобщо да излизам на сцена. Иначе можех да забия в съвсем друга посока, ако не живеех точно с този мъж и нямах тази възможност“, наясно е Локо. До 2 месеца тя обещава да ни изненада с нов сингъл, а режисьор на клипа към него ще е пак Илко Ганев. Людмила Сланева е автор на музиката (както и на още няколко готови нови парчета), а текстът ще е или неин, или на Свилен Ноев от „Остава“. „Струва ми се, че много дълго се застоях на алтернативната сцена, ето защо държа първият сингъл, който ще пусна сега, да е хубаво поп парче“, зарича се певицата, чийто гласови възможности напомнят с шеметните си височини за световните звезди Антонела Руджеро или Долорес О`Риърдън. В този проект Люси се е еманципирала от Стенли като автор: шегува се, че участието тук му е забранено... „Знам, че публиката неизбежно ни свързва, защото първите композиции, с които се появих, бяха негова музика и приличаха като музициране на него, но от известно време аз си правя моите неща“, подчертава тя. И без това понастоящем Стенли е „Обсебен“ (няма как да сте забравили тази велика песен!) от работата по новия си албум, за който неговата съпруга и муза е убедена, че ще бъде страхотен. ...Като ученичка в Езиковата гимназия в Ловеч родената в Тетевен Люси не се разделя с китарата и с нарочно скъсаните си дънки се налага като местна Кураж да пропее й дава момче от нейния клас, също китарист. Училището всяка година организира мащабен фестивал в града и красивата госпожица официално дебютира там: „Разбрах, че вероятно в мен има нещо по-различно от другите, когато застанах пред микрофона, запях песента и цялата зала се изправи на крака. Тогава си казах: нещо става, обаче аз просто не трябва да спирам да пея“... И така – досега. За театъра пък я открива големият Васил Михайлов: „Ако той не ми беше обърнал внимание в една школа, аз никога нямаше да се престраша да кандидатствам“, спомня си. Своите учители, Стенли и другите важни хора по пътя си тя нарича ангели, дошли при нея в точния момент, за да я потупат по рамото и да й пошепнат: „Здрасти, не виждаш ли, че сме тук?!“... Людмила не крие: „Отношенията ни със Стенли през годините са претърпявали доста възвишения и спадове. Не са били гладки, но от сегашна позиция мога да кажа, че трудностите ме научиха на най-много неща. Всичко, което постигнах лесно, вече съм го забравила“.  ", "date": "2019.03.02", "title": "Людмила Сланева – рамките са й тесни"}
{"url": "https://www.monitor.bg:443/bg/a/view/tir-se-e-preobyrnal-vstrani-ot-pytja-na-magistrala-struma-158647", "text": "ТИР се е преобърнал встрани от пътя на 61-вия километър на автомагистрала \"Струма\" в посока Благоевград, съобщи за „Дарик“ инспектор Петър Соколов от „Пътна полиция”. Шофьорът на камиона не е пострадал, но се очаква по-късно през деня движението в района да бъде затруднено временно заради изтеглянето на ТИР-а. Натоварване има и в района на тунел „Витиня”, където заради ремонт движението продължава да се извършва само в едната тръба.", "date": "2019.03.02", "title": "ТИР се е преобърнал встрани от пътя на магистрала „Струма“"}
{"url": "https://www.monitor.bg:443/bg/a/view/ucheni-dylgijat-syn-prez-uikenda-moje-da-vi-navredi-158648", "text": "Учени от университета на Колорадо в Боулдър установиха, че дългият сън през уикенда не може да компенсира недоспиването през работните дни в седмицата, съобщи сайтът MedicalXpress. Обратно, навикът човек да си отспива в края на седмицата може да увреди здравето. Изследването обхванало 36 души на възраст между 18 и 39 години. Повече от седмица те били под наблюдението на учените, които следили консумацията им на храна и съня им. Участниците били разделени на няколко групи. Участниците в едната група 9 дни спели 9 часа в денонощието, в другата - 5 часа в денонощието за същия период от време, а в третата - 5 часа в денонощието в разстояние на 5 дни, неограничено дълго време през следващите два дни и отново 5 часа в денонощието през последните два дни от експеримента. Оказало се, че участниците във втората и третата група често похапвали нощем, трупали телесно тегло и загубили чувствителността си към инсулина. През почивните дни се наблюдавало умерено подобрение, което изчезвало в началото на следващата работна седмица. При това у участниците в третата група било констатирано по-значимо влошаване на здравето, отколкото у другите доброволци. При постоянно недоспиване чувствителността към инсулина намаляла с 13%, а у онези, които се опитвали да компенсират изгубените часове сън - с 9-27%. Освен това хората, които си отспиват през уикенда, трудно заспиват в нощта срещу понеделник, когато трябва да станат рано.", "date": "2019.03.02", "title": "Учени: Дългият сън през уикенда може да ви навреди"}
{"url": "https://www.monitor.bg:443/bg/a/view/sedmichen-monitoring-158629", "text": "Седмица на предизвикани предизвикателства. Черно-бели снимки и панаирджийски цветни изяви. Биволска наглост. Жабояди и изядени с рекламна цел земноводни. От понеделник до петък най-коментираната тема е за някакви типове, решили да покажат как се оцелява в екстремни условия. Тези в час ли са, а? На краставичари краставици седнали да продават. Виенският бал или виенските кифли? Може да се спори кое е по-традиционно за родните ширини. Има една несъществена разлика обаче. Кифлите в пекарната, включително и тези, които не отговарят на стандартите, никой не ги обсъжда, защото се плаща. Виж ако са даром, тогава може. Докато кифлите на бала напълно безплатно се превърнаха в най-обсъжданата тема на уикенда. Само който не опита, не им намери кусури – или са превтасали от набухватели и изскачат от опаковката, или не са добре оформени, или загарът им е в повече, или са клисави. Толкова кулинарни и модни експерти се навъдиха, че дори засенчиха дебатите около вечното дерби. Сериозно? Този дизайн на гащите и фланелките на футболистите е демоде, извън времето и пространството. В кой век живеете? При цялата джендър идеология, която ни залива в наши дни, ритнитопковците трябва да са на терена по балетни пачки. И да се носят в ритъма на валса. Пък и ще им отива. От Виена се пренасяме в Париж, където едно непородисто говедо му е хванало цаката и си живее живота на ясла към френската хазна. Надмогнало на масрафа си, то разследва ли разследва, чак пушек се вдига. Това „Новичок“, казачок, биволичок – много ги отбира и много ги разследва. Идва му отръки. Колкото разследва, толкова и не разследва. А някои неща даже си ги доизкусурява, украсява и измисля. Без капка свян. Де се е чуло и видяло бивол да се срамува. Тежка е ексбанкерската съдба. Вместо да прави компания на личния си шофьор и на иконома си зад решетките, Цветан Василев се мъчи в Белград. Никой не знае какво му струва това. Чувствителен човек като него ще се поболее от мъка да съпреживява неволята на хората, прали пари от КТБ не без негово знание. Пък ако трябваше да понесе и вина за действията си, сигурно щеше да му се стъжни съвсем. Музикален поздрав за ексбанкера – сръбският хит „Muko moja“. Криминална фауна на седмицата: Смъртта и Змея бяха закопчани на излизане от апартамента на семейство Паунови. Смъртта остана в ареста, Змея се „назмейчи“ у дома. Такива като тях лесно ги ловят, но трудно им доказват вината. Дали защото са опитни, врели и кипели в занаята. Или защото хващачите им са калпави. „Медиапулци“ пък се ненаиграха. Вадят пуловете, мятат ги на дъската. И ги гласят, както им дойде отвътре. Въртят, сучат, каквото и да сложат на масата, номерът в играта „Тука има, тука нема“ е накрая да се получи името на Делян Пеевски. Играта е без правила. Термин от правото: „Има причинно-следствена връзка с нарушението“. Отнася се и до изданията на един подсъдим олигарх – Свети Прокопий(ев). Делото срещу работодателя на „Капитал“ и „Дневник“ и бившите министри Симеон Дянков и Трайчо Трайков за продажбата на държавния дял в ЕВН стартира в спецсъда. Шефът на ВКС веднага поема предизвикателството. И атакува за пореден път шефа на Апелативния специализиран съд (АспС) Георги Ушев, щото, видите ли, накърнявал основната роля на съда като независим безпристрастен арбитър. То и Лозан си знае колко е независим, така че по-добре много-много да не се обажда, но тъй като предизвикателството е хвърлено, по аналогия с една друга идиотия, веднага се намира служител на Прокопиев, който да го сподели. Не е задължително да е с черно-бяла снимка. Още една предизвикателно-самопредизвикваща се инициатива – този път споделящите я са хората на видния издател Агент Академик, символ на свободна и независима журналистика. Поели топката от „Медиапул“, и те си правят някакви свободни съчинения по темата за „Булгартабак“. Хайде на бас, че предизвикателството вече е поето и в момента някой от журналистите на Прокопиев вече съчинява нещо като „анализ“ по същия лайтмотив. А докато „пулчетата“ „фрогаджиите“ и „прокопиевчетата“ се самопредизвикват в предизвикателни журналистически пози, в училищата се появи друго предизвикателство – гей дипляни. Първо в Ямбол, после и на други места. Гинчето е социално ангажиран човек. От понеделник до петък поема и прехвърля като жонгльор разни предизвикателства. В събота и неделя почива. Тогава е нетолерантна, непредизвикателна, несъгласна, недобра и каквото още се сетите с „не“. Гинчето е „Фейсбук“ маниак. И гордо се пъчи с хилядите си последователи. Тя членува в 560 групи – от обществото за ментална аритметика, до почитателите на тунизийската хлетка. Активен член е на веган съобществото, както и на групата на феновете на кюфтаците и бирата на корем. Лайква всеки нов пост в страницата на пълните въздържатели, но споделя и тегобата на анонимните алкохолици. Тази седмица Гинчето с гордост си тури черно-бял фейс на Фейса, за да покаже колко е активна в борбата с рака. И рапортува: „Предизвикателството прието!“. В сряда Гинчето изневери на черно-бялата инициатива и се тури на профилна снимка в бонбонено розово, защото тогава беше Денят на розовата фланелка – срещу тормоза в училище. В четвъртък Гинчето пак си върна черно-бялата снимка. За всеки случай се поля и с една ледена кофа, направи си селфи върху влак и си изрови един кадър по памперс, за да не я изненадат за първоюнската сесия... Предизвикателство е да устоиш на предизвикателството да не следваш всяка идиотия в социалните мрежи. Предизвикателството неприето! Междувременно в „Дневник“ се появи вторнишкото предизвикателство на „Медиапул“, прието в сряда от „Фрогнюз“. Колегите от „Сега“, нещо се офлянквате. Вие сте наред! Ако е верно, че човек е това, което яде, героят на седмицата Беър Грилс е зелен. Подскача. И вика: „Квак-квак”. В жабешкото блато може и да е най-личният. Дори цар. Но тук той директно скочи върху грила, че и се завъртя на една страна, за да хване по-хубав загар. Бедният Грилс. Толкова зор за едното шоу. Правилно го съсипват от критики. Иначе щеше да е двоен стандарт. Ония юнаци, дето нагазиха в едно от Седемте рилски езера, също ги одрусаха с глоба. Но на палачите на национализма и българщината това им бе малко. Изядоха ги с парцалите. Тоест с поясите и калпаците. Предъвкваха ги седмици наред, докато темата не приседна и на по-по-най-умните и красивите. Изплюха ги и продължиха натам. Поводи за оплюване колкото щеш в милата ни родина. И за глоби също. Силвестър Сталоун не плати ли като поп 5100 евро за събудените прилепи в Деветашката пещера? Не се знае от кой от 15-те вида бяха извадените от дълбока дрямка прилепи на Рамбо, но на жабата, дето скокна в устата на прочутия пътешественик и сървайвър Беър Грилс, хич не й е чиста работата. Може да е била в депресия. Във всеки случай тя е за окайване. Върви си по пътя, малка и сладка, подскача си. И изведнъж я ослепяват със светкавици, а някакъв странен тип стои насреща й, раззинал уста. Всеки на нейно място ще изпадне в депресия. Няколко месеца по-рано. Жаба в дълбока депресия звъни на гледачка: - Искам да разбера моето бъдеще. Гадателката записва датата на раждане на жабата и номера на кредитната й карта, след което отговаря: - Голям късмет, голямо нещо - ще се запознаеш с невероятен мъж, пътешественик, телевизионен водещ... Жабата започва да подскача от крак на крак: - Егати късмета, егати. А къде ще го срещна? Кога? Може би на следващия бал в тресавището? Ще се ожени ли за мен? Гадателката потърква кристалното кълбо: - Мда, виждам го много ясно. Това ще стане в първата половина на следващата година, близо до Каракашевото езеро.", "date": "2019.03.02", "title": "Седмичен мониtоринг (25 февруари – 1 март)"}
{"url": "https://www.monitor.bg:443/bg/a/view/dyrjavni-lideri-ot-cjal-svjat-pozdraviha-bylgarite-za-3-mart-158645", "text": "Президентът Румен Радев получи поздравителни писма от редица държавни глави по повод предстоящото отбелязване на Националния празник на България – 3 март. Това съобщиха от прессекретариата на държавния глава. Писма до българския държавен глава изпратиха президентите и държавните ръководители на Руската федерация, САЩ, Френската република, Федерална република Германия, кралят на белгийците Филип, кралят на Испания Фелипе VI, императорът на Япония Акихито, кралят на Саудитска Арабия Салман бин Абдулазиз Ал Сауд, кралят на Хашемитско кралство Йордания Абдула II бин ал-Хусейн, президентът на Република Естония, на Арабска република Египет, Република Хърватия, Република Унгария, Румъния, Република Ирландия, Република Азербайджан, Република Корея, Босна и Херцеговина, Палестина, Суверенния военен орден на хоспиталиерите на свети Йоан, от Йерусалим, Родос и Малта, както и много други. „Приемете сърдечни поздравления по случай Националния празник на Република България – Денят на Освобождението от османското иго“, заявява в писмото си президентът на Руската федерация Владимир Путин. „В паметта на народите ни завинаги ще остане безсмъртният подвиг на руските войници и българските опълченци, които героически се сражаваха за свободата и независимостта на България“, се казва още в писмото на руския президент. Владимир Путин изразява увереност, че общите исторически традиции на братското приятелство и взаимопомощ, културна и духовна близост, ще продължават да бъдат надеждна основа за развитието на всестранното сътрудничество между двете държави. „От името на народа на Съединените американски щати поздравявам българския народ по повод Освобождението на България – 3 март. България е важен съюзник в НАТО и ние ценим нашето продължително сътрудничество и приятелство“, заявява в писмото си президентът на САЩ Доналд Тръмп. „По повод Националния празник на Република България имам удоволствието от името на френския народ да отправя към Вас и Вашите съграждани моите искрени поздравления. Щастлив съм, че 140-те години от установяването на дипломатически отношения между нашите две страни ни дават повод да подчертаем силата на френско-българското историческо приятелство“, заявява в писмото си до българския държавен глава, президентът на Френската република Еманюел Макрон. Президентът Макрон изразява увереност, че двете страни ще продължат да работят заедно за укрепване на Европейския съюз и за неговия принос за закрила на гражданите, за икономическото и социално сближаване и за върховенство на закона. „Съюзът трябва да остане на висота на международната сцена. Оценявам ролята на България в полза на стабилността в региона на Западните Балкани и вашия личен ангажимент за напредък в областта на европейската отбрана“, се казва още в писмото на френския президент. Федералният президент на Федерална република Германия Франк-Валтер Щайнмайер поздравява най-сърдечно президента Румен Радев и българските граждани по случай Националния празник на Република България. „Нашите страни са обединени от дългогодишно и изпълнено с доверие партньорство. С оглед на разнообразните предизвикателства, пред които заедно сме изправени в Европа, се надявам че и в бъдеще приятелството между България и Германия ще остане силно свързващо звено и ще допринесе за единен и суверен Европейски съюз“, заявява германският президент. Франк-Валтер Щайнмайер подчертава, че ще се радва диалогът между двете страни да бъде задълбочен още повече по време на посещението му в България през следващия месец. „Отбелязването на Националния празник на Република България ми дава възможност да изразя на Ваше Превъзходителство моите топли поздравления, както и пожелания за благоденствие и просперитет на Вас и на Вашите сънародници“, се казва в поздравителното писмо на Н.В. Филип, крал на белгийците. В писмото си Крал Филип изразява надежда, че отношенията на приятелство и сътрудничество между двете страни ще продължават да се развиват. Кралят на Испания Фелипе VI пожелава от името на правителството и на испанския народ най-добри пожелания за мир и просперитет на българския народ по случай Националния празник на Република България. „По повод Националния празник на България за мен е огромно удоволствие да отправя към Вас моите най-топли поздравления“, заявява президентът на Република Корея Мун Дже-Ин. „С течение на годините нашите две страни постоянно развиват приятелски отношения като работят заедно в различни области. Очаквам с нетърпение по-нататъшното задълбочаване и укрепване на двустранните отношения от взаимен интерес и по ориентиран към бъдещето начин“, се казва още в писмото на президента Мун Дже-Ин. „По повод Националния празник на Вашата страна имам удоволствието да отправя от свое име и от името на правителството и народа на Саудитска Арабия най-искрените ни поздравления и благопожелания към Вас за крепко здраве и щастие, както и благопожеланията ни към правителството и народа на Република България за по-нататъшен прогрес и благоденствие“, заявява Н.В. Салман бин Абдулазиз Ал Сауд, крал на Кралство Саудитска Арабия. “За мен е огромно удоволствие да изпратя моите най-топли поздравления по случай отбелязването на Вашия Национален празник, както и моите най-добри пожелания за здраве и щастие на българския народ“, се казва в поздравлението на президента на Арабска република Египет Абдел Фатах Ал-Сиси. „Използвам възможността да заявя, че се надявам да продължим да насърчаваме развитието на отношенията между нашите две страни от взаимен интерес“, заявява в писмото си египетският президент.", "date": "2019.03.02", "title": "Държавни лидери от цял свят поздравиха българите за 3 март"}
{"url": "https://www.monitor.bg:443/bg/a/view/samolet-se-vrjaza-v-sgrada-vyv-florida-pilotyt-zagina-video-158643", "text": "Неголям самолет се вряза в многоетажна сграда в град Форт Лодърдейл, щата Флорида, пилотът загина, предаде телевизия CBS4 Miami. Инцидентът станал около 11.55 ч. местно време. Самолетът с рекламен плакат се вряза в 18-етажна сграда и падна до басейн. В сградата се извършвали ремонтни работи повече от година. Самолетът се удари между 16 и 17 етажи. Около 100 обитатели на сградата били евакуирани, никой от тях не е пострадал. \r\n", "date": "2019.03.02", "title": "Самолет се вряза в сграда във Флорида, пилотът загина (ВИДЕО)"}
{"url": "https://www.monitor.bg:443/bg/a/view/bdj-puska-nad-8000-dopylnitelni-mesta-vyv-vlakovete-za-praznichnite-dni-158642", "text": "„БДЖ-Пътнически превози” ще осигури над 8000 допълнителни места в съставите на някои влакове, които пътуват по основните направления в страната. Това се прави с цел да бъде осигурено удобното придвижване на клиентите по време на почивните дни по повод националния празник на България - 3 март. От 1 до 4 март включително, с увеличени състави ще пътуват някои влакове по следните маршрути: София-Варна-София; София-Бургас-София; София-Пловдив-София; София-Свиленград-София; София-Стара Загора-София; София-Горна Оряховица-София; София-Лом-София; София-Видин-София; София-Благоевград-София; София-Кюстендил-София; София-Петрич-София; Варна-Пловдив-Варна. Специално за празничното честване на националния празник и очакван голям интерес от желаещи да пътуват с теснолинейката, на 3 март ще бъдат осигурени допълнителни вагони и за влак “Родопи” по направлението Септември-Добринище-Септември. „БДЖ - Пътнически превози” ЕООД напомня на своите клиенти, че при закупуване на билети за отиване и връщане, могат да ползват от 10% до 30% намаление от редовната цена на билета в зависимост от различните търговски оферти на дружеството. Клиентите на националния железопътен превозвач могат да получат подробна информация за свободните места във влаковете през почивните дни от служителите на гишетата „Информация” и билетните каси в железопътните гари и бюра в страната или на националния информационен телефон 0700 10 200.", "date": "2019.03.02", "title": "БДЖ пуска над 8000 допълнителни места във влаковете за празничните дни"}
{"url": "https://www.monitor.bg:443/bg/a/view/spejs-eks-izstrelja-kosmicheska-kapsula-s-maneken-kym-mks-158644", "text": "Компанията \"Спейс Екс\" изстреля към Международната космическа станция (МКС) космическата капсула \"Дракон\", която е предназначена за астронавти, но ще бъде изпробвана с манекен с човешки ръст в първия й полет, предадоха Франс прес и Асошиейтед прес. Капсулата ще позволи на НАСА да изпраща астронавти в космоса без помощта на Русия, посочва АФП. \"Дракон\" бе изстреляна с ракета \"Фалкон\" от космическия център \"Кенеди\" във Флорида, в присъствието на собственика на \"Спейс Екс\" - Илън Мъск. Тя трябва да се скачи утре към 11 ч. по Гринуич към МКС, която е в околоземна орбита, на височина около 400 км от повърхността на Земята. Единственият \"пътник\" е манекенът Рипли, кръстен на персонаж от филмовата поредица \"Пришълците\". \"Спейс Екс\" се нуждае от успешен тестови полет на капсулата си \"Дракон\", преди да изпрати астронавти на борда й по-късно тази година. Корабът ще остане 5 дни скачен за орбиталната станция, преди да се върне на Земята следващия петък. \"Тестовият полет е много важен. Готвим се да изпратим американски астронавти с американски ракети в космоса от американска територия за пръв път, откакто бяха преустановени полетите на совалки през 2011 г.\", заяви директорът на НАСА Джим Брайдънстайн. Нито един астронавт не е излетял в космоса от територията на САЩ от завръщането на американската совалка \"Атлантис\" на 21 юли 2011 г. НАСА плаща на Русия 82 милиона долара за астронавт за отиване до МКС и връщане от станцията. През 2014 г. американското космическо ведомство сключи договор със \"Спейс Екс\" и \"Боинг\", в съответствие с който те да поемат щафетата. Осъществяването на поставената цел обаче се забави, тъй като критериите за сигурност са по-строги в сравнение с тези при изстрелването на спътници. Ако всичко е наред, следващият полет ще е с двама астронавти на борда на капсулата, която е със седем места. Полетът може да бъде осъществен през лятото, но и в този случай е възможно забавяне.  ", "date": "2019.03.02", "title": "„Спейс Екс“ изстреля космическа капсула с манекен към МКС"}
{"url": "https://www.monitor.bg:443/bg/a/view/pyrvi-medal-za-borcite-ni-ot-turnira-v-ruse-158641", "text": "Натурализираният арменец Айк Мнацаканян донесе първи медал за България от турнира \"Дан Колов - Никола Петров\" в Русе. На финала в категория до 72 кг на класическия стил снощи натурализираният у нас арменец отстъпи пред руснака Абуязид Манцигов с 2:5 точки и взе сребро. Днес избраната за Спортист №1 на България за 2018-а Тайбе Юсеин ще спори за титлата при 62-килограмовите. В полуфинала световната и европейска шампионка преодоля с туш Елис Манолова (Азербайджан) и между Тайбе и титлата остана само украинката Юлия Остапчук. При 74-килограмовите на свободния стил Али Умарпашаев пък стигна до малкия финал, след като загуби на полуфиналите от олимпийския шампион и един от най-титулуваните борци Джордан Бъроуз (САЩ) с 2:7. За бронза днес ще спори и Милослав Методиев (130) при класиците. А световният вицешампион Кирил Милов ще мине през репешажите в класическия стил при 97-килограмовите, както и Георги Вангелов (57) в свободния.", "date": "2019.03.02", "title": "Първи медал за борците ни от турнира в Русе"}
{"url": "https://www.monitor.bg:443/bg/a/view/beloemigranti-vdigat-pyrvija-3-metrov-obelisk-v-shumen-158636", "text": "Руски белоемигранти стоят зад инициативата за първия \"руски паметник\" в Шумен, показа историческа справка на \"Монитор\". Първоначално паметникът бил извън пределите на града, после около него се оформила циганската махала \"Бялата пръст\", а впоследствие той бил изкаран от махалата и монтиран в малка градинка между къщите в северната част на Шумен. Паметникът представлява около 3-метров обелиск и е бил направен от представители на техническия батальон на руската царска армия през май 1923 г. По онова време Шумен е един от центровете на белогвардейската емиграция, в града има гимназия, болница, дом за инвалиди. Обелискът бил поставен върху гробовете на 45 руски воини. Архивните снимки показват съществено различие между паметника, сниман през 1938 г., и настоящия обелиск, който е изписан на руски език с типични за българите грешки. Вероятно е било направено подобрено копие на обелиска. В архивите липсва информация какво точно се е случило след преместването му на ново място. През 2018 г. пред паметника е проведено първото официално тържество за 3 март с участието на кмета на Шумен. Причината обелискът да изпадне в немилост след 9 септември 1944 г. е идеологическа – вдигнат е от белогвардейци.", "date": "2019.03.02", "title": "Белоемигранти вдигат първия 3-метров обелиск в Шумен"}
{"url": "https://www.monitor.bg:443/bg/a/view/utre-samarskoto-zname-shte-byde-razvjato-v-blagoevgrad-158640", "text": "Навръх националния празник утре жители и гости на Благоевград ще могат да се докоснат до един от основните символи на Освобождението на България – Самарското знаме.  Реплика на бойния флаг ще съпровожда празничната програма на 3 март. Знамето ще бъде развято от НД „Традиция“. Самарското знаме ще води шествието, което ще тръгне от паметния знак на майор Орлински, водил руския отряд при първото освобождение на Горна Джумая през 1878 година до площад „Македония“ пред паметника на Гоце Делчев.  Самарското знаме е един от първите български бойни флагове, национална светиня. То е един от най-важните военни символи на Българската армия. На 18 май 1877 година в Плоещ делегация от Самара, начело с Ефим Кожевников връчва Самарското знаме на Българското опълчение на специална церемония, в която знамето е заковано на дръжката със златни пирони. Последният пирон е закован от стария поборник войводата дядо Цеко Петков, който сваля калпак и с вдигнат към небето поглед възкликва: „Да даде Господ това свято знаме да премине от край до край през многострадалната българска земя. Нека нашите майки, жени и сестри да изтрият с него скръбните си очи, а след него да настане траен мир и благоденствие.“ Войводата участва и в освободителната руско-турска война. След нея отдава живота си на нова България. Той е народен представител в учредителното народно събрание и в първото обикновено народно събрание. Участва в приемането на Търновската конституция. По време на Руско-турската война (1877 – 1878 г.) то се превръща в официалното знаме на българските доброволци в рамките на руската войска. Участва в едни от най-ключовите боеве по време на военните действия. Знамето е ушито от тежък копринен плат от три цвята – малинов, бял и светлосин. От двете му страни имало черен кръст, обшит с красиви златни арабески. В средата на кръста от едната страна била изобразена Иверската икона на Божията Майка, а от другата страна - светите братя Кирил и Методий и съответно надписи: „Города Самара, болгарскому народу в 1876 году“ и „Да воскреснет Бог и расточится врази его.“", "date": "2019.03.02", "title": "Развяват Самарското знаме утре в Благоевград "}
{"url": "https://www.monitor.bg:443/bg/a/view/markata-bylgarija-158525", "text": "Всеки българин гордо заявява, че нашето си е най-хубаво. В световен мащаб има още накъде да се развиваме, но важното е, че вървим нагоре. Британската изследователска група Brand Finance ежегодно съставя класация за стоте най-ценни национални бранда, а България е един от тях. По-точно е на 70-а позиция в Топ 100 за 2018 година. Стойността на \"марката България\" по актуални оценки е 54 милиарда долара, като основен критерий са предимствата, които можем да предложим на туристите. Освен това, спрямо 2017 година, когато се нарежда на 74-а позиция със стойност 47 миларда долара. Топ 3 за изминалите 12 месеца са страните САЩ, Китай и Германия. От Балканите пред нас са Турция (34 място), Гърция (59 място) и Словения (62 място). Родината ни се оценява по-високо от Хърватия и Сърбия, които са съответно на 77-а и 80-а позиция. Македония пък изобщо не намира място в Топ 100 на националните марки. Наши продукти с всякакви имена се предлагат в цял свят, най-вече под формата на кисело мляко, козметика с екстракт от български рози и традиционни колбаси. Така, например, можете да си закупите български суджуци и луканки за по 10-20 долара в сайтове като Amazon и Ebay. В Италия обаче името България е най-експлоатирано. Мнозина се шегуват, че Шегата обаче е за тяхна сметка, тъй като наистина има общо. Основател на компанията е Сотириос Вулгарис от куцовлашкото село Каларитес или иначе казано – Сотир Българина. Името Вулгарис идва от гръцките думи българин, български. В Италия Bulgari означава българи. Сотирос основава компанията си, която към днешна дата генерира милиони, още през 1884 г. Друга популярна марка в Ботуша е „Bolgheri“ или в превод българи. Това е вино от селце със същото име, което се намира в прочутия регион Тоскана. За първи път селището е споменато през 1075 година в документ от папа Григорий VII и е кръстено на българите, които са си устроили военен лагер в района, като съюзници на ломбардите. Оттам идва виното Bolgheri, с което можете да вдигнете наздравица срещу сумата от около 11 евро. В Южна Италия, в провинция Салерно, има и градче Челе ди Булгерия, което е със средно население от 2000 души. Според историческите данни, четвъртият син на хан Кубрат в тези земи. В Италия той сключва договор с краля на лангобардите Гримуалд и става федерат на района. Жителите на Челе ди Булгерия и днес живеят със съзнанието, че са потомци на българи, макар и да не знаят езика ни. Много от тях носят фамилните имена Булгарини, Булгарели, Булгаручи и Булгаро. Името на селището, което буквално преведено означава българските килии, всъщност идва от легендата, че там е имало манастир с български монаси. Интересен факт е, че побратим град на Челе ди Булгерия е българският Велики Преслав. От 2016 година пък жителите на италианското градче могат да се похвалят с паметник на кан Алцек. Наблизо се намира и малък планински масив, който носи името България.", "date": "2019.03.02", "title": "Марката „България“ "}
{"url": "https://www.monitor.bg:443/bg/a/view/ford-fiesta-st-shte-nakara-kryvta-vi-da-kipi-158632", "text": "През последното десетилетие европейските модели на Ford се прославиха със своето прецизно управление, директен контрол и стабилно пътно поведение. Дори стандартните модели Ford Focus и Fiesta са сред най-добрите в класа. За ценителите на динамиката обаче има по-мощни модели с обозначението ST. След като неотдавна дебютира седмото поколение на Ford Fiesta, през миналата година към семейството се присъедини и „горещата” версия Fiesta ST. Тя може да накара кръвта ви да кипи. Новият Ford Fiesta ST се предлага не само с 3 врати, но и във версия с 5 врати. Той чувствително се различава от своя предшественик и веднага изпъква до стандартния модел. Дизайнерите на Ford са проектирали модела толкова прецизно, че хечбекът запазва познатия силует със силно наклонено предно стъкло и леко повдигната задна част. Въпреки това, стилът на модела е много ярък и привлекателен, като в същото време колата е станала по-солидна и зряла на външен вид. Продълговатата решетка е с намален размер, а новите фарове са с форма на бадеми. Предният капак и стените не са толкова релефни, като при предходния модел. На покрива отново е монтиран изразителен спойлер, а задните светлини са значително по-големи и продълговати. Както и преди, „горещият” хечбек се различава от стандартната версия по ниските прагове и спойлери на купето, както и по увеличените въздухозаборници в бронята. Новият Ford Fiesta ST е нараснал на дължина до 4040 мм, а междуосието е 2493 мм. Колата тежи до 1205 кг, а здравината на каросерията е увеличена с 40%. Стандартни за модела, който се предлага у нас, са 18-инчовите двуцветни алуминиеви джанти. В салона на новият Ford Fiesta ST осезаемо са подобрени материалите за интериора и са се появили повече черни лакови покрития. Воланът с плоско дъно е тапициран с перфорирана кожа в областта за захващане с ръцете, специален е и скоростният лост, а на таблото пред водача са поставени  нови циферблати на приборите и 4,2-инчов екран на бордовия компютър. Над централния панел е поставен 8-инчов сензорен дисплей на мултимедийната система SYNC 3. Той замества голяма част от бутоните на аудиосистемата и климатичната инсталация. Воланът се регулира в дълбочина и по височина, а настройката на седалката на водача позволява да седнат хора с ръст от 1,50 до 1,95 метра. Спортните седалки Recaro имат отлична странична опора, но въпреки това си остават удобни. Позицията на седене традиционно е ниска, а обзорът назад е ограничен от дебелите задни стойки и малкото стъкло. На втория ред седалки има място да седнат двама човека с неголям ръст. Обемът на багажника е увеличен до 303 литра в нормално състояние, а при сгънати задни седалки достига 1093 литра. електрически прозорци и огледала, климатроник, Bluetooth комуникация, тапицерия от кожа и алкантара, система за достъп без ключ и стартиране на двигателя, отопляеми седалки и предно стъкло с реотани, автоматична спирачна система и система за разпознаване на пътни знаци, система за спазване на лентата, електронна системи за стабилизация и 7 въздушни възглавници. Като опции се предлагат сателитна навигация, камера за обратно виждане, отопляем волан и много други. Безспорно новият Ford Fiesta ST изглежда спортно и предизвиква водачите с бензин в кръвта да седнат зад волана и да разпалят горещата страст за динамично шофиране. Под капака на Fiesta ST има нов бензинов турбодвигател EcoBoost, който има не само по-малък работен обем от 1,5 литра, но и само 3 цилиндъра. Мощността обаче е нараснала до 200 к.с. при 6000 об/мин, а максималният въртящ момент е увеличен до 290 Нм, наличен в широкия диапазон от 1600 до 4000 об/мин. Двигателят е съчетан с нова 6-степенна механична скоростна кутия, която работи по-прецизно, а ходът на лоста е много кратък и смяната на предавките се превръща в удоволствие. Моторът е толкова енергичен и дори превъзхожда двигателя на предшественика с по-добра еластичност и по-пъргава динамика. При остър старт се активира технологията Launch Control, която се бори с приплъзването. От място до 100 км/ч новият Ford Fiesta ST ускорява за 6,5 секунди и може да развие максимална скорост от 232 км/ч. Ускорението е съпроводено с въодушевяващия и естествено спортен гърлен звук на 3-цилиндровия двигател за още по-голямо удоволствие от шофирането. При ниско натоварване При динамична езда консумацията се качва до около 10 л/100 км, а в града хечбекът харчи не повече от 8 литра. Новият Ford Fiesta ST е оборудван с редица иновативни технологии от моторните спортове, които подобряват динамиката, завиването и пъргавината, както и всестранните способности на модела. Всички тези системи и технологии превръщат колата в най-отзивчивата, завладяваща и доставяща удоволствие Fiesta ST досега, независимо дали карате детето си на детска градина или се състезавате на писта. За по-голяма стабилност в завоите, новата Fiesta ST е оборудвана с механичен диференциал с ограничено приплъзване LSD, който осигурява оптимално сцепление на предните колела и подобрява траекторията на завиване, което на пътя се усеща най-осезаемо при излизане от завой. При завиване механичната система ограничава разпределението на въртящия момент от двигателя към вътрешното колело с намалено сцепление, за да намали буксуването и подава повече тяга към външното колело с по-голямо сцепление, за да използва максимално динамиката на двигателя. Новият диференциал с ограничено приплъзване работи заедно с технологията на Ford за векторно разпределение на тягата, която спирачно усилие на вътрешното предно колело. Балансът между двете функции е фино настроен от инженерите на Ford Performance, за да осигурява оптимално сцепление върху сухи повърхности и плавно движение върху мокри пътища. Новите пружини с векторно разпределение на силата подобряват стабилността, пъргавината и реакциите на задното окачване с торсионна греда, като по този начин осигуряват по-рязко влизане в завоя, по-добри реакции на задната част на автомобила и по-добра обратна връзка с пътя. В новия Ford Fiesta има избор от три режима на шофиране, които се активират само с натискането на един бутон и променят характера на колата от гъвкав хечбек за ежедневието във фокусиран върху пистата спортист. отзивчивостта на волана и контрола на стабилността спрямо собствените си предпочитания. В спортен режим Fiesta ST позволява по-рязко влизане в завоя и по-бързи реакции на кормилното управление при смяната на посоката. Воланът е много директен и има достатъчно обратна връзка. С богат набор от настройки, новата Fiesta ST осигурява вълнуващо удоволствие от шофирането, но и предлага добър комфорт за ежедневно шофиране. У нас новият Ford Fiesta ST вече се предлага в шоурумите на „Мото-Пфое”, като цената на богато оборудвания „горещ” хечбек започва от 51 800 лева.", "date": "2019.03.02", "title": "Ford Fiesta ST ще накара кръвта ви да кипи"}
{"url": "https://www.monitor.bg:443/bg/a/view/v-stolichnata-biblioteka-pokazvat-uniformi-ot-pyrvata-bylgarska-legija-158627", "text": "В Столичната библиотека показват униформите на военните от Първата българска легия до Съединението. Изложбата „Символи на държавността“ бе открита вчера със специалното участие на мъжки акапелен ансамбъл VOX ORPHIKUS по повод националния празник на страната. Експозицията представлява колекция от военни униформи и полицейски шапки и илюстративни табла с кратка историческа информация. Военните униформи на българските четници и войска са притежание на доц. д-р Людмил Георгиев, който е преподавател по криминалистика.  Общинските музеи, галерии и зоологическата градина в София ще бъдат с безплатен вход на 3 март, съобщиха от „Московска“ 33. С безплатен достъп ще работят Регионалният исторически музей, Софийската градска художествена галерия и парк музей „Врана“. Гостите на Музея за история на София ще могат да разгледат безплатно постоянната и временната експозиция в сградата на площад „Бански“ 1, както и археологическото ниво под базиликата „Света София“.  Традиционно без вход ще се влиза в Националния исторически музей. Ще бъде представено последното попълнение в експозицията на музея, посветена на Българското възраждане и Освобождението на България – бюро, принадлежало на Иван Параскевов. В празничния ден най-малките гости пък ще имат възможността да изработят собственоръчно релефни изображения от глина на паметници, свързани с Освобождението. Междувременно в Русе беше открита изложба, посветена на участието на българи и румънци в Руско-турската война (1877-1878). Експозицията вече е представена в Букурещ, а в България се показва за първи път. Инициативата е на Русенския културен институт и на Окръжния музей „Теохари Антонеску“ в Гюргево. В експозицията са представени копия на снимки и документи от времето на това важно и за двете страни историческо събитие, чиито оригинали се съхраняват в държавните архиви на България и Румъния. Сред интересните документи е заповедта за преминаване на Дунава. Голяма част от архивните материали не са показвани досега. „Руско-турската война е събитие, което е еднакво важно за България и за Румъния. Вследствие на тази война ние, румънците, извоювахме своята независимост, а вие, българите – своето освобождение“, каза при откриването на изложбата директорът на музея в Гюргево Йонел Мускалу.", "date": "2019.03.02", "title": "В Столичната библиотека показват униформи от Първата българска легия"}
{"url": "https://www.monitor.bg:443/bg/a/view/beyr-grils-pyteshestvieto-nachin-na-upotreba-158509", "text": "Амазонската джунгла, Аляска, Кения, Алпите, Хималаите, Сахара. Беър Грилс можеше да влезе в любопитните ви четива със стотици истории за местата, на които е оцелявал не само като телевизионен водещ, но и като военен, скаут и най-вече – като луд авантюрист. Но не? От редовия читател до последния редактор във водещи медии – всички го вкараха в българската митология като „ручащия жабета“. Преди да „клъвне“ две жабки в Рила през 2017-та и Министерството на околната среда и водите да се самосезира през 2019-та и да му предвиди лична глоба и санкция за българските му организаторите на снимки, с което влязохме мигновено в световния информационен обмен, обаче, ирландецът беше най-младият британец изкачил Еверест – едва на 23 г., най-младият Главатар на Скаутите (които наброяват 28 милиона души по цял свят) – за пръв път поема длъжността на 35 г и в момента е избран за втори мандат, собственик на световния рекорд за най-високо прелитане с парапланер, с който минава над Еверест през 2007 г. и още куп неща. Най-впечатляващото обаче – 18 месеца преди да качи Еверест не му се отваря напълно основния парашут при рутинни скокове в Кения, пада и чупи три прешлена на гръбнака. Прогнозата на лекарите – парализиран за цял живот, като най-оптимистичният вариант е – в инвалидна количка до края на дните си. След тази случка започва още по-шеметния живот на Беър, който по паспорт е един обикновен Едуард, а „мечка“ го нарича сестра му като съвсем малък. Още преди да си помисли да документира преживелиците си, той започва да създава спомени. Веднага след като завършва училище – престижното „Итън“, и преди да постъпи във военните части заминава на първото си голямо приключени в Хималаите, в Сиким и Западен Бенгал в Индия, на границата с Тибет. Крастата да се катери му е закодирана в ДНК-то, още когато баща му му заявява като съвсем невръстно дете, че трябва да си избере собствена лудост и му показва катеренето, а после му подарява и снимка на Еверест. Точно тази снимка го превръща от парализиран военен, уволнен по болест, в най-младия британски алпинист стъпил на Покрива на света (всъщност рекордът му вече е подобрен). 18 месеца лечение, самосъжаление и вперен поглед в тази снимка го превръща в истинска машина. Учи се да оцелява още по време на тренировките, за влизане в специалните части SAS, където се подвизава от 1994 до 1997-ма. Там става професионален оцеляващ и дори инструктор, както и най-младия парашутист в частите. Беър Грилс стъпва на Еверест на 26 май 1998 г. в 7:22 часа сутринта. „Това беше приключение, което промени живота ми. Мечтаех да се катеря откакто бях на 8 и за мен беше важно да изкача Еверест докато баща ми беше жив. Самият връх е голям колкото масичка за кафе, но стъпването там промени живота ми по много начини, направи ме благодарен за целия живот, който водя и до днес. По пътя нагоре срещах смъртта на няколко пъти“, признава Беър Грилс пред британския вестник „Telegraph“ преди година. „Чувстваш се много слаб. Можеш да правиш по две крачки в минута, след което трябва да седнеш с глава между коленете, защото хипервентилираш. Сякаш имаш чифт чорапи в устата, докато се опитваш да направиш 400 м спринт и така час след час“, описва накратко чувството да се изкачваш към Еверест той. Включва се в експедицията на късмет. Негов стар приятел – капитан Нийл Лафтън, бивш командос от военноморските сили на Великобритания, вече бил част от националната експедиция за изкачване по югоизточния маршрут за 1998 г. след като две години по-рано не успял да стигне до върха. Съгласил се да включи и Беър в експедицията, в която вече били австралиецът Алън Силва, Джофри Станфорд – офицер, най-добрият приятел на Грилс - Мик Кростуайт и канадецът Майкъл Даун. „Няколко седмици се аклиматизирахме в подножието на Хималаите, за да позволим на телата си да свикнат с липсата на кислород. Отне ни 6 седмици, за да стигнем до Лагер 4, от където се атакува върха. Оттам започва Мъртвата зона, място където човешкото същество не би следвало да оцелее. Един път влязъл в прегръдката на планината тялото ти започва да умира. Всеки час е откраднато време. Там не можеш да приемаш храна, а тялото ти отслабва все повече. Докато се подготвях за финалната атака се опитвах да се сетя за най-скъпите си неща – семейството, дома, гаджето ми. Но не можех да ги визуализирам. Липсата на кислород ограбва спомените ти, чувствата и силите ти. Единственото, което ти се иска да направиш на тази височина, е да се свиеш на топка и да останеш сам. Решихме да започнем атаката в 9 вечерта, часове преди останалите, защото прогнозата обещаваше силни ветрове, които да стават все по-мощни с идването на деня. В 1 след полунощ Нийл, Алън и аз стигнахме до Балкона. Трябваше да изчакаме шерпите си да ни донесат пълни бутилки с кислород, които да ни стигнат за изкачването и слизането до същото място. Температурата беше -40 градуса. В 2 след полунощ още нямаше и следа от шерпите, а кислородът беше на свършване. Изведнъж цялото небе се освети. Проблесна светкавица. Не би трябвало да се случва, си помислих. Идваше буря. Джофри и Майкъл решиха да се върнат. Чак в 3 часа видяхме светлината от челниците на шерпите. Тръгнахме нагоре, когато един от тях внезапно спря. Без да каже дума кимна към небето, обърна се и си тръгна. На такова място всеки сам взима решенията си и трябва да живее с тях. Спогледахме се с Нийл и поехме към върха. Силите ме напускаха, но виждах Стъпалото на Хилъри и нещо дълбоко в мен знаеше, че мога да се справя... Изправих се на върха и започнах да се оглеждам. Кълна се, че можех да видя половината свят. Технологиите могат да отведат човек до Луната, но не могат да го качат тук. Наистина има някаква магия в това място“. Такива са спомените (със съкращения) на Беър, които той споделя в автобиографията си „Кръв, пот и сълзи“ преведена и на български. Осем години по-късно, през 2007-ма се връща в Хималайте за да постави рекорд за прелитане с парапланер над Еврест. Стартира от 4 400 м височина на 8 мили от планината, за да се издигне над покрива на света, докато уредите му показват, че температурата е -60 градуса по Целзии. Достига до около 9000 м височина при екстремно малко количество кислород във въздуха. Това е с 3000м по-високо от предишния рекорд. Всичко това е документирано във филм, излъчен по „Дискавъри“ и по британския „Channel 4“. След като е обиколил най-красивите, най-далечните, най-труднодостъпните, най-богатите и най-бедните, най-студените и най-топлите места по света, Беър твърди, че любимият му град е Панама сити. „От там можеш да започнеш толкова много приключения. След няколко интензивни авантюри в джунглата обикнах вибрациите и шума на този град – последна спирка преди да се прибера у дома“, описва го пътешественика. Всъщност Панама е интересно място, което като столица събира не само историята на граничната държава, но и нощния й живот, добрата храна и културния календар. Безспорно топ дестинацията е Панамският канал с цялата му история и политически препирни. Около него пък се намира така наречения „Cuidad del saber” (Града на знанието) – изцяло екологично и зелено място, където да избягаш от градския шум. По улиците на града се гонят „diablo rojo“ - автобуси, приличащи на стари ученически возила, но шарено пребоядисани и украсени. Непосредствено до града е Causeway – малко островче, свързано с континента с път, построен от останките от градежа на Панамския канал. На него може да се хапне вкусна морска храна, да се разходиш или да покараш колело. Около града, за ден, може да се отскочи до дивите острови на Сан Бласт, където няма нищо друго освен невероятни плажове и някоя и друга колиба на племето Куна, чиято собственост са. През 2001-а Беър Грилс си купи собствен остров. Той е съвсем малко парче земя с името Св. Тюдвал срещу бреговете на Уелс, което пътешественикът е придобил срещу 95 000 паунда. Няма ток и течаща вода, но Грилс няма и намерение да прокарва. Твърде ексцентричен е. Все пак в Лондон живееше в лодка в Темза. Но пък острова си има своя огромна пързалка от скалите, с която да цамбурнеш директно в морето. Самият водещ разказа преди време, че е облагородявал мястото за живеене в продължение на 4 години, като всяка година е инвестирал по 100 000 паунда в него и в момента стойността му е около 1 милион паунда. Превърнал го е в личното си скривалище. „Това е мястото, където обичам да прекарвам времето със семейството си и винаги ми напомня кои са нещата всъщност, които имат значение в живота. Нямаме ток или вода и правим всичко напълно „извън мрежата“. Преди години идваха и моите скаути тук, за да ги уча да се катерят, да готвят на открито и споделяхме истории по цяла вечер. Беше много специално“, разказва Беър. Самият той става скаут, когато е 8-годишен. През 2003 г. Беър Грилс събира екип от още петима луди, включително приятеля си от детинство и колега в SAS, с когото изкачват и Еверест – Мик Кростуайт, за да прекоси Северния Атлантик в 11-метрова надуваема лодка тип „риб“. Плуват с убийствени ветрове от 8 степен по 12-бална скала, което ще рече ветрове със скорост 70 км в час. В компанията на огромни вълни и слалом от айсберги, през които трябва да минат според предварително начертания маршрут между Халифакс, Нова Скотия до Шотландия. През 2008, заедно в екип от 4-ма, планира изкачване на един от най-рядко покоряваните върхове в света в Антарктика. Целта е да събере пари за благотворителната фондация в помощ на деца - Global Angels, и да рекламира използването на алтернативни източници на енергия. Планът бил да изследват крайбрежието с надуваема лодка и джетове задвижвани от био гориво, след което да прекосят ледената пустиня с кайт ски и електрическа шейна. Но мисията е прекратена след като Грилс чупи рамо. Докато кара кайт ските развил 50 км в час, но попаднал на лед, което го вдигнало във въздуха и при падането се потрошил. Наложило се да го евакуират. В благотворителните си начинания, най-често посветени на деца, той е събрал над 2,5 милиона долара. Едно от местата, които докараха Беър Грилс до крайност беше Австралия. Преди повече от 10 години водещият снима там един от епизодите си на предаването Man vs. Wild. Бившият командос от специалните части трябваше да оцелее в Кимбърли – район, обхващащ цялата северозападна част на Австралия, който е три пъти по-голям по площ от Англия, но с едва 40 000 души население. Известен като едно от последните диви места в света. Територията изобилства както от вода на много места, така и на други не може да бъде намерена капка сред величествените й каньони. Основните градове в този район са два – Бруум и Кунунура. Първият се слави с 22-километрова плажна ивица от ситен бял пясък и е най-подходящият изходен пункт да се гмурнете в дивата природа. Ако не искате да се правите на Беър спокойно може да се насладите на удобствата на петзвездните хотели в града или на традиционната бира от манго. Може да пояздите камила (Австралия е страната с най-голяма популация от тези животни в света). Друг вариант е да инвестирате в круиз, с който да обиколите бреговете на Кимбърли. Част от луксозните кораби си имат свои хеликоптери и предлагат еднодневни екскурзии,с които да се полюбувате на дивата природа от високо. Беър Грилс е единственият човек, който успя да извади от обувките му бившия президент на САЩ Барак Обама. През 2015 г., когато Обама все още е начело на държавата, той го закара в Аляска, където двамата оцеляваха два дни за предаването Running Wild. Именно там го нагости и със сурова сьомга, за която му спести, че е остатък от обяда на някоя заблудена мечка. Първото си предаването Escape to the Legion снима през 2005 г. В архива си има още Worst-Case Scenario (2010), Man vs. Wild (2006-2011), Get Out Alive with Bear Grylls (2013), Surviving the Island (2014), Bear Grylls Wild Weekends (2011-2014), Escape From Hell (2013-2014), Breaking Point (2015), Survivor Games with Bear Grylls (2015-2016), Survival School (2016), Mission Survive (2015-2016), The Island (2014-2018), Face the Wild (2018), Running Wild with Bear Grylls (2014-2018), Bear's Mission With... (2017-2018). Повечето си продукции снима за британския „Channel 4“, а не малка част за закупени и от научно-популярния гигант „Дискавъри“, благодарение, на който гледаме „мечката“ и у нас. През 2019-та предстои да пусне най-новата си риалити надпревара „Eco-Challenge“, в която отбори ще се състезават да оцеляват по цял свят.", "date": "2019.03.02", "title": "Беър Грилс: Пътешествието – начин на употреба"}
{"url": "https://www.monitor.bg:443/bg/a/view/bylgarija-s-oshte-edin-finalist-na-evropejskoto-po-atletika-158639", "text": "България ще има двама финалисти на европейското първенство по лека атлетика в зала в Глазгоу. След Тихомир Иванов (ско височина), място сред най-добрите осем на континента в тласкането на гюле при жените си осигури Радослава Мавродиева. Тя покри квалификационната норма от 18,20 метра още в първия си опит в пресявката, след като изпрати уреда на 18,85 метра. Възпитаничката на Валентина Желязкова има личен резултат в зала от 19,09 метра от началото на февруари, с който заема второ място в европейската ранглиста за сезона. Мавродиева е сребърна медалистка от първенството на Стария континент в Белград преди две години и бронзова от Прага през 2015 г. В първия си опит за финала се класира и многократната медалистка от големи форуми и водачка в европейската ранглиста за сезона Кристина Шваниц (Германия), която постигна 19,09 м. Финалът в тласкането на гюле при жените е в неделя в 14.20 часа българско време.", "date": "2019.03.02", "title": "България с още един финалист на европейското по атлетика"}
{"url": "https://www.monitor.bg:443/bg/a/view/despodov-izraboti-duzpa-kaljari-bi-inter-158638", "text": "Кирил Десподов направи ново силно включване за „Каляри“ при успеха с 2:1 над гранда „Интер“ в мач от 26-ия кръг на Серия \"А\". Футболист №1 на България за 2018-а, който пропусна последния мач на тима си заради травма, се появи в игра 10 минути преди края. Резултатът на този етап вече бе 2:1 за „Каляри“, но Десподов се включи отлично и дори успя да изработи дузпа за тима си. Бързоногият българин получи топката в наказателното поле, първоначално се подхлъзна, но успя да се изправи и да финтира Шкриняр, който го фаулира. С изпълнението се нагърби Николо Барела, който прати топката над вратата. И трите попадения в мача паднаха през първата част. Лука Кепители откри за тима от Сардиния, но малко след това Лаутаро Мартинес изравни за „Интер“. В герой за „Каляри“ се превърна голмайсторът Леонардо Паволети, който в 43ата минута вкара попадение за 2:1, оказало се и решаващо за успеха. Победата отдалечи „Каляри“ на 9 точки над зоната на изпадащите, а „Интер“ остава трети, но може да бъде задминат от „Милан“ и „Рома“ още този уикенд.", "date": "2019.03.02", "title": "Десподов изработи дузпа, „Каляри“ би „Интер“"}
{"url": "https://www.monitor.bg:443/bg/a/view/burgas-pochita-polkovnik-lermontov-158635", "text": "В Бургас има два паметника и две паметни плочи, посветени на Освобождението. Това са Паметникът на руските освободители до Природо-математическата гимназия и Паметникът на загиналите руски войници в Морската градина. Паметните плочи са свързани с полк. Лермонтов – едната е поставена на къщата, където той е живял по време на престоя си в Бургас, а другата е на мястото, където е отслужен молебен при посрещането му. Паметникът на руските освободители, пред който традиционно се чества 3 март, е издигнат на мястото, на което бургазлии посрещат с хляб и сол Летящия отряд на полк. Лермонтов, донесъл Освобождението на Бургаски регион. Другият паметник, свързан с Освобождението, се намира в Морската градина. Паметникът на загиналите руски войници е известен сред бургазлии още и като Паметник на руския лазарет, защото точно на това място е била разположена болницата за ранените войници. Руски войници от 24-а пехотна дивизия поставят този мемориал в памет на другарите си от 93-и иркутски и 94-и енисейски пехотен полк, починали от холера в края на Руско-турската война. Историческият музей в Бургас пази богата колекция от артефакти, свързани с Освобождението – пушки и револвери на опълченци, участвали в Шипченските боеве, трофейни ятагани и саби. Запазени са много документи и снимки на доброволци от бургаския край, участвали в боевете на Шипка.", "date": "2019.03.02", "title": "Бургас почита полковник Лермонтов"}
{"url": "https://www.monitor.bg:443/bg/a/view/pod-tepetata-pochitat-i-podviga-na-finlandskite-vojni-158637", "text": "През последните години в Пловдив продължава както реставрацията на някои позабравени паметници, така и изграждането на нови. Бяха направени 5-6 паметници, свързани с участието на финландски воини, съобщи Стефан Шивачев, директор на Регионалния исторически музей в Пловдив: В Пловдив по времето на Източна Румелия, веднага след Руско-турската освободителна война, се изграждат първите значими паметници. На първо място е паметникът на Бунарджика – втория по височина пловдивски хълм. Мястото е избрано изключително удачно. Този паметник е изграден по проект на арх. Вокар. За него знаем само, че е живял в Константинопол и му е поръчано да създаден проект, по който да се строят типови паметници в българските земи. Идеята е още от временното руско управление и тя продължава след юни 1879 г., когато е установена и устроена Източна Румелия. През следващите десетилетия по проекта на арх. Вокар са направени още 7 паметника, разположени на Шипка, край Плевен и на различни места в страната, свързани с Руско-турската освободителна война, добави още Стефан Шивачев. Той припомни, че в Пловдив през 1884 г. е създаден първият у нас храм, посветен на войната и Освобождението на България. Първоначално той носи името „Св. Александър Невски”, но впоследствие става по-известен като „Св. Кирил и Методий”. Намира се срещу днешната Хуманитарна гимназия (бившата Мъжка гимназия). Той е изграден по проект на арх. Йосиф Шнитер в стил, определян като руски вариант на неокласицизма.", "date": "2019.03.02", "title": "Под тепетата почитат и подвига на финландските войни"}
{"url": "https://www.monitor.bg:443/bg/a/view/varna-pazi-spomena-za-kapitan-petko-vojvoda-158626", "text": "На територията на Варна и областта има близо 100 паметници и паметни плочи, посветени на Освобождението и освободителните борби. Сред тях са 50 монумента, един от които е паметникът на най-тачения не само от варненци герой – Петко Киряков, известен като капитан Петко войвода. Той е до Дома на основаното от него Тракийското дружество в градинката пред Районния съд. Три са паметниците на борците за национално освобождение във варненския жилищен район „Младост“, а в центъра на Варна е бюст-паметникът на Стефан Караджа. В Морската градина е Алеята на Възраждането, в която са бюстовете на Георги Бенковски, Васил Левски, Георги Раковски, Гоце Делчев, Захари Стоянов, Любен Каравелов, Хаджи Димитър и Христо Ботев. „Посрещане на братята освободители“ е паметникът в двора на църквата „Св. Архангел Михаил“ в центъра на Варна, пряко свързан с незабравимата за града дата 27 юли 1878 г. Макар че вече Санстефанският мирен договор бил подписан и в него изрично се упоменавало, че Варненската и Шуменската крепост трябва да бъдат освободени от турските гарнизони, това все още не се случвало. След преговори и личната намеса на ген. Столипин, на тази дата пристигнала така очакваната телеграма. В двора на църквата се събрали варненци и руснаци, които освен радостната вест, отпразнували с литургия и рождения ден на руската императрица. През годините на социализма църквата е превърната в Музей на Възраждането. Промените довели до идеята за създаване на паметник, посветен на Освобождението. Изграждането му започва арх. Камен Горанов, създавайки скулптурна група в градинката на двора. Бронзовият войник с момиченцето пък е дело на Христо Песев. 100 години след паметната дата, вдъхновила създаването на паметника, той е открит и до днес гражданите на морската столица се събират там да честват Освобождението.", "date": "2019.03.02", "title": "Варна пази спомена за капитан Петко Войвода"}
{"url": "https://www.monitor.bg:443/bg/a/view/sedmichen-horoskop-za-2-8-mart-158601", "text": "Овен 21 март – 20 април Не планирайте за 2-ри колективни изяви и съвместни участия. Родените в третата декада ще преживеят тежки моменти вечерта. Очертават се раздели и приключвания. На 3-и късметът ви се отпушва, вероятни са приятни срещи и изживявания. Всичко предприето ще тръгне като по вода. Тази вечер е любовна, Внера и Луна светят заедно в нощното небе. В понеделник е време да стартирате нови инциативи и да изпреварите ходовете на конкуренцията. Най-добрият ден за покупка на имот или жилище за месеца. Подпишете новите си договори или преподпишете старите. От 5-и вечерта Меркурий тръгва в ретроградна посока и ни връща към изпълнение на поетите до момента ангажименти и делови задачи. На 6-и предстои наволуние в знака на Рибите. Това е най-благоприятният ден за отказване от вредни навици за тази година. При вас предстои пречистване. Уран напуска вашия знак и чак след 80 г. ще се върне в Овен. С него си отива и тенденцията към експлозивност и неочаквани обрати и дано от този ден животът ви тръгне вече много по-гладко и предвидимо. На 6-и нищо не предприемайте. Оставете с тъмнината на новолунието и с напускащия Овена Уран да си отиде всичко тежко от живота ви. На 7-и не работете в екип. Прекратете съвместна дейност. Опитайте сами да си движите магазина, ателието или друг собстен бизнес. На 8-и направете крачката в нова посока. В събота може да свършите добра работа, ако не се намесвате в споровете на другите и си гоните последователно личните цели. На 3-и криволичите между желанията на близки и приятели и трудно се измъквате от ангажименти. Луна и Венера са в пречупващ аспект с Марс от вашия знак. Не си и помисляйте за изневери. Ще ви хванат и ще ви спретнат скандал. На 4-и е добре да се прави разсад, да се посади ново цвете в гадината на личния ви интерес. Следете кръвното, в момента се готвите за важен преход в живота си. На 5-и вечерта Меркурий тръгва ретроградно и стопира новите бизнес инициативи. Време е да се подредят приоритетите. Не позволявайте да ви въздействат странични сили. В деня преди новолунието се активизират задкулисните действия, нищо не се прави по правилата. На 6-и преминавате на нова навивка на развитие. Планетата на новата епоха, на новите техники и технологии Уран навлиза в знака на консервативния Телец, където ще остане до 26 април 2026 г. Това ще бъдат години на тотална промяна в личната ви програма. Ще трябва да приемете новото, колкото и да ви се иска да запазите статуквото. Ориентирайте се бързо в променящия се свят и ще станете богати. Внедрени изобретения и рационализации ще ви носят пари. На 7-и ще се събудите с нова план-програма в ума. На 8-и подновете дейност поставена на нова база. В събота изключете телефона, бъдете избирателни в контактите. Желателна е среща с капацитет в нужната ви област. На 3-и постигате много и преодолявате всяко препятствие. Ще направите пробив в отношенията с партньори и ще постигнете поне една важна цел. Активизирайте се максимално и в любовта. Тази вечер Луна и Венера ви гледат в хармоничен съвпад от знака на Водолея. Едно приятелство може да прерасне в любов. На 4-и побързайте да сключите новите си договори и да направите крачка в нова посока. От 5-и вечерта планетата на бизнеса и търговската инициатива Меркурий ще тръгне ретроградно и ще застопори новите начинания. На 6-и проблемите ще са повече за родените в третата декада. Новолунието събира Слънце, Луна и Нетун в знака на Рибите. Този ден отваря врата към един нов свят с навлизането на Уран в знака на Телеца. Ще започне внедраването на засекретени до момента технологии. Практичността ще надделее, ще отпаднат забрани. Ще се даде шанс на предприемачеството и бизнеса. Но разбира се това няма да стане веднага. 6-и е денят, който ще откаже много хора от вредните им навици и привички. Животът ви коренно може да се промени. Прегърнете промените, не вървете против тях. Не се препоръчва планирано раждане към 18 ч на 6-и. 7-и ни дава новите насоки, а 8-и отваря врата към нови хоризонти и възможности. Тежък и критичен съботен ден за родените в третата декада. Където се съберат много хора ще припламнат искри. Не канете гости и не замествайте колега. Лесно може да се стигне до преразход на енергия и пари. В неделя правите силен ход напред. Пътувайте, преговаряйте. Постигате лесно целите си и прекрачвате прегради. В понеделник сключете новите си договори. Меркурий вече спира, за да тръгне ретроградно на 5-и и да стопира новите ни бизнес начинания. Не забравяйте, че това новолуние в знака на Рибите може да ви помогне да се откажете от пушенето или от друг вреден навик. Дават се обети и се приключват неравностойни връзки. На 6-и сме оставени на собстения си избор, което ни прави изключително отговорни за бъдещето. В този ден с навлизането на Уран в Телец се задвижва нова програма изискваща да се внедряват бързо научните и технически достижения, да не остават само на хартия така нужните на човечеството изобретения. Патентните ведомства ще заработят усилено в следващите години. Ще станат актуални рационализаторите и новаторите. Доверете се на интуицията. На 7-и ще се събудите с вярното чувство накъде да вървите и към какво да насочите личния си потенциал, умения и усилия. На 8-и само планирайте и скицирайте, но нищо не започвайте. Тече обсебваща програма. Нищо да не се споделя. 2-и е ден на разпривии и интриги. Въздържайте се от публични изяви. Празничният неделен ден ще донесе обрати в живота на родените в края на Рака и началото на Лъва. Нещо особено ще се случи и ще ви даде храна за размисил. Ориентирайте се към промени в следващите дни, защото така или иначе те ще станат и без ваше участие и ще ви извадят от играта. Уран се готви да навлезе в Телец и да застане в печупващ аспект към вашия знак, което ще продължи до 26 април 2026 г. Ако в тези години не промените нагласата си, ако не се нагодите към промените ще получавате удари под кръста. Време е да яхнете гребена на вълната да станете лидер, да овладее желанието на хората за по-добър и подсигурен живот. Още на 3-и ще почувствате преградите. Конкуренцията ще се опита да ви подложи крак, дори и на този прекрасен празник. 4-и минава под флага на несподелената любов и чувства. Венера и Луна ви гледат в опозиция от знака на Водолея. Може би трябва да превърнете едно приятелство в истинска любов, за да се предпазите взаимно. На 5-и властват тъмни сили. Меркурий тръгва ретроградно и стопира бизнеса. На 6-и всеки сам трябва да избере пътя си и да влезе през портала на помените. 7-и ви събужда с чудесна идея, която е добре да подготвите и реализирате в бъдеще. На 8-и може да рестартирате стопирана дейност и производство. В събота ще свършите добра работа, ако не се разсейвате с проблемите на другите и не влизате в разправии. Наоколо настава голямо суетене. Въздържайте се от активна дейност, за да не влезете в семейни и професионални войни. На 3-и пътя пред нас се изчиства и дано да бъде така и за бъдещето на страната ни. Тази вечер Луна и Венера светят прегърнати в нощното небе. В този ден всичко може да се постигне независимо проблемите и преградите по пътя. 4-и е благоприятен за брокерски инициативи, за изпреварващи действия и за подписване на нови договори. Вечерта на 5-и Меркурий тръгва ретроградно и затваря шансовете за благоприятно развитие на новите договори. Върнете се назад, довършете започнатото и след 28-и отново задействайте новите инициативи. На 6-и ще срещате огромно противопоставяне. Новолунието в Риби ще се отрази доста негативно и в здравословин план на родените около 1-10 септември. Луна, Слънце и Нептун ви гледат в точна опозиция. Откажете се от вредни навици, от вечното мърморене, че не ви върви в този живот. От 6-и планетата на техническия прогрес и на новата епоха Уран ще ви гледа в брилянтен аспект от знака на Телеца. Стегнете се, внедрете замислите си в реалноста и ще спечелите. На 7-и обмисляйте, а на 8-и направете крачка напред. За родените в третата декада се очертава тежка и конфликтна събота. Ограничете контактите и не позволявайте да ви въвличат в разправии. Лесно ще влезе в преразход на сили, средства и пари. Неделният ден разширява хоризонтите, обхваща ви празничната еуфория, всичко потръгва с лекота, пътувате, срещате приятели и близки, радвате се на живота. За понеделник планирайте старт на нови инициатниви и подписване на нови договори. От 5-и планетата на бизнеса Меркурий ще тръгне ретроградно, а това не е добро време за старт на нови проекти. До 26-и март стремежът е повече към приключване и изпълнение на поетите до момента задължения. 6-и е най-добрият ден в годината за отказване от вредни навици и привички. Кажете си, че спирате цигарите или друго, което ви вреди. От този ден планетата на нестандартните обрати и революционните промени Уран вече няма да ви гледа в опозиция и животът ви има шанс да тръгне в едно доста по-премерено и спокойно русло. Ще изчезнат пречки и неприятни дразнители. Проблеми с имоти и наследства ще се разрешат в следващите месеци. Ще се уредите с нова база за бъдещо развитие. На 7-и ще се събудите с неочаквано вдъхновение и усет накъде да насочите усилията си в бъдеще. 8-и дава информация за новите ви конкуренти и връгове, както и за изискванията на мястото, на което искате да се внедрите. 2-ри е критичен ден. Очертават се разправии и объркване на програмата. Препоръчва се пост и въздържание. Прекъснете вредни връзки, потърсете учител или лекар за съвет в нужната ви област. На 3-и ще се грижите за удобстата на другите, ще криволичите между свои и чужди хора и желания, но до вечерта ще стигнете до любовта и до важна за вас цел. В понеделник ще тичате по задачи и ще вършите неща в последния момент. Подпишете новите си договори, обяснете се в любов, ако не сте го направили вчера. До обед на 5-и довършете каквото не сте успели, но след това не планирайте старт на нови дейности. Денят се управлява от тъмните сили, хора с тъмни помисли опитват да се намесват в живота ни. На 6-и залязва една епоха от живота ви и на 7-и изгрява друга. Новолунието в Риби е най-добрият момент за отказ от вредни навици и привички. Дайте обещания пред себе си, които този път ще изпълните. От този ден планетата Уран, която отговаря за новата епоха навлиза в знака на опозиицята ви Телеца, където ще остане до 26 април 2026 г. Това ще са години на натиск да приемете новото, да внедрите свои рационализации или нечии патенти и изобретения, които да работят за вас. Предстои и раздяла с миналото като усещане и виждане за света. На 7-и ще се събудите с вярно чувство кое е полезно или вредно за вас. На 8-и ще напипате новата си ниша. В събота почивайте повече и се въдържайте от активна дейност, ако не искате да загубите прекалено много енергия и пари. Каквото отложите за следващите два дни ще тръгне по правилата и ще донесе ползи. Неделният ден е ведър и успешен. Празникът завладява сърцата и възвисява духа. Вечерта е любовна и помирителна. На 4-и уплътнете максимално не само работното, но и следработното си време. Може да свършите много работа, да подадете документи, да стартирате нова дейност, да се влючите в нова професионална дейност, да кандидатствате по спонсорски програми и да заявите участие в престижни проекти. От 5-и вечерта Меркурий тръгва ретроградно и затваря някои врати в търговската инициатива. До 28-и се приключва, а не се започва нова работа или бизнес. Родените във втората декада ще изживеят тежко и неприятно новолуние на 6-и. Това е момент, в който се препоръчва да се разделим с вредни навици и привички. Разделяте се и с нещо полезно, но изживяло времето си. Засилвате се да прескочите на нова навивка на личностно и професионално развитие и дано в следващите дни направите успешно този преход. Поне нещо в живота ви ще си отиде след 6-и, но ще се освободи място за новото, което напира с пълна сила. На 7-и нищо важно не предприемайте. Съдбата ви дава знаци, за доброто и лошото за вас. На 8-и подновете спрени дейности. Проведете важните си срещи на четири очи. Където се съберат много хора може да се очакват конфликти. В момента може да спечелите от консултантска дейност и от изпълнението на поръчки. Всичко предприето в неделя ще тръгне като по вода и ще донесе ползи. Празникът събира на масата тези, които отдавна не са се виждали. Подновяват се делови и семейни връзки. В понеделник капарирайте имот и сключете нови договори. Осигурете си нова база за развитие. 5-и е повластен на тъмни и задкулисни сили. Ограничете кантактите, спазвайте диета и на 6-и си дайте дума да се откажетге от вреден навик. Новолунието изпива силите ви, изисква почивка, отказ да се действа активно и на всяка цена. Нищо важно да не се предприема. Разчистете натрупаната шлака в тялото и в живота си, разделете се с миналото не само като връзки и отговорности, но и като работа която вече не носи перспектива. От този ден Уран ще ви гледа в брилянтен аспект от знака на Телеца. Ще започнете да печелите от свои рационализации и нововъведения. Ще намерите престижна пазарна ниша. 7-и води до приключване и на съвместен бизнес, но очертава печеливши за вас насоки. Давате си сметка за полезните и вредни за вас неща, хора и положения от живота ви. На 8-и пасивността е нежелателна, но преди да започнете каквото и да било, изградете защитата си. В събота продведете консултации и давайте такива. Ден за среща с учителите. Помагаме си взаимно. На 3-4-и Луната е във вашия знак. Пътувайте, организирайте приятелски и делови срещи. Не се ограничавайте, старайте се да се измъквате от неудобните положения и застоя в живота си. Ще направите пробив във връзките, може да се запознаете с важни за бъдещето ви хора. Някой ще намери и новата си база за професионално и семейно развитие. 4-и е много благоприятен ден за брокерски инициативи. Разгледайте и капарирайте имоти. На 5-и тъмните сили вършат тъмните си дела, провалят отношения и ни отказват от нещо добро и перспективо в животга ни. Не вземайте важни решения. На 6-и предстои новолуние в знака на Рибите, което ни дава шанс да се пречистим. Спазвайте диета, ограничете максиално всичко вредно в живота си. Това е точното време да се откажете от вредните си навици. Вашата управляваща планета Уран навлиза в Телец, налага да се заземите, да претворите в реалноста мечтите си. Не може само да мечтаеш и планирш. Уран в Телец изисква да внедриш на практика идеите си, да патентоваш изобретенията си, да започнеш да печелиш от идеите и рационализациите си. Край с витаенето в облаците. На 7-и ще се събудите с чудесна идея. Лесно ще разграничите полезното от вредното за вас. На 8-и е време за избор. В настоящия период енергията ви отива към изчерпване. Изчерпват се и силите на отминаващата епоха на Рибите. Уран –планетата на Водолея, навлиза в Телец на 6-и, точно на новолунието във вашия знак, а това положение отнема още някои функции на рибешката епоха. Време е да се приключва с тайните проекти, с криенето на изобетения и открития. Време е да се внедряват новите ерергоизточници и да престанем да източваме петрола-кръвоносната система на земята. 2-и е ден с объркана програма, с изблици на конфликтност и излишно суетене. Не си позволявайте забележки и скандали. Нужна е трезва оценка на реалностите и консултации със специалисти в нужната област. 3-и премахва прегради, събужда патриотични сили, дава възможност да постигнем високи цели и стремежи. На 4-и побързайте да сключите новите си договори. На 5-и тъмнината на новолунието ни обгръща. Меркурий тръгва ретроградно и стопира бизнеса. В този ден и пророчествата се лъжливи, мислите се изкривяват през призмата на нечие въздействие и влияние. Кажете си, че от 6-и ще се откажете от вредните си навици и от всичко пречещо в живота ви. На 7-и ще се събудете с точно усещане какво е полезно за вас и кое вреди и трябва да се остави в миналото. На 8-и възобновете производства, ако са оборудвани в тон с новите изисквания на времето.", "date": "2019.03.02", "title": "Седмичен хороскоп за 2-8 март"}
{"url": "https://www.monitor.bg:443/bg/a/view/aprilci-pochti-vyv-vseki-grad-v-pazardjishko-158625", "text": "Почти във всеки град и село в Пазарджишко има паметник на загиналите за освобождението на България, като най-внушителен е мемориалният комплекс „Априлци“ в Панагюрище. Той е построен през 1976 г. за 100 години от Априлското въстание. Негови създатели са скулпторите професори Величко Минеков, Секул Крумов и Димитър Даскалов. Монументът се извисява на историческия хълм Маньово бърдо в столицата на Четвърти революционен окръг. На това място на 30 април 1876 г. са се водили сраженията на героите от Априлската епопея. В основата на мемориала е изобразена фигурата на Боримечката, героя на Иван Вазов от романа „Под игото“. Местни жители си спомнят как млади и стари помагали за построяването на монумента. „Бях ученик и тъй като на мястото, където е издигнат ансамбълът, беше разорана нива и нямаше никаква трева, за честванията през май отнякъде докараха чимове. Нас, учениците, ни накараха да ги пренасяме до върха, за да засадим зелените площи“, спомня си панагюрец.", "date": "2019.03.02", "title": "Априлци – почти във всеки град в Пазарджишко"}
{"url": "https://www.monitor.bg:443/bg/a/view/specialisti-pametnici-za-osvobojdenieto-ot-naj-novo-vreme-sa-losh-primer-158621", "text": "Паметниците, посветени на Освобождението, строени напоследък са все по-малко и не са връх нито от естетическа гледна точка, нито като прецизност на изпълнение, категорични са специалистите. Сред отрицателните примери артобщността посочва статуята „Самарското знаме“ на скулптора Николай Савов, правена по живописната творба на Ярослав Вешин и поставена преди 15 години ни в клин, ни в ръкав в градинката с шедьоврите на доайена Любомир Далчев зад Военния клуб. „В нещо, което е естетически пик в българската култура, се появява друго нещо, което не му е равностойно. Има очевадно разминаване със стила на Далчев при навлизането в тази, бих казал, сакрална територия. Творбите на нашите класици трябва да бъдат обявени за неприкосновени национални светини “, коментира Емил Попов. При това паметникът не е държавна, а частна поръчка на инициативен комитет, не е ясно защо и как е поставен там, учудва се той и апелира държавата да не абдикира от изграждането и съхраняването на историческата ни памет. В Плевен на входа на Скобелевия парк е сложена дарена от Русия конна статуя на ген. Скобелев (2007), която се „бие“ с градоустройствената концепция там, добавя доц. Христов. Има и други примери. Проблемът е в липсата на професионално обсъждане къде да се намери подходящо място за подобни дарения, смята той. Градският синтез е сложно начинание, при което елементите трябва да се „връзват“, или най-малкото да не си пречат, отбелязва и Попов.", "date": "2019.03.02", "title": "Специалисти: Паметници за Освобождението от най-ново време са лош пример"}
{"url": "https://www.monitor.bg:443/bg/a/view/zadushnica-e-pochitame-myrtvite-158634", "text": "Днес е първата Задушница за годината, която е винаги преди Неделя месопустна (Месни заговезни). В съботния ден срещу Неделя месопустна (Месни заговезни) всички българи извършват помен в памет на мъртвите. Или, както името \"Задушница\" показва, това е ден за възпоменаване на душите на починалите. За помена се приготвя \"коливо\" - варено, подсладено жито. Българската традиция включва и хляб, и вино. В по-ново време се прибавят дребни сладки и соленки. Поменът се прави на гроба, в църква или у дома. Обикновено на гроба свещениците извършват парастас, защото е по-кратък от панихидата, която е по-пространният молебен за упокоение на душите и включва повече молитви, както и четения от Евангелие и апостолски текст. Задушниците винаги са в събота, защото в седмичния празничен цикъл църквата е определила съботата за ден на покойните. На тези дни близките на починалите посещават гроба, преливат го с вино, прекадяват го с тамян и след това раздават на присъстващите жито и храна за \"Бог да прости мъртвите души\". На Месни заговезни, в неделя, с Евангелско четене се припомня картината на Страшния съд. През 2019 г. Задушниците са три - Задушница преди Неделя месопустна (2 март), Черешова задушница (15 юни) и Архангелова задушница (2 ноември).", "date": "2019.03.02", "title": "Задушница е, почитаме мъртвите"}
{"url": "https://www.monitor.bg:443/bg/a/view/banker-ski-fejk-za-peevski-158633", "text": "И щедро финансираният от банкера беглец Цветан Василев вестник „Банкер“ даде своя седмичен принос към тиражирането на лъжи по адрес на депутата и издател на „Телеграф медиа“ Делян Пеевски. Времето явно е спряло за дописниците във вестника и корпулентната му главна редакторка, защото от 2015 г. насам те тиражират един и същ фейк подобно на медиите на ортаците на ментора им Цветан Василев – олигарсите издатели Иво Прокопиев, Сашо Дончев и Огнян Донев. За някакви връзки на Пеевски с „Булгартабак“, които обаче им се привиждат. В нещо като анализ, озаглавен „Пролетно \"прочистване“ по Пеевски“, който банкерската дружина изтипоса на централно място в сайта си, за пореден път се правят опити чрез абсолютни лъжи и внушения, да се препере старата лъжеинформация, захабена и лекьосана от многократна употреба. Най-нелепото е, че другарите на ексбанкера аферист говорят за „рязане на опашката“, а в същото време те са буквално на опашката на фейк поредицата, която стартира медийната бухалка на подсъдимия олигарх Иво Прокопиев - „Капитал“. Фейк инициативата бе прехвърлена в сайта на пожизнената говорителка на Иван Костов Стояна Георгиева, откъдето се пренесе в персоналния сайт на Цветан Василев - „Фрогнюз“, стопанисван от друг корпулентен журналист – Огнян Стефанов, по-известен като Агент Академик, след което цъфна отново в малката бухалчица на Прокопиев - „Дневник“, за да се появи най-накрая и в „Банкер“. Източници на информация няма, тъй като нито една от цитираните бухалки на олигарсите не намира необходимост да ползва такива. По простата причина, че няма и как да ги има- защото твърденията за връзки между Пеевски и „Булгартабак“ съществуват не реално, а в опорките, придружаващи пачките, с които тези издания се издържат от менторите си. А от това, че „Банкер“ е писал многократно по темата, както изтъква, информацията не става по-достоверна. Парфюмирайки старите си дописки, изданието наистина регистрира сериозна активност, но само дотам. Що се отнася до прогнозите, които от „Банкер“ напразно се опитват да направят с изсмукани от пръстите доводи, ще припомним само, че това беше вестникът, който през 2010 г. даде специална награда на тогавашния председател на Надзорния съвет на Корпоративна търговска банка Цветан Василев. Наградата беше за пазарна устойчивост. Четири години по-късно банката изпадна в несъстоятелност. Толкова за гадателските  умения на „банкерци“, които са също толкова нефелни, колкото и журналистическите им опити да правят „разследвания“ по опорни точки. Иначе е разбираем опитът на удавниците да се ловят за сламки. Фабриката за фейкове дружно се потапя на дъното, докато си прехвърля кухи пластмасови опорки. А докато „Банкер“ затваряше седмицата със същия фейк, който присъдружните му медии от манифактурата за клевети на олигарсите у нас я стартираха, те пък от своя страна се върнаха към старата практика за превръщане на всяка информация от новинарския поток във фалшива новина. Така, първо „Капитал“, а след това и „Фрогнюз“ използваха новината, че „Атака“ е предложила бившия шеф на НАП и настоящ зам.-председател на Комисията за финансов надзор за титуляр в КФН, за да пришият и тази номинация на Пеевски. На какво отгоре сайтът на агент „Академик“ на ДС – „Фрогнюз“, решава, че Атанасов е „човек на Пеевски“, от дописката не става ясно, защото доказателства за това твърдение няма. Нито са дадени каквито и да било примери, камо ли достоверни, които да го подкрепят. Но не това е и целта на упражнението. Задачата както на това болтче от машината за клевети, така и на останалите сайтове от нея, е да преповтарят една и съща мантра с надеждата, че тя в крайна сметка ще бъде приета от обществото за истина. Макар да е лъжлива. Любопитното е, че за разлика от „Фрогнюз“, иначе имунизираните от скрупули „капитал“-ци, са подходили към задачата да лансират тази поредна опорка далеч по-прикрито. Изпълнили са норматива от дописки с името на Пеевски, с които да го заливат с лъжи в интернет, като са вкарали твърдението, че между него и Атанасов имало връзка в….текста под снимка. Дяволът, казват хората, е в детайлите. Пропагандаторите най-добре знаят това.", "date": "2019.03.02", "title": "„Банкер“-ски фейк за Пеевски"}
