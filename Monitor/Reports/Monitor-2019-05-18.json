{"url": "https://www.monitor.bg/bg/a/view/izleze-dylgoochakvanijat-sedmi-album-na-grupa-ramshtajn-165507", "text": "Седмият дългоочакван албум на германската група \"Рамщайн\", озаглавен Rammstein и съдържащ 11 композиции, беше официално представен на публиката, съобщава сайтът \"Лайф\". Това е първата издадена тава на бандата след 10-годишна пауза. В компактдиска е включена и предизвикалата скандал песен Deutschland, в която членовете на групата се представят в ролята на концлагеристи. Любопитното е, че албумът Rammstein се появи в мрежата два дни преди официалното му представяне. В медиите се тиражираха и някои съобщения, че тази тава може да се окаже последната в историята на групата. \"Рамщайн\" е легендарен немски рок състав, който от началото на 90-те години си спечели милиони фенове с оригиналното съчетание на тежки ритми и брутален маниер на изпълнението със зрелищни специални ефекти. Самите членове на бандата характеризират стила си като индъстриал метал с елементи на хард рок, електронна музика и алтернативни направления.", "date": "2019.05.18", "title": "Излезе дългоочакваният седми албум на група „Рамщайн“"}
{"url": "https://www.monitor.bg/bg/a/view/levski-napravi-1-1-v-razgrad-pomogna-na-cska-165509", "text": "„Левски“ удължи негативната серия на „Лудогорец“ на 4 поредни мача без успех за \"орлите\" (3 хикса и 1 загуба). Това стана факт, след като \"сините\" и \"зелените\" завършиха при 1:1 в дербито от 34-ия кръг на Първа лига, играно в Разград. С този резултат вторият ЦСКА (69 точки) спечели най-много, защото ако успее да победи „Берое“ по-късно днес, ще съкрати дистанцията до шампиона „Лудогорец“ (73 точки) на 1 точка два кръга преди края на първенството. „Левски“ е трети с 66 пункта. В днешния двубой Моци откри за домакините в 49-ата минута, а Живко Миланов изравни в 72-ата минута. Освен това в мача имаше и три червени картона, като два от тях бяха за \"орлите\". Драгош Григоре (70) и Анисе (85) видяха червения цвят, а за гостите Деян Иванов (47) отиде по-рано под душовете.", "date": "2019.05.18", "title": "„Левски“ направи 1:1 в Разград, помогна на ЦСКА"}
{"url": "https://www.monitor.bg/bg/a/view/hiljadi-na-protest-s-iskane-za-novi-izbori-v-avstrija-165506", "text": "Хиляди се събраха за протест в центъра на Виена с искане да бъдат проведени нови избори, след като дясното правителство на Австрия бе разтърсено от корупционен скандал. Участниците в демонстрацията пред сградата на канцлерството непрекъснато се увеличаваха през деня и към 15.00 ч. местно време по данни на полицията бяха вече 5000, уточнява АПА. Акцията протича мирно, макар и шумно. Протестът бе провокиран от скандала с тайно заснето видео, което показва вицеканцлера и лидер на крайнодесните Хайнц-Кристиан Щрахе както изглежда да предлага държавни договори в замяна на политически услуги в Ибиза през 2017 г. По-рано днес Щрахе подаде оставка, която бе последвана и от тази на Йохан Гуденус, един от най-приближените му съратници. На демонстрацията присъстват представители на Социалдемократическата партия, която след изборите през 2017 г. доброволно премина в опозиция заради ниския си рейтинг, поддръжници на партиите \"Нова Австрия\", \"Листа Петер Пилц\" и \"Зелените\". Коалиционното правителство на консервативната Австрийска народна партия (АНП) и дясната Австрийска партия на свободата (АПС) положи клетва през декември 2017 г. след парламентарните избори. В тях победи АНП, а АПС зае трето място след най-добрия си резултат от 15 години.", "date": "2019.05.18", "title": "Хиляди на протест с искане за нови избори в Австрия"}
{"url": "https://www.monitor.bg/bg/a/view/angel-njagolov-s-kon-kondarko-grabna-vtora-poredna-kupa-sofija-snimki-165508", "text": "Ангел Няголов с кон Кондарко спечели втора поредна титла на големия градски турнир по прескачане на препятствия за Купа „София“. Състезанията събраха хиляди зрители на голямата поляна в Южния парк и за втора поредна година се превърнаха в истински спортен празник. В конкуренцията на най-добрите състезатели у нас, Няголов защити титлата си без да запише нито една наказателна точка и с по-добро време изпревари във финала големия си съперник Антон Дацински, спечелил второ и трето място, яздейки съответно Джесика (0 нак. точки) и Бамби (4 нак. точки). Призьорите бяха наградени и поздравени от Дончо Барбалов – зам.-кмет на Столична община, Теодор Шейтанов от БФКС и др. Турнирът се организира със съдействието на инициатива „София – европейска столица на спорта“.", "date": "2019.05.18", "title": "Ангел Няголов с кон Кондарко грабна втора поредна Купа „София“ (СНИМКИ)"}
{"url": "https://www.monitor.bg/bg/a/view/bylgarija-s-bronz-v-otbornoto-ot-evropejskoto-v-baku-165505", "text": "България спечели бронзов медал в отборната надпревара на европейското първенство по художествена гимнастика в Баку. Така момичетата от националния отбор индивидуално (жени) - Катрин Тасева, Боряна Калейн и Невяна Владинова, и тези от ансамбъл девойки - Карина Димитрова, Жанина Георгиева, Александра Ксьосева, Яна Момчилова, Варгарита Василева и Моника Заркова защитиха отличието си от шампионата на Стария контитент от преди две години в Будапеща. Малките грации от ансамбъла на Валя Ваташка допуснаха грешки в съчетанието си на 5 ленти и с оценка 15.700 останаха едва 12-и в класирането, но пък каките им от индивидуалното при жените направиха невероятно състезание и с общ сбор от 202.075 точки България отстъпи само на шампиона Русия (216.225) и на Беларус (206.000).", "date": "2019.05.18", "title": "България с бронз в отборното от европейското в Баку"}
{"url": "https://www.monitor.bg/bg/a/view/ivan-tomov-ne-trjabvalo-da-noshtuva-v-lager-4-165510", "text": "Иван Томов беше издръжлив и силен алпинист, но всеки може да развие планинска болест, а на голяма надморска височина тя е изключително опасна, каза за Дарик Чатур Таманг, директор на компанията организатор на експедицията на българския алпинист, който загина на 17 май, след като покори хималайския връх Лхотце. Таманг добави, че са се опитали да проведат и спасителна акция с вертолет, но се оказало, че такава не може да бъде извършена на височината на Лагер 4 от 7800 м. Руската алпинистка Настя Рунова, която изкачи върха заедно с Иван Томов, също е в тежко състояние. Тя е транспортирана тази сутрин с хеликоптер от Лагер 2 и е в болница в непалската столица Катманду. Чатур Таманг разказа, че Иван Томов, когото познава отдавна, е опитен катерач. С компанията „Чатурс Трекс енд Експедишънс“ българският алпинист е изкачил и връх Манаслу. „В началото, когато тръгнаха от базовия лагер, Иван се чувстваше много добре. След изкачването на Лхотце, не бях там, не знам защо е решил да остане в Лагер 4 на толкова голяма височина, тъй като там той беше без помощ от шерпа и без кислород”, разказа Чатур Таманг. Иван Томов се е изкачил до Лагер 4 на 7800 м, а след това на 16 май е атакувал четвъртия по височина връх в света, стъпвайки на него около 9.40 ч. сутринта. „На 17-ти сутринта Настя се свърза с нас и ни каза, че той се чувства много зле. Препоръчахме й да му даде кислород и лекарства като дексаметазон. След няколко часа той се е почувствал още по-зле. Изпратихме на помощ шерпа, но беше късно. Изпратихме го от Лагер 2, който е на 6400 м  и когато той стигна до Лагер 4, Иван беше починал“, допълва той. Чатур Таманг каза още, че са направили опит за спасителна операция с хеликоптер и спускане на въжета. „Хеликоптерната компания каза, че може да извърши такава операция само от Лагер 3 на 7300 м, а Лагер 4 е твърде високо. Всичко обаче се случи много бързо. Настя, която беше в Иван, ни каза, че той вече е в безсъзнание. Испанските алпинисти, мисля, че са били трима души, са се опитали да го издърпат надолу, но не са успели, тъй като той е бил напълно неконтактен“, казва Таманг. По думите на Чатур Таманг, Настя Рунова и другите алпинисти горе в планината са съобщили, че Иван Томов е починал около 13.30 ч. Един час по-късно са тръгнали към Лагер 2. „Настя също се чувстваше много зле и изпратихме спасителен екип, за да я свалят в Лагер 2, а тази сутрин около 9.00 ч. непалско време я транспортирахме с хеликоптер в Катманду и сега е в болница. Някои спортисти се изкачват без кислород, за да изпитат силата и издържливостта си, но това е много рисковано, добави Таманг. „Иван е много издържлив, той беше много силен. Познавам го отдавна. За съжаление, той разви белодробен оток. Всеки може да се разболее на голяма надморска височина. Аз съм катерач и познавам добре това състояние при голяма височина. Може да бъде фатално. Времето беше хубаво. Иван се изкачи около 9.40 ч. Негови приятели казаха, че е слизал твърде бавно. Тази сутрин говорих с един канадски алпинист. Той каза, че когато е срещнал Иван и го е поздравил, Иван не го е разпознал. Не е трябвало да нощува в Лагер 4, тъй като там височината е твърде голяма. Да прекараш без кислород два-три дни на такава височина може да е фатално. Тъжни сме и много съжаляваме.  Искахме да помогнем, опитахме се да направим всичко за него, но не успяхме да го спасим, тъй като беше на голяма височина“, споделя още Чатур Таманг.", "date": "2019.05.18", "title": "Иван Томов не трябвало да нощува в Лагер 4"}
{"url": "https://www.monitor.bg/bg/a/view/cska-samo-na-tochka-ot-vyrha-sled-trudna-pobeda-v-stara-zagora-165513", "text": "ЦСКА победи „Берое“ с 1:0 в Стара Загора в мач от 34-ия кръг на Първа лига и ключов в битката за титлата, след като по-рано днес лидерът „Лудогорец“ завърши 1:1 с „Левски“ в Разград. Така разликата между \"орлите\" и \"червените\" е само точка два кръга преди края на сезона. Тиаго (16) реализира единствения гол в Стара Загора и съхрани надеждите на \"армейците\" за шампионския трофей. Гостите бяха без своя капитан Николай Бодуров, който този път дори не бе в групата. Сред титулярите на домакините пък се завърна Мартин Камбуров, но този път той не успя да помогне на своите. След този успех ЦСКА се приближи само на 1 точка от шампиона „Лудогорец“ - 73 срещу 72 точки два кръга преди края на шампионата.", "date": "2019.05.18", "title": "ЦСКА само на точка от върха след трудна победа в Стара Загора"}
{"url": "https://www.monitor.bg/bg/a/view/obmisljat-bezplatno-obrazovanie-za-opredeleni-universitetski-specialnosti-165512", "text": "Обмисля се догодина да се регламентира безплатно образование и допълнителни стимули за тези направления във висшите училища, в които има най-голям разрив между бъдещо търсене на пазара на труда и днешното търсене на образование, заяви министър Красимир Вълчев в Момчиловци. Той присъства на тържествата за отбелязване на 180-годишнината на училището в родопското село. Министър Вълчев прогнозира, че допълнителните мерки за стимулиране приема в определени специалности ще започнат с професионалните направления математика, химически, физически науки, енергетика, религия. За поредна година във висшите училища има намаление на приема, но в частните вузове спадът е много по-голям, допълни образователният министър. Според него пред последните две-три години демографският спад от края на 90-те години достигна като випуски и във висшето ни образование, след като преди това училищата бяха засегнати от намаление на учениците. По-малък прием в държавните училища също има, но то съвпада и с политиката на министерството за намаление на приема и преструктуриране, посочи министър Вълчев. Намалението е в тези професионални направления, в които в най-голяма степен при пълната либерализация на приема избуя т.нар. нерационално търсене на висше образование, допълни образователният министър. По негова оценка това търсене заради самата диплома е предимно в социалните, стопанските и правните науки. Затова обявеният прием се намалява най-много именно в специалности администрация и управление, икономика, право, туризъм, национална сигурност и др. От друга страна се насърчава приемът в инженерните, педагогическите, природо-математическите, аграрните науки, посочи министър Вълчев. Според него особено драматичен е недостигът в някои инженерни професионални направления. Добрата новина според образователния министър е, че по-малко ученици избират да учат в чужбина, съдейки по намалението на издадените удостоверения.  ", "date": "2019.05.18", "title": "Обмислят безплатно образование за определени университетски специалности"}
{"url": "https://www.monitor.bg/bg/a/view/ruska-afera-na-vicekanclera-v-avstrija-sgromoljasa-upravljavashtata-koalicija-165511", "text": "Канцлерът на Австрия Себастиан Курц обяви, че в страната ще бъдат проведени предсрочни избори в най-скоро време. Според местните медии това най-вероятно ще се случи през септември. „Имаше проблеми, за които не съм говорил, но след вчерашното видео трябва да кажа: сега вече стига”. Това се случва след оставката на вицеканцлера Хайнц-Кристиан Щрахе, който се оттегли, след като два германски вестника публикуваха видеозапис, в който той предлага изгодни правителствени договори на потенциален руски дарител. \"Това беше глупаво, безотговорно и беше грешка\", призна на пресконференция Щрахе едва сдържайки сълзите си, докато молеше съпругата си и други хора да му простят. Наред с това той заяви, че не е направил нищо незаконно и че е станал жертва на \"целенасочено политическо убийство\". Сега казаното от мен изглежда катастрофално и изключително смущаващо, допълни Щрахе. В. \"Зюддойче цайтунг\" и сп. \"Шпигел\" публикуваха откъси от видео, заснето със скрита камера през лятото на 2017 г. В него Щрахе предлага правителствени контракти на жена, представяща се за руска бизнесдама, която иска да инвестира внушителни суми в Австрия. В записа, чийто източник вестниците отказват да разкрият, се чува Щрахе и съпартиецът му Йохан Гуденус да казват на неназованата жена, че тя може да разчита на печеливши сделки в строителството, ако купи австрийски вестник и подкрепи Партия на свободата. Двете медии отбелязаха, че автентичността на видеото е потвърдена от съдебен експерт. Според \"Зюддойче цайтунг\" и \"Шпигел\" видеото обхваща близо шестчасов разговор, придружен от пиене на алкохол, състоял се на вила на испанския остров Ибиса между австрийските политици и жена, която се представя за племенница на виден руски бизнесмен. Освен възможни вложения в Австрия, включително покупката на влиятелния таблоид \"Кронен цайтунг\", Щрахе предлага също начини за наливане на пари в партията му чрез фондация, така че да се заобиколят австрийските регулации за партийните дарения. Пред събралите се журналисти Щрахе каза, че повече не е имал контакти с жената, така че не е имало и дарения. Очаква се по-късно тази вечер изявление да направи президентът Александър ван дер Белен, който може да обяви следващи мерки заради политическата криза. Според „Шпигел” дамата, която на записа Щрахе се опитва да впечатли, се казва Альона Макарова. Тя има руско и латвийско гражданство. Някои австрийски медии твърдят, че тя е племенница на руския газов магнат Игор Макаров, създател на компанията „Итера”. През 2013 г. той продава активите си на „Роснефт”.", "date": "2019.05.18", "title": "„Руска афера” на вицеканцлера в Австрия сгромоляса управляващата коалиция"}
{"url": "https://www.monitor.bg:443/bg/a/view/vtora-ostavka-v-avstrija-zaradi-korupcionnija-skandal-s-rusnaci-165497", "text": "Йохан Гуденус, един от най-приближените съратници на Хайнц-Кристиан Щрахе и инициатор на срещата на испанския остров Ибиса, която се оказа фатална за двамата политици от Австрийската партия на свободата, също подаде оставка като шеф на парламентарния клуб на партията. Чрез официално съобщение, разпространено за печата, той обяви, че връща своя депутатски мандат и напуска всички партийни постове. По-рано днес австрийският вицеканцлер Хайнц-Кристиан Щрахе от крайнодясната Партия на свободата вече съобщи, че подава оставка и ще бъде сменен от транспортния министър Норберт Хофер, след като злепоставящо го видео бе публикувано от германски медии, предаде Ройтерс. Той бил записан тайно от две германски издания да обещава строителни проекти на мнима племенница на руски олигарх в замяна на дарения за неговата формация. Щрахе заяви, че е предложил оставката си на канцлера Себастиан Курц, за да предотврати рухването на управляващата коалиция между консервативната Народна партия на Курц и Партията на свободата. Макар да настоява, че не е нарушил никакви закони, Щрахе признава, че е замесен в \"изключително конфузна, пиянска афера\". Видеозаписът бе публикуван в петък от списание \"Шпигел\" и вестник \"Зюддойче цайтунг\". Той е бил направен на испанския остров Ибиса още през юли 2017 г. - три месеца преди парламентарните избори в Австрия, които изведоха АПС до властта и направиха Щрахе втория човек в правителството.", "date": "2019.05.18", "title": "Втора оставка в Австрия заради корупционния скандал с руснаци"}
{"url": "https://www.monitor.bg:443/bg/a/view/cherno-more-bi-i-izmesti-botev-pd-v-pyrva-liga-165504", "text": "„Черно море“ победи „Ботев“ (Пд) в двубой от 34-ия кръг на Първа лига. \"Моряците\" се наложиха с минималното 1:0 с гол на Дани Кики още във втората минута. С този успех „Черно море“ изпревари \"жълто-черните\" във временното класиране. Футболистите на Илиан Илиев събраха актив от 51 точки, а тимът от Пловдив има точка по-малко. Варненци заемат петото място в таблицата, докато „Ботев“ е шести. С успеха „моряците“ успяха да се реваншират пред собствените си фенове заради загубите от ЦСКА и „Левски“ в последните два кръга. В лагера на „Ботев“ (Пд) пък настроението остава минорно, предвид загубата от „Локомотив“ (Пд) през седмицата във финала за Купата на България отново с 0:1.", "date": "2019.05.18", "title": "„Черно море“ би и измести „Ботев“ (Пд) в Първа лига"}
{"url": "https://www.monitor.bg:443/bg/a/view/bojko-borisov-v-stara-zagora-davame-0-5-mln-lv-na-obshtinata-za-da-reshim-problem-na-biznesa-165498", "text": "В сряда правителството ще вземе решение да предостави целево 0,5 млн. лв. на община Стара Загора, за да изкупи  83 дка улици на територията на някогашния химически гигант „Агробиохим“ и по този начин да развърже ръцете на 80 частни дружества, които искат да развиват производствата си там, заяви премиерът Бойко Борисов преди да се срещне с ръководството на „Панхим“ ООД. Намесата на премиера е след разговор с кмета на Стара Загора Живко Тодоров, който го запознал с казус от 2007 година. Тогава синдикът на фалиралото „Агробиохим“ продал улиците на бившия завод на частна фирма, която започнала да прибира различни такси от желаещите да развиват производствата си на територията от близо 3300 дка край Града на липите. Няколко години по-късно притежателят на улиците на свой ред фалирал и те преминали в ръцете на физическо лице, което било склонно да ги продаде за половин милион лева на общината. „Над 900 души работят тук, не можем да направим нищо без да плащаме някакви пари за прокарване на елпроводи, вода, парно или газ. Хората искат да си разширят дейността, но нямат практически достъп до празните около 1 500 дка. Сред тях са и колегите от „Панхим“, които съвсем сериозно обмислят вариант да напуснат България заради тези недомислия отпреди години“, коментира ситуацията Иван Панчов, собственик на „Медина Мед“, която има завод за преработка на стари автомобилни гуми на същата площадка. „Сумата ще бъде преведена по сметките на общината до края на седмицата. Очаквам  до края на месеца улиците да ги купим,  да инициираме направата на подробни устройствени планове, което до сега е било невъзможно заради нежеланието на досегашния притежател на терените“, допълни кметът на Стара Загора. В свободен разговор с присъстващите представители на медии, собственици на терени и работници Бойко Борисов коментира, че се налага в движение да бъдат решавани натрупани през годините проблеми, когато партията му ГЕРБ не е съществувала. Той призна, че засега все още не е решил, който ще бъде новият зам. министър на енергетиката поради определен дефицит от квалифицирани кадри в този сектор. Борисов категорично отрече да се обсъжда вариант за приватизацията на затъналото в огромни задължения заради високите екотакси държавно ТЕЦ „Марица изток 2“ ЕАД. „Готов съм да се обзаложа, че в България ще правим шаситата за БМВ, на 24 май още веднъж ще го изговорим това с премиера на Бавария. Все повече и повече млади и успели мъже се връщат от чужбина в България, защото виждат, че тук може да се прави сериозен бизнес и да се получават добри доходи!“, подчерта Бойко Борисов.  ", "date": "2019.05.18", "title": "Борисов в Стара Загора: Даваме 500 000 лв. на общината, за да решим проблем на бизнеса"}
{"url": "https://www.monitor.bg:443/bg/a/view/stivyn-king-se-zastypi-za-finalnija-sezon-na-igra-na-tronove-165499", "text": "Световноизвестният американски писател Стивън Кинг се застъпи за последния сезон на \"Игра на тронове\" в страницата си в Twitter, съобщава сайтът Машабъл. Финалните серии на популярната телевизионна поредица предизвикаха неодобрението на зрителите, тъй като те не пожелаха да се разделят с любимите си герои, твърди популярният автор на хоръри. Кинг написа, че на него лично последният сезон му е харесал. \"Относно финала на \"Игра на тронове\" се изказаха куп негативни мнения, но аз считам, че те се дължат на факта, че хората въобще не желаят какъвто и да било край. Но вие добре знаете, че всяко хубаво нещо някога приключва\", написа Кинг в Twitter. По-рано стана известно, че над 270 000 фенове са подписали петиция до HBO, за да бъде пренаписан отново финалният сезон на сериала.", "date": "2019.05.18", "title": "Стивън Кинг се застъпи за финалния сезон на „Игра на тронове“"}
{"url": "https://www.monitor.bg:443/bg/a/view/vandali-opojariha-krajpyten-pazar-za-chereshi-165500", "text": "Неизвестни са запалили пазара край село Крепост, община Димитровград. Той се намира на първокласния път Хасково-Димитровград и на него местните стопани продават череши и ягоди. Вандалският акт е станал в първите часове на събота след полунощ. Сутринта търговците намерили 20 дървени маси, струпани като клада и изгорели. Миришеше на бензин, разказаха възмутени хората. Това е първото подобно посегателство, вероятно е дело на разбеснели се младежи, предположиха възмутените търговци. Сигнал за палежа е подаден на спешния телефон 112 в 2.11 часа тази сутрин от шофьор на преминаващ автомобил. Първоначалните данни сочат за умишлен палеж, потвърдиха от полицията.  ", "date": "2019.05.18", "title": "Вандали опожариха крайпътен пазар за череши"}
{"url": "https://www.monitor.bg:443/bg/a/view/oshte-tri-finala-za-graciite-ni-na-evropejskoto-v-baku-165495", "text": "Три съчетания ще изиграят българските гимнастички във финалите с лента и с бухалки на европейското първенство по художествена гимнастика в Баку.   Катрин Тасева влиза с две трети оценки в двата финала.  Тя изигра отлично красивото и нежно съчетание с лента по музика на „Роди се звезда“, за което получи оценка от 19.950 точки.  За изпълнението с бухалки Тасева беше оценена 22.125 точки. За отличията във финала с лента ще се бори и Боряна Калейн. Тя представи изключително експресивно композицията си по музика от „Игрите на глада“, но допусна грешка и това я лиши от възможността да получи по-висока оценка. Така с 18.750 точки българката влиза с 6-ти резултат сред осемте най-добри. Невяна Владинова не успя да се класира за финала на бухалки. Тя  започна съчетанието с изпускане, а след това спести и част от елементите. Така с оценка от 19.650 Неви се нареди на 14-то място в подреждането за този уред. Във финалите на обръч и на топка ще имаме по две представителки. Боряна Калейн и Катрин Тасева ще играят с топка, а Боряна и Невяна Владинова са сред финалистките с обръч.", "date": "2019.05.18", "title": "Още три финала за грациите ни на европейското в Баку"}
{"url": "https://www.monitor.bg:443/bg/a/view/kmet-vyrti-dripava-banica-165502", "text": "Кметът на Горна Оряховица Добромир Добрев показа завидни кулинарни умения като се включи в състезанието по месене на празника на дрипавата баница в село Върбица. Общо над 200 баници бяха показани и оценени от журито в конкурса. Наред с традиционните със сирене, с лопуш, с локум, с тиква, със спанак, имаше още с шунка и кашкавал, с агнешко и спанак, със свинско и зелен лук, с риба, магданоз и маслини, а също щрудели, щирници, традиционни баници от различни краища на страната и пр. Самодейците от село Ганчовец, община Дряново представиха карамелена баница по английски, баница на ганчовските снахи и ганчовски тутманик. С тях се конкурираха самодейците от село Паламарца, община Попово, които пък бяха подредили кът с бабина баница, баница за кръстник, моминска баница, зелник. Те дариха кмета Добрев и с ръчно правен Капански хляб. „Дръжте здраво хляба на всички семейства от общината. Бъдете здрав и успешен! Без кметове като вас, такива хубави празници, съхраняващи българските традиции не биха били възможни”, наричаха самодейците. Пет поколения самодейци, от 6 до 83 години, показаха богатството на Капанския край. Солени мъфини и баница с маджун от захарна метла, пък показваха гостите от Стрелец. Традиционен банатски хляб, райдуш,  наречен пържена баничка показаха самодейките от Асеново, община Никопол. Те бяха направили и вкусотии като мазница с трендафил и баница с чипровски оби или точени кори, печени върху стара домашна печка. Самодейките от Козаревец и тази година приготвиха традиционните за селото мекици. Освен тях показаха още баници с тахан халва, с праз и гъби, с агнешко със спанак, със свинско и зелен лук, зелник с праз и сирене, касапско руло. Гостите от дряновското село Гостилица наред с традиционните баници, показаха баница с гъби и топено сирене и европейска баница с броколи и пиле. С усукана по килифарски баница и вита баница с тиквички, почерпиха гостите от Килифарево. Кулинарни умения демонстрираха още самодейките от Първомайци, Правда, Сушица, Бряговица, Царски извор. А домакините от Върбица мериха сили с кулинари от още две Върбици, от Плевенско и Хасковско. Там 73-годишната баба Стефка предаваше своите умения на 11-годишната Белослава. И още една атракция имаха домакините. Сред тях и тази година беше единственият мъж, Янко Комитата, който гордо представяше не една, а цели две баници – с риба и на сач. Накрая разбира се, за най-добрите имаше и награди, при това в цели 22 категории. А накрая имаше и състезания по надяждане с баница, което спечели 14-годишната Памела Апостолова от с. Чомаковци и по надпиване с айрян, където най-бърз бе 12-годишният Юри Великов от с. Гостилица.", "date": "2019.05.18", "title": "Кмет върти дрипава баница на празник във Върбица (СНИМКИ)"}
{"url": "https://www.monitor.bg:443/bg/a/view/angelkova-predupredi-koncesionerite-shte-kysame-dogovori-165501", "text": "„Ще бъдем безкомпромисни, ако се установи, че наематели и концесионери на плажове не спазват стриктно изискването за 50% свободна зона. При съмнение ще се правят геодезически заснемания на място и при нарушения договорите може да бъдат прекратени”. Това заяви министърът на туризма Николина Ангелкова на работна среща с представители на туристическия бранш в Обзор. Заради системни нарушения, 30 договора със стопани на плажове са прекратени през последните 2 години. Само през 2018 г. от неустойки са събрани 480 000 лв., подчерта Ангелкова. И призова при съмнения за нередности на плажа да се пращат сигнали на създадения от ведомството електронен адрес. При оценката на кандидатите за концесионер сериозно значение оказва цената, на която ще се предлагат  чадъри и шезлонги на плажа. Целта е да се постигне максимално ниска цена за плажните съоръжения, но тя не може да се определя административно, а чрез пазарни механизми и в конкуренция. Мобилните екипи за проверка на морските плажове са на терен още от януари, от 1 юни проверките ще са навсякъде. Ще има и изнесени приемни по Черноморието на Министерството на туризма, които да спомогнат за успешното протичане на сезона.", "date": "2019.05.18", "title": "Ангелкова предупреди концесионерите: Ще късаме договори"}
{"url": "https://www.monitor.bg:443/bg/a/view/ministyr-vylchev-osnovnijat-problem-na-sistemata-e-namaljavashtijat-broj-uchenici-165494", "text": "\"Основният проблем на системата е намаляващият брой ученици. Посетил съм 96 общини, в повечето говорим за включването на децата в образователния процес, но при вас този проблем е най-малък.\" Това каза министърът на образованието и науката Красимир Вълчев при посещението си във Второ основно училище \"Проф. Асен Златаров\" в Смолян, цитиран от пресцентъра на МОН. Вълчев поздрави ръководството на училището за добрите образователни резултати, завоюваните престижни награди и посочи, че учителите трябва да бъдат подкрепени именно сега, когато се залага на това часовете да са по-творчески, а учениците - по-активни. Министър Вълчев подчерта колко важно е въвеждането на компетентностния подход, развитието на дигиталната компетентност и изучаването на втори чужд език за бъдещето на образованието. Той акцентира и върху възпитателната работа, чиято цел е всяко училище да проведе разговори със семействата за взаимодействие с родителите. Министър Красимир Вълчев посети и защитеното средищно училище \"Стою Шишков\" в село Търън, което утре чества своята 95-годишнина. В него учат деца от 6 населени места. Училището кандидатства за иновативно с програми за здравно образование в начален етап. \"Всеки учител е иновативен, когато търси специфичен подход. Искаме повече училища да въвеждат проектно-базираното обучение. Искаме да ви насърчаваме да се учите един от друг, да споделяте опит и практики\", заявил министърът по време на срещата с учителския колектив. По време на визитата си министър Вълчев посети още Средно училище \"Васил Дечев\" в Чепеларе. Според министъра учителите са най-важният фактор в системата. \"Ако имаме добри учители, ще имаме добри специалисти по всички професии\", каза той и припомни, че правителството е заложило 360 млн. лева за догодина за увеличение на учителските заплати и тази политика се изпълнява поетапно.", "date": "2019.05.18", "title": "Министър Вълчев: Основният проблем на системата е намаляващият брой ученици"}
{"url": "https://www.monitor.bg:443/bg/a/view/deljan-peevski-kandidaturata-kojato-trevoji-oligarhijata-obzor-165496", "text": "Кое е общото между остаряващ карикатурист, перодръжки на заплата при задкулисието и един носорог? Трудно е да се сетите, нали? Много просто - всички те са едни обикновенни оръжия в ръцете на задкулисните кръгове у нас. Насочени срещу основния враг на задкулисието - депутатът от опозиционната ДПС, издател на \"Трелеграф медиа\", а от близо месец и канидат за втори път за евродепутат Делян Пеевски. Името на народният представител до такава степен ужасява разни подсъдими босове у нас, че в опит да блокират кандидатурата му за Брюксел са готови на всякакви отчаяни дейстивя. Като например да извадят на сцената овехтял карикатурист, който да лае за морал в обществото, докато чинно всеки месец се реди за заплата при газовия барон Сашо Дончев. Или да активират всички свои перодръжки от сутрин до вечер да пишат злобнички текстове срещу Пеевски, в които единственото вярно е името му (при това не всеки път правилно изписано - б.р.). Тези, статии, лишени от факти и доказателства имат за цел само едно - да внушат публично, че депутатът е много лош човек, който яде малки деца на закуска. Просто защото не желае да влиза в разни олигархични схеми, а дори напротив - от годинуи чрез законодателната си дейност и през изданията си от \"Телеграф медиа\" да ги разобличава и порязва. Пък това е доста неприятно за подсъдими босове като Иво Прокопиев, Цветан Василев и куп други играчи на сенките, които са свикнали да държат държавните блага и цялото общество в ръце, без да са печелили избори в последните две десетилетия. И като казхме избори, стигнахме и до носорога - еднорогото животно е използвано като пример от една от наемните авторки на псевдо-независими издания, за това, че Пеевски не трябвало да бъде евродепутат. Защо - според нея (както и според другите пионки на повикване на олигарсите, като \"БОЕЦ\" например ( ) - б.р.) Пеевски го нямало, защото никой не го бил виждал. В действителност Пеевски никога не е изчезвал, за ужас на олигарсите, а всички внушения за обратното просто обслужват елементарните схеми на подсъдимите босове. Или на явно неуспешни канидати за Брюксел, които са готови дори да се бръкнат дълбоко в джоба, за да се чуе, че изричат името на Пеевски ( ). Или както ДС ченгета, които същестуват, за да чернят депутата и се издържат от това вече години ( ).  Всички те отчаяно искат Пеевски да остане в България и никога да не стигне до Брюксел, просто защото ги е страх ( ). Иначе - пролет е. Предизборно време, в което наяве излиза всичко - от истинските борци за справедливост до мръсното бельо на тези, които години ни лъгаха и грабиха. Просто трябва да се гледа внимателно и всичко това ясно може да се види!", "date": "2019.05.18", "title": "Делян Пеевски: Кандидатурата, която тревожи олигархията (ОБЗОР) "}
{"url": "https://www.monitor.bg:443/bg/a/view/dnes-e-denjat-na-danychna-svoboda-zapochvame-da-rabotim-za-sebe-si-165487", "text": "Днес е денят на данъчната свобода според изчисленията на икономистите от Института за пазарна икономика. Експертите твърдят, че ако до днес сме работили за правителството, вече сме се издължили на бюджета и до края на годината ще работим единствено за себе си. Затова символично се приема, че от този ден сме свободни от финансовите си задължения към държавата. Датата е символична и показва кога бюджетът ще се попълни, ако всичко изработено бъде незабавно иззето, и се изчислява не само в България, но и по света. Българите ще получат помощ от европейските данъкоплатци, които ще ги отменят в осем работни дни. Това са заложените в бюджета близо 2,7 милиарда лева помощ от Европейския съюз. Най-много, 34 дни през годината, ще са ни необходими, за да попълним приходите от ДДС. За приходите от акциз ще са нужни 17 дни. 24 дни за социално и девет за здравно осигуряване. Държавните и общинските такси ще платим за седем дни.", "date": "2019.05.18", "title": "Днес е денят на данъчна свобода, започваме да работим за себе си"}
{"url": "https://www.monitor.bg:443/bg/a/view/pusnaha-sreshtu-4000-lv-futbolnija-fen-prebil-84-godishen-myj-165503", "text": "Пуснаха под парична гаранция футболния фен, който преди дни изпрати 84-годишен мъж в болница. Пловдивчанинът беше задържан в сряда, когато се игра финалът за Купата на България. 38-годишният Манол Лулов блъснал възрастния човек заради направена забележка, а след удара пострадалият се оказа със счупване, предава Нова телевизия. В съдебната зала младият мъж заяви, че не е посегнал умишлено и съжалява за случилото се. Въпреки поискната най-тежка мярка за неотклонение \"Задържане под стража\", съдът прецени, че няма опасност Лулов да се укрие и да извърши други престъпление. Той излиза от ареста срещу гаранция от 4000 лева.  ", "date": "2019.05.18", "title": "Пуснаха срещу 4000 лв. футболния фен, пребил 84-годишен мъж"}
{"url": "https://www.monitor.bg:443/bg/a/view/zadyrjaha-pod-straja-30-godishen-za-opit-za-ubijstvo-165491", "text": "30-годишен варненец бе задържан под стража за опит за убийство на възрастен мъж. Той пребил и ограбил жертвата, след което го оставил в безпомощно състояние. По-късно, вследствие на раните си и общото му здравословно състояние, 86-годишният старец починал в болница.  Пребитият бил намерен в безпомощно състояние в дома си на 13 май. Транспортиран е до болница, където по-късно починал. По тялото му са установени следи от насилие. Надлежна експертиза е констатирала, че няма причинна връзка между тях и фаталния изход, като смъртта е настъпила като следствие от други процеси, свързани с общото му силно увредено здравословно състояние. В резултат на проведени активни оперативно-издирвателни мероприятия под прякото ръководство на дежурен прокурор от Окръжна прокуратура- Варна, от оперативните служби и разследващите органи на ОД на МВР е установено, че приживе пострадалият е бил обект на физическо посегателство с интензитет и насоченост, годни да причинят смъртта му, но самото то е останало недовършено, пряко волята на извършителя. Той е локализиран и арестуван на 16 май. С постановление от следващия ден му е повдигнато обвинение за опит за убийството и за извършена кражба на портфейл с документи и пари, собственост на жертвата. Правната квалификация на деянията може да бъде прецизирана в рамките на разследването. Ако тя не бъде променена до внасяне на делото в съда и ако насилникът бъде признат за виновен, го чака наказание „лишаване от свобода“ от 10 до 20 години.  ", "date": "2019.05.18", "title": "Задържаха под стража 30-годишен за опит за убийство "}
{"url": "https://www.monitor.bg:443/bg/a/view/brunetka-kozirog-grabna-koronata-na-carica-roza-165488", "text": "Абитуриентка от природо-математическата гимназия „Никола Обрешков“ стана 51-вата Царица Роза в Казанлък по волята на 8-членно жури с участието на дипломата от посолството на Япония у нас Ясуюки Ебата. Бъдещата специалистка по физика и компютърни науки Вероника Красимирова изпревари останалите 16 конкурентки за короната в трите тура на надпреварата, в която за пръв път беше включена  декламация на откъс от любимо литературно произведение. Новата царица прочете стихове, посветени на родния й град и написани от майка й. Подгласнички на царицата станаха връстниците й от СУ „Антим Първи“ Християна Митева и Стела Владева. За тоалетите на кандидатките тази година се погрижи дизайнерката Елена Христова, а за макиажа и фризурите отговаряха стилистът Стенли и негови колеги от цялата страна. На новата Царица Роза й предстоят две пътувания до японските градове Фукуяма и Мунаката, с които Казанлък поддържа дружески връзки по линия на дъхавата Роза Дамасцена, а останалите претендентки ще се разходят до Брюксел за сметка на двама кандидати за евродепутати. По традиция не се размина и без недоволства от избора на журито: социалните мрежи буквално завряха от обвинения, че всичко било предварително нагласено. Короната предстои да бъде връчена на 31 май на пищна церемония от досегашната й носителка, студентката по математика  във Великобритания Михаела Хаджиева. Кулминацията на празниците ще бъде на 2 юни, когато се очаква истински наплив от туристи да окупират улиците на града и региона.", "date": "2019.05.18", "title": "Абитуриентка от ПМГ в Казанлък грабна короната на Царица Роза"}
{"url": "https://www.monitor.bg:443/bg/a/view/lovta-pushka-i-patroni-namereni-v-skrivalishte-kraj-kostenec-obnovena-165489", "text": ", е ловна пушка, предаде БНР. Открити са и голям брой боеприпаси - патрони. По непотвърдена информация, пушката и патроните са били намерени в скривалище, което се намира близо до кошери до реката в Костенец. Предполага се, че скривалището е направено от Стоян Зайков, но за да бъде категорично потвърдено това, трябва да бъдат назначени експертизи на оръжието. По-рано главният секретар на МВР главен комисар Ивайло Иванов съобщи, че полицията е открила оръжие при един от огледите в гората край Костенец. МВР започна безпрецедентна по размер операция в Костенец и околностите за издирване на заподозрения за убийство Стоян Зайков, който е в неизвестност вече девети ден. Зайков е в неизвестност от 9-и май, когато беше открито тялото на бившата му приятелка, от която има дете. На 16-и май полицията откри и тяло на мъж, съсед на заподозрения. По данни на МВР, мъжът е бил убит с ловна пушка, той е и братовчед на издирвания.", "date": "2019.05.18", "title": "Ловна пушка и патрони намерени в скривалище край Костенец (ОБНОВЕНА)"}
{"url": "https://www.monitor.bg:443/bg/a/view/vasilena-radeva-nejtyn-kupyr-semejstvo-dobrotvorci-v-teatyra-165448", "text": "Тя е миниатюрна и крехка като порцеланова статуетка, но с енергията си може да повдигне планини. Засега обаче предпочита да раздвижва пластовете само в нелеката за младите българска театрална реалност, а при планините – да отива самата тя. Може и на велосипед. Изобщо с преместването на големи разстояния режисьорката магьосница Василена Радева няма проблеми. Сърцето й притегли към себе си като магнит американския актьор Нейтън Купър и с лекотата, с която диша, той смени постоянния си адрес в Колорадо със София. Сега е неин съпруг и баща на двете им момчета. „Бях на международен семинар в Ню Йорк, когато Филип Арно – чудесен театрален деец и пътешественик, ми каза, че задължително трябва да се срещна с един артист, с когото сме имали сходна визия за изкуството. Нямах големи очаквания, защото бях разочарована от първата ми среща с театъра в САЩ, но когато Нейтън отвори вратата на мястото, където бе уговорена срещата ни, аз усетих, че ми се отваря Врата към един нов, истински живот“, разказва възпитаничката на проф. Пламен Марков. Двамата с американеца гледат някаква постановка заедно, а после неусетно започват да прекарват дълги часове в необикновени разговори (Васи е завършила немска гимназия във Варна, но е на „ти“ и с английския) и в разходки из Сентръл парк. Нейтън е директор на малка театрална компания в Балтимор – Single Carrot Theater. Той кани талантливата българка да направи ателие с артистите там, а тя пък му предлага да върне визитата като участва в първото издание на нашия Фестивал на свободния театър – АКТ фестивал, в София. Така в продължение на една година осъществяват плановете си за презокеанска съвместна работа, която естествено „Направихме малка и много весела сватба в една старовремска къща в Балтимор, където Нейтън живееше с част от своите колеги. На празника, вместо материални подаръци, пожелахме всеки да подготви песен, слово, картина или игра за нас и така се получи истинска артистична феерия“, припомня си Василена. Мистър Купър идва да живее в България десет дни преди раждането на първия им син Робин, който вече е на пет и половина. Две години след него на бял свят се появява и Леон. По това време режисьорката Василена Радева вече е носителка на престижните театрални награди „Аскеер“ – за дебют, „Икар“ – за най-добро представление, и на приза за полет в изкуството „Стоян Камбарев“ за забележителната си работа върху пиесата на Торстен Бухщайнер “Nordost – приказка за разрушението”. Разтърсващият документален спектакъл за съдбата на три жени, преживели от първо лице чеченския атентат в московския театър „Дубровка“, при който загиват близо 150 души, с успех се играе почти от десетилетие в Младежки театър „Николай Бинев“ – има го в програмата и на 19 юни. Изобщо малката антиконформистка Василена никога не е търсила лесен пробив с евтини булевардни комедии, а дълбае в сериозните теми на съвременната драматургия – тероризма („Нордост“ и „Карнавал.com” в Младежкия), екологията и опазването на околната среда („Тунелджии“), загубата на идентичност заради недопустими компромиси („Грозният“ в театър „София“), равносметката преди последното пътуване („Великият момент на Кьоних“ в Театър 199), домашното насилие (в най-новия й спектакъл „Синята брада – брак без приказка“). Като „солист“ Радева често се е захващала с некомерсиални независими проекти и значими социални каузи („Малкият принц“ с участието на деца с ментални и физически проблеми). По-късно с Нейтън, с когото споделят общи професионални и човешки ценности, освен семейство създават и собствена компания – „Паник Бутон Театър”, с която досега са осъществили три постановки, два проекта за социално ангажирано изкуство и няколко международни колаборации. „Първият ни, пилотен спектакъл заедно е „Дисонанс за двама артисти“ – представление, вдъхновено от сънищата на актьорите, Карлос Кастанеда и юнгианската теория за колективното съзнание. В него Нейтън Оттогава той продължи да развива това забележително умение и в най-новото ни представление „Супер отряд Г.О.Т.И.Н.“ той вече играе, пее и дори импровизира на български, заедно с чудесните актриси Богдана Котарева, Звездомира Георгиева и музиканта Константин Кучев, който е автор на музиката и песните“, не без гордост заявява Василена. Тази пиеса е част от един голям по своя замисъл проект – „Общество за Предпазване от Боклучени Чудовища”, който се случва на открито и освен детско представление с екологична тематика включва и работилнички за малчуганите и техните родители след спектакъла. Благодарение на партньорите от „Градско градинарство“ всяко хлапе може самостоятелно да посади семенце на любимия си зеленчук и да си го отнесе и отгледа у дома. Със сдружението BeArtJoy децата изработват и боядисват хранилки за птици от рециклирани материали, а „ЗаЗемята“ и „Грийнпийс“ ги вдъхновяват да мислят творчески и цветно за опазването на околната среда. Този артистичен празник на открито е с вход свободен за всички, благодарение на финансовата подкрепа на програма „Култура“ на Столична община. „Каня вашите читатели на следващото му издание – тази събота (18 май) в парк „Дружба“ до ОКИ „Искър“ и тази неделя (19 май) в парк „Хиподрума“ до ОКИ „Красно село“, казва нежната половинка от тандема. Друго актуално представление на „Паник Бутон Театър“, което си струва да се види, защото говори за важни неща, е „Синята брада – брак без приказка”, което се играе в театрална работилница „Сфумато“, а следващите дати са на 4 и 18 юни. Това е авторски спектакъл, преплитащ приказния сюжет с реални истории от наболялата напоследък тема за домашното насилие и вдъхновен от силата на жените, които успяват да разкъсат омагьосания кръг на деструктивната връзка. „Нашата мисия като артисти е за нуждата и болката около нас и да допринасяме, доколкото можем, за по-дълбочинното разбиране и емпатия между хората чрез изкуство“, обяснява Васи. Такъв е фокусът и на проекта „Съзидателно лечение“, осъществяван от семейството добротворци съвместно с детска клиника по белодробни болести „Св. София” и Национален фонд „Култура”. В него всяка седмица артисти работят с болни от туберкулоза деца, повечето от които прекарват месеци в клиниката сами, без родители. „Всички тези проекти осъществяваме благодарение на малкия, но много отдаден екип на „Паник Бутон Театър“ и съмишленици, както и на нашата обща вяра с Нейтън, че театърът е най-силният посланник на общочовешки ценности, красота и съпричастност. С това е свързана и нашата голяма мечта – да има повече изкуство в ежедневието на съвременните хора и повече съвременност в изкуството“, категорична е Радева. Приоритетите си в живота Нейтън и Василена предават на своите наследници Робин и Леон: да бъдат човечни, да обичат природата и да я пазят. Момчетата вече са се научили да карат велосипеди не по-лошо от родителите си, харесва им да спят на палатка в планината и са пристрастени към четенето. Големият вече е стигнал до петия том на „Хари Потър“, след като с брат си е споделял приключенията от класическите детски книги в домашната библиотека – „Пипи Дългото чорапче“ и „Мили мой Мио“ от Астрид Линдгрен, „Детето на Грузулака“ от Аксел Шефлър, творбите на Туве Янсон и българката Петя Кокудева. Мама им чете на български, а татко – на английски...", "date": "2019.05.18", "title": "Василена Радева & Нейтън Купър: Семейство добротворци в театъра"}
{"url": "https://www.monitor.bg:443/bg/a/view/fina-shlifovka-za-renault-kadjar-165476", "text": "Французите от Renault влязоха в най-бързо развиващия се сегмент на компактни кросоувъри през 2015 година с Kadjar. Моделът бързо спечели сърцата на стотици хиляди хора по света и проби сред конкурентите в сегмента с атрактивна визия, просторен и комфортен интериор, динамични и икономични двигатели, и не на последно място приемлива цена. Сега Kadjar идва обновен и отново е един от най-привлекателните кросоувъри на пазара, благодарение на подобрените си качества. Renault Kadjar е подобрен във всяко отношение. Външният вид е по-привлекателен и стилен, с повече хром и съвременни детайли. Интериорът е преработен за още по-приятно ежедневно шофиране. Освен това кросоувърът се задвижва от по-модерни и по-ефективни дизелови и бензинови двигатели с по-динамично представяне. Във външния вид на обновеното Renault Kadjar се забелязват по-широката решетка с нови хромирани елементи и по-стилни брони. В предната част са поставени нови LED светодиоди в С-образните дневни светлини. Фаровете за мъгла вече също са със светодиодни светлини и с правоъгълна форма. В резултат на това потреблението на енергия е шест пъти по-ниско, отколкото при халогенните лампи. В задната част са добавени светодиоди и в габаритите, както и фаровете за заден ход и за мъгла, които са по-тънки и вградени в бронята. Задният дифузьор е декориран с хромирани детайли. В по-високите нива на оборудване е поставена антена тип перка на акула. Предлагат се и два нови модела 17- и 19-инчови джанти, както и три нови цвята – зелен, син и сив. Най-големият прогрес в интериора на обновеното Renault Kadjar е използването на по-висококачествени материали и по-прецизната сглобка. Също така е повишен и комфортът на пътниците. На централната конзола е поставен нов 7-инчов сензорен екран на мултимедийната свързана система R-LINK 2 с по-ярък дисплей и по-чувствителни реакции. Системата включва функция за съвместимост с Android Auto и Apple CarPlay, чрез която шофьорите могат да използват любимите си съвместими приложения от смартфона на екрана на автомобила. Новият контролен панел на автоматичния климатик е с по-ергономичен дизайн, като температурните настройки и настройките за вентилация се контролират от въртящи се регулатори. Вътрешните панели на вратите са с нови бутони за управление на електрическите прозорци и страничните огледала. Рамките на отворите за въздух, дръжките на вратите и някои детайли от централната конзола са покрити със сатениран хром. На тъмно се активира и осветление за по-лесно използване през нощта. Обновените седалки са много удобни, тъй като са пълни с пяна с двойна плътност за повишаване на комфорта и предотвратяване на умората при дълги пътувания, а по-твърдите странични опори осигуряват по-добра позиция за телата на пътниците. Плъзгащият се подлакътник се адаптира към всички форми на тялото. Нишите за съхранение в предните врати вече са достатъчно големи, за да поберат бутилка вода от 1,5 литра. Новите вентилационни отвори в задната част осигуряват подобрен топлинен комфорт за пътниците на задната седалка. Същите се възползват от два USB изхода за зареждане на телефони, таблети, игрови конзоли и други. За по-лесен достъп на пасажерите през нощта, на земята до входните врати е разположено осветление. Renault Kadjar има един от най-големите багажници в своя сегмент с обем 472 литра. Задният ред седалки се сгъва с бутон, разположен от двете страни на багажното пространство, което се увеличава до 1478 литра. В същото време предната седалка до водача се сгъва напред за да побере предмети с дължина над 2,50 метра. Обновеното Renault Kadjar се предлага с ново луксозно ниво на оборудване, което се казва Black Edition и определено има с какво да впечатли потребителите. Седалките в салона са тапицирани с алкантара в черен цвят, комбинирана с червени шевове, а на пода са поставени специални защитни стелки. Във външния вид на Black Edition има нови черни 19-цолови алуминиеви джанти, добавени са предни и задни защитни пластини на праговете в контрастни цветове, както и черни странични огледала. С пътен просвет от 200 мм, преден ъгъл на заход 17 градуса и заден ъгъл на заход 25 градуса, Renault Kadjar може да се движи безпроблемно по черни пътища и снежни коловози. Пътното поведение на кросоувъра е по-рафинирано, благодарение на подобренията по окачването и амортисьорите. На гладки пътища автомобилът вози комфортно, независимо от настилката, но големите неравности и дупки предизвикат смущения в салона, най-вече заради нископрофилните 19-цолови гуми. Кормилното управление е настроено за комфортно шофиране и не е особено директно. Добрата изолация е допринесла за намаляване на шума от колелата, двигателя и вятъра. Обновеното Renault Kadjar е оборудвано с нови бензинови и дизелови двигатели. За първи път се предлага новият 1,3-литров 4-цилиндров бензинов турбодвигател, разработен съвместно с Daimler. Версията TCe 140 с мощност 140 к.с. се комбинира само с 6-степенна механична скоростна кутия, а TCe 160 със 160 к.с. е съчетана или с 6-степенна ръчна, или със 7-степенна автоматична трансмисия с двоен съединител EDC. Бензиновият турбомотор със 160 к.с. предоставя забележителна динамика, нисък разход на гориво и отделя по-малко емисии на CO2. Двигателят разполага с максимален въртящ момент от 270 Нм още при 1750 об/мин и ускорява пъргаво кросоувъра. Моторът реагира бързо и отзивчиво при рязко натискане на газта, като ускорява енергично и дава възможност на водача да изпреварва по-бързо и сигурно. В същото време при плавно и равномерно подаване на газ, новият двигател е много тих и почти не се чува. Мощността е напълно достатъчна за приятно придвижване в ежедневието. Ключова роля в представянето на новия бензинов двигател има новата 7-степенна автоматична скоростна кутия с двоен съединител EDC, която е особено практична за шофиране в града. Трансмисията осигурява подобрени показатели при старт от място и плавно разгръщане на мощността. Автоматикът превключва плавно предавките без прекъсване на тягата и ускорява динамично, което създава приятно усещане при шофиране и пътуване. Освен че е по-динамичен, с новия бензинов двигател Kadjar може да бъде и много икономичен, но всичко зависи от маршрута и стила на натискане на газта. При шофиране с равномерно темпо със скорост 90-100 км/ч, кросоувърът харчи само 5,3 л/100 км, на магистралата със 140 км/ч разходът е 6,5 л/100 км, а в града консумацията е около 7 л/100 км в зависимост от трафика. Дизеловите двигатели също са модернизирани, като вече са по-мощни и екологични. 1,5-литровият мотор Blue dCi 115 разполага с мощност 115 к.с. и въртящ момент от 260 Нм, като се комбинира с 6-степенна механична скоростна кутия или със 7-степенна автоматична трансмисия с двоен съединител. Ако държите Kadjar да бъде със задвижване 4x4, трябва да изберете новия 1,7-литров турбодизелов двигател Blue dCi 150 с мощност 150 к.с., съчетан е с 6-степенна механична скоростна кутия.", "date": "2019.05.18", "title": "Фина шлифовка за Renault Kadjar"}
{"url": "https://www.monitor.bg:443/bg/a/view/shaban-mustafa-naj-byrz-po-traseto-na-bojan-petrov-165490", "text": "700 души се включиха в състезанието в памет на алпиниста Боян Петров, който преди година изчезна под връх Шиша Пангма в Хималаите. То се проведе на Витоша и беше организирано от негови близки и приятели. Маршрутът беше стръмната пътека, по която Боян тренираше - от Княжево до местността \"Копитото\". По трасето първи финишира ултрабегачът Шабан Мустафа. Той измина отсечката за 26:11 мин. Идеята на организаторите е това състезание да се провежда всяка година по това време и да бъде посветено символично на осемхилядниците, изкачени от алпиниста. Всеки финиширал участник получи медал и парична награда.", "date": "2019.05.18", "title": "Шабан Мустафа най-бърз по трасето на Боян Петров"}
{"url": "https://www.monitor.bg:443/bg/a/view/otkriha-18-chuvala-s-choveshki-ostanki-v-meksikanska-ferma-165492", "text": "Мексиканските власти откриха 18 торби с човешки останки и инструменти, използвани за разчленяване на тела във ферма в щата Халиско, западно Мексико, предаде \"Асошиейтед прес\". Щатските следователи за сега не могат да уточнят броя на телата. Контейнерите, намерени във фермата, може да съдържат още останки. Длъжностните лица заявяват, че са намерили инструменти, вероятно триони, използвани за разчленяване на тела, както и вани с червени петна в тях. Войниците нахлули във фермата, когато един мъж избягал и заявил, че е бил задържан във фермата. Били са открити и други двама пленници и трима от предполагаемите им затворници са арестувани. От 1 декември властите са открили общо 222 погребални ями и 337 комплекта човешки останки в цялата страна.", "date": "2019.05.18", "title": "Откриха 18 чувала с човешки останки в мексиканска ферма"}
{"url": "https://www.monitor.bg:443/bg/a/view/grisho-trygna-s-uspeh-v-kvalifikaciite-v-jeneva-165493", "text": "Григор Димитров се класира за втория и финален квалификационен кръг на турнира на червени кортове в Женева, който е от категория АТР 250. Българинът се наложи с 6:4, 6:3 над представителя на домакините Марк-Андреа Хюстлер, който е №276 в ранглистата. Пробив в десетия гейм се оказа достатъчен на българина да поведе в резултата. През втората част Димитров направи брейк за 4:2, а при 5:2 и сервис на Хюстлер пропусна 3 мачбола, преди да затвори срещата на собствено подаване след час игра, пише tennis24.bg. Във финалния квалификационен кръг Гришо ще се изправи срещу италианеца Томас Фабиано, който е №100 в ранглистата. Победата е първа за Димитров под ръководството на временния му наставник Радек Щепанек.", "date": "2019.05.18", "title": "Гришо тръгна с успех в квалификациите в Женева"}
{"url": "https://www.monitor.bg:443/bg/a/view/slabo-zemetresenie-v-rajona-na-blagoevgrad-165477", "text": "Земетресение с магнитуд 2,3 по Рихтер е регистрирано край Благоевград в 23.52 ч. в петък, съобщиха от БАН. Епицентърът на труса бил в Хаджидимово. Дълбочината на земетресението е 17,5 км. Няма данни за нанесени материални щети.", "date": "2019.05.18", "title": "Слабо земетресение в района на Благоевград"}
{"url": "https://www.monitor.bg:443/bg/a/view/samouk-majstor-ot-smoljan-plete-koshnici-ot-60-godini-165480", "text": "Самоук майстор от Смолян плете кошници от 60 години. В момента Мехмед Хасан Шаакиф е на 76 години и казва, че със занаята си иска да научи хората да спрат да използват пластмасови изделия и да се върнат към природата. Той и съпругата му Емел Балъкчи участват в пролетния панаир на занаятите, който се провежда на Малката главна в Пловдив. Двамата пишат и книги, като са категорични, че ако хората се върнат към използването на естествени материали в бита си, светът ще бъде едно по-добро и по-щастливо място за живеене. „Ние правим кошници от дрян, ясен и от повет. Нашите кошници не приличат на другите, които плетат около дамаджани например. Нашите са издръжливи. Гаранцията им е най-малко по 50 години. Всеки ден по един – двама идват и питат: „Дамаджани плетете ли?”. Е, какво сега? Дамаджаните се плетат от върба и не са трайни”, обяснява увлекателно Мехмед Шаакиф. И с лека усмивка добавя: „Така че, окаяно състояние са дамаджаните в цяла България”. Иначе се научил да плете кошници сам. Бил на около 13-14години, когато с дядо му ходели по полето да пасат крави. Възрастният човек сядал на дебела сянка под някое дърво и започвал да дялка пръчки. След още няколко години Мехмед започнал сам да пасе кравите и по примера на дядо си продължил да дяла клончета. Решил да започне да се учи да ги плете и така се започнало. В момента той и съпругата му правят с двете си ръце кошници за пазаруване, за плодове и зеленчуци, за украса на дома, „обличат” с естествения материал вази и бутилки. Наред с тях на ул. „Райко Даскалов” (Малката главна) щандове имат над 70 занаятчии от България и Европа, които представят „на живо” пред посетителите около 20 занаята. Сред най-любопитните гости са майстори ножари, които размахват чукове и коват, точат и правят ножове пред очите на стотиците зрители. Един от тях е французинът Фред Перин, който е майстор в изработката на дамаскови ножове с фиксирани остриета. Перин има богат опит в бойните изкуства. Две години е служил във френската армия. Шампион на Франция по таекуондо и европейски шампион по фулконтакт. Фред води семинари и обучава елитните части на Франция. Заедно с него В Пловдивса и майсторите Евгений Добрин от Русия и Александр Белъй от Беларус. Майстор Мариана Димитрова разкрива тънкостите на правенето на „колани на кори“. Този занаят се практикува от векове с помощта на дървени плочки с 4 дупки, през които минава основата. В резултат на комбинацията от цветове и преподреждането на корите се получават уникални колани, чиято изработка отнема между 1 седмица и 1 месец, в зависимост от сложността.  Децата също могат да се научат да изработват по-прости модели, а занаятът може да се практикува и сред природата. Неделята е ден на публиката и всички майстори ще бъдат на разположение на гражданите, желаещи да опитат умения в някой занаят. Паралелно с пролетния панаир на занаятите в петък вечерта на стълбите на Каменица се проведе атрактивен парад на шапките. Техен автор бе Ирина Сардарева. Дефилето с шапки на Сардарева събра десетки любопитни и кокетни дами, които не пропуснаха да премерят и да се снимат за спомен с някоя от уникалните капели на майсторката.", "date": "2019.05.18", "title": "Самоук майстор от Смолян плете кошници от 60 години (СНИМКИ)"}
{"url": "https://www.monitor.bg:443/bg/a/view/otkrivat-plaja-vyv-varna-s-5-spasitelni-posta-165481", "text": "Началото на летния сезон във Варна ще бъде поставено на 24 май с първите разкрити 5 спасителни поста на Централния плаж и 1 медицински пункт, който ще обслужва цялата Крайморска алея с реанимационен автомобил. Активната подготовка на плажната ивица започна с почистване и заравняване на пясъка. „Миналата седмица булдозер заравни пясъчната ивица на местата, където беше изядена, вследствие на морското вълнение през зимния период. И през тази година машинно ще почистваме всички плажове във Варна. На 22 и 23 май ще бъде извършена дератизация и дезакаризация, обясни Андрей Василев, търговски директор на фирмата-концесионер „Лазурен бряг 91“, която стопанисва плажовете в морската столица. Подготвят се също спасителните вишки, съблекалните тоалетните и душовете по цялото протежение на варненския плаж. Навсякъде са осигурени кошчета за боклук, а за хората в неравностойно положение са обособени инвалидни пътеки. Като начало ще бъдат осигурени спасителни постове на Офицерския плаж, на Трета буна и на плажа „Рапонги“. След 1 юни на местата, които са най-силно посещавани, ще бъдат разкрити още постове с  водни спасители и медицинско обслужване. Василев уточни също, че Крайбрежната алея ще се мие основно всяка седмицата. Без промени остава цените на чадърите и шезлонгите, които ще бъдат както през миналата година по 5 лв. В петък вечер във Варна бе даден официално символичен старт на летния туристически сезон с концерт и лазерно шоу. Програмата премина под знака „Варна - Европейски град на спорта 2019“, а организатор на събитието бе дирекция „Туризъм“ към Община Варна. Лошото време не попречи на доброто настроение на зрителите, събрани край басейна на Плувен комплекс „Приморски“. „По традиция през месец май даваме символично начало на туристическия сезон, който реално започва още през март. Тази вечер обаче, като подкрепа на инициативата ни „Варна – дестинация за 4 сезона“, времето сякаш събра няколко сезона в един ден – със слънце и облаци, вятър и дъжд. Прекрасно е, че Варна има свое очарование за всяко настроение на времето и предлага различни възможности за развлечения“, заяви кметът Иван Портних. Той припомни, че събитийният календар на града е целогодишен, с над 20 международни фестивала, с много престижни спортни прояви. „Тази година Варна е Европейски град на спорта и почти всеки ден тук се провеждат спортни срещи. След Международния маратон и „Рали България“през миналия уикенд, сега предстои голям градски спортен празник на 25 май. За целта сме организирали събития в целия град. Всички варненци и гости на града са добре дошли. Нека бъдем активни и позитивни!“, каза още варненския кмет.", "date": "2019.05.18", "title": "Откриват плажа във Варна на 24 май с 5 спасителни поста "}
{"url": "https://www.monitor.bg:443/bg/a/view/ucheni-otkriha-morski-syshtestva-s-neizvesten-proizhod-165478", "text": "Специалисти от института \"Смитсониън\" за тропически изследвания в САЩ откриха няколко нови вида личинки на форониди, чиито възрастни форми са неизвестни, съобщи Физ.орг. Зоолозите взели проби от планктон в Панамския залив и близо до архипелага Бокас дел Торо в Карибско море. Били открити 50 личинки на форониди - червеобразни безгръбначни, които имат пипала и живеят в хитинови тръбички, захванати с единия си край в тинята или пясъка. ДНК анализът позволил да бъдат идентифицирани 3 вида в Панамския залив и други 4 в Карибско море. При това определени ДНК-участъци у всеки от откритите видове се оказали уникални сред геномите, съхранявани в базата данни GenBank, в която е представена ДНК на над 300 хиляди организми. Това показва, че учените са попаднали на нови видове, но идентифицирането на възрастните им форми може да отнеме години. Възможно е също възрастните им форми никога да не бъдат открити, тъй като за начина на живот на тези безгръбначни се знае съвсем малко. Личинките на форонидите са свободно плаващи, докато възрастните им форми са захванати за морското дъно. Това обяснява защо е по-лесно форониди да бъдат открити под формата на личинки, отколкото в полова зрялост.", "date": "2019.05.18", "title": "Учени откриха морски същества с неизвестен произход"}
{"url": "https://www.monitor.bg:443/bg/a/view/imalo-edno-vreme-polovo-ravnopravie-v-kan-165458", "text": "Имат ли жените в киноиндустрията равни права и шансове с мъжете? Този въпрос, изглежда, ще мъчи филмовите дейци и тази година в рамките на филмовия фестивал в Кан. Форумът стартира без особени фанфари във вторник вечерта, когато премиерата си направи „Мъртвите не умират“ на Джим Джармуш. Още ден преди това – на официална пресконференция преди началото на феста обаче, половото равноправие бе една от големите теми. Година след като се зарече, че ще направи подбора на филмите в селекцията си по-прозрачен, артистичният директор на форума Тиери Фремо обяви, че тази година за Кан са кандидатствали общо 1845 заглавия, само четвърт от които са режисирани от представителки на нежния пол. В крайна сметка общо 15 дами си проправиха път към Френската Ривиера. По повода Фремо отсече през седмицата: “Би било неуважително към изкуството да въведем квота от 50% филми, режисирани от жени“. Уви, точно това очакват дамите... Поне, ако съдим от изказването на носителката на „Оскар“ Джулиан Мур. „Няма да има полова равнопоставеност, докато всеки не положи обет да се включи в битката. Жените не са малцинствена група. Ние представляваме 52% от населението на света. Трябват сериозни промени, за да се достигне тази равнопоставеност. Това е факт. Така че да, аз вярвам в квотите“, категорична бе звездата от „Все още Алис“. В ущърб на славата на фестивала спрямо жените пък говори и скандалът със „Златната палма“ на Ален Делон. Припомняме, че движението „Жените в Холивуд“ скочи срещу идеята форумът да награди актьора за цялостното му творчество, а като причина посочи признанията на звездата, че е удрял представителки на нежния пол, както и радикалните и расистките му изказвания. Тиери Фремо бе категоричен в началото на седмицата, че няма да отнеме приза на Делон, защото за Кан е важен професионалният път на лауреатите му. „Ние няма да му връчваме Нобелова награда“, заяви Фремо. Това не попречи на 17 хиляди да подпишат Стъпка в положителна посока несъмнено е фактът, че журито се състои от (почти) равен брой мъже и жени. Оценяващите в основната конкурсна програма на фестивала са общо девет, тоест за пълно равенство така или иначе не може да се говори. „Хората продължават да ни питат какво е да бъдеш жена режисьор. Странно е. Сякаш питаш някой, който е оцелял при корабокрушение защо е още жив. Защо питаш нас? Питай човека, който е направил лодката, този, който е продал билетите, училищата. Трябва да се вгледаме в началото на веригата“, заяви италианската режисьорка Аличе Рорвахер, която също е част от журито тази година. Половото неравенство се проявява най-вече в жанра трилър, става ясно след справка сред заглавията на филмовия пазар в Кан. От 160 продукции едва девет са режисирани от жени, или това са по-малко от 6%. „Има много талантливи жени режисьори, които се справят отлично, но губят филмите си, когато бюджетът нарасне. Съществува едно подсъзнателно пристрастие към мъжете, защото жените автоматично се сдобиват със статут на по-висок риск“, коментира по време на фестивала Дафни Шмон, изпълнителен директор на организацията Breaking Through the Lens, чиято цел е да свързва жените режисьори с инвеститори. Все още като сюжет от приказка изглежда половото равноправие не само в Кан, но и във филмовата индустрия по света. И ако квотите за 50/50 филми, режисирани от мъже и жени в конкурсните програми на фестивалите изглеждат повече като политкоректно решение, отколкото като реверанс към киното, какъвто се предполага в крайна сметка, че трябва да са тези форуми, то забраната дамите да влизат на официални прожекции, освен ако не са на токчета, изглежда наистина сексистска. Именно това обаче се случи на френската Ривиера и то само преди четири години. Заради правилото, което остава все още неписано след отказа на Фремо да признае, че то съществува, няколко дами на ниски обувки не бяха допуснати до премиерата на Carol (реж. Тод Хайнс) – филм, който иронично разказва за разбиването на патриархалния контрол. Съпругата на Асиф Кападия също не успя да влезе на представянето на биографията му на Ейми Уайнхаус, а датската продуцентка Валерия Рихтер е била отпратена четири пъти от кинозала, въпреки че заложила на обувки без токчета заради операция на крака. Въпреки всичко и за по-голяма приемственост. Освен че миналата година даде заявка, че ще включва повече жени в програмата си, тази година форумът прие „под покрива си“ за първи път и трансджендър актриса в лицето на Лейна Блум (с филма Port Authoruty), както и първата чернокожа жена режисьор – Мати Диоп. Куентин Тарантино обаче безапелационно ще е голямата звезда на фестивала, чиято заветна „Златна палма“ ще бъде връчена на 25 май. Авторът на „Криминале“ завърши деветия си филм „Имало едно време в Холивуд“ точно навреме, за да бъде включен – макар и в последния момент, в конкурсната програма на Кан. Самият Фремо не крие симпатиите си към Тарантино, като заявява: „Куентин е от нашето филмово семейство. Бяхме изключително фокусирани върху това той да завърши филма си навреме, защото според нас той е толкова важен за киното, което някога беше и Орсън Уелс“. Именно заради шанса си да работят с режисьор като Тарантино пък Леонардо ди Каприо и Брад Пит, които са основните актьори в „Имало едно време в Холивуд“ заедно с Марго Роби, се съгласиха на скромен за статуса си хонорар – едва по 10 милиона долара е получил всеки от тях за играта си пред камера. Филмът разказва история, която се случва в Холивуд през 1969 г., в разгара на хипи движението. Главните герои са Рик Далтън (Ди Каприо), бивша звезда от телевизионни уестърн сериали, и неговият дългогодишен дубльор Клиф Бут (Брад Пит), които се опитват да намерят отново пътя към успеха. Плановете им обаче се усложняват от добре известните действителни събития, свързани със съдбата на съседката на Рик - Шарън Тейт (Марго Роби), съпруга на Роман Полански. Шарън е убита през 1969 г. в Калифорния от комуната „Семейство Менсън“- последователи на серийния убиец Чарлз Менсън. Тейт е бременна по време на нападението и заедно с още четирима души, нейни гости, са заклани в дома, който тя споделя с Полански, докато той е извън страната. „Безумно съм щастлив, че ще мога да разкажа тази история за Лос Анджелис и Холивуд, който вече не съществува”, не крие емоциите си режисьорът. включва още легендата Ал Пачино, Бърт Рейнолдс, Тимъти Олифант, Деймиън Люис, Люк Пери, Емил Хърш, Джей Себринг, Дакота Фанинг, Клифтън Колинс, Кийт Джеферсън и Никълъс Хамънд. Сред основните фаворити за голямото отличие е и „Болка и слава“ на прочутия испански режисьор Педро Алмодовар. В последното си заглавие кинодеецът прави ретроспекция към някои от най-запомнящите се ленти във филмографията му. Сред тях - Volver („Завръщане“), Bad Education („Лошо възпитание“) и др. Основната актьорска тежест на продукцията пък се изнася от Антонио Бандерас, а в ролята на негова екранна майка – макар и в ретроспективни сцени, изненадващо влиза Пенелопе Крус. Макар и извън конкурсната програма, особен ентусиазъм предизвиква и биографията на Елтън Джон - „Рокетмен“. Легендарният певец сам посочи актьора, който иска да го изиграе – младата кинонадежда Тарън Еджъртън. Това се случи, докато двамата работеха по „Кингсмен: Златният кръг“, където актьорът отново демонстрира потенциала си. „Елтън ми даде картбланш да представя и грозната му страна“, намигна наскоро Еджъртън, чийто глас ще чуем в музикалните изпълнения в Rocketman. По думите на самия Елтън Джон пък актьорът, който наскоро сложи качулката на Робин Худ, е от малкото хора, които могат да изпеят класиките му почти толкова добре, колкото него. Нещо повече двамата ще представят и дует, част от саундтрака на „Рокетмен“. Връзката на сър Елтън Джон с Кан датира още от 1983 г., когато той снима там видеото към песента си I’m Still Standing. в рамките на 72-ото издание на фестивала в Южна Франция, е и A Hidden Life („Скрит живот“) на Терънс Малик. В заглавието си режисьорът разказва историята на реалната личност Франс Йегерстетер – австриец, осъден на смърт по време на Втората световна война, а по-късно канонизиран. Два са пък основните изводи засега от филмовия пазар в Кан. Едно, форумът изглежда не е толкова върл противник на стрийминга (а само на Нетфликс), след като ще направи щанд на „независимите“ платформи за видео по заявка на 21 май. И второ, въпреки че все още не е изтупал имиджа си от антисемитичните си изказвания преди вече повече от десет години, Мел Гибсън продължава да е магнит за зрители (и купувачи) извън Щатите, като цели три филма с негово участие се котират на събитието. Това са Fatman, Rothchild and Force of Nature и трилърът Boss Level, в които той ще изиграе съответно Дядо Коледа, зловещ старец и инатлив детектив пенсионер. Българката София Борисова ни даде пореден повод за родолюбие, след като нейна рокля бе разходена по червения килим в Кан. На родната дизайнерка се довери италианската актриса Тициана Рока, като в социалните мрежи самата звезда също се похвали, че носи модел на Борисова. Тя беше облечена в дълга черна рокля от дантела с флорални мотиви. Любопитен факт е, че това не е първият път, в който Рока се доверява именно на родната майсторка на шева и кройката. На 22-те годишни награди на Гилдията на режисьорите в началото на миналата година италианката се появи отново в дреха от колекцията на Борисова. Роклята бе с гол гръб и бе изработена от фина дантела в лилав цвят. Българска следа има и в журито на фестивала в Кан, стана ясно преди няколко дни. Изпълнителният директор на София Филм Фест/Арт Фест и ръководител на професионалния пазар за копродукции София Мийтингс Мира Сталева се включи в панела на Асоциацията на френските артхаус кина (AFCAE French Association of Art Cinemas), членовете на която за първи път ще връчат своя награда на форума. Председател на журито е Изабел Жибал-Харди, представител на кино „Le Grand Action” в Париж, а останалите членове са Матиас Елвард от кино „Zeise” в Хамбург, Марио Фортин, представител на кината „Beaubien et du Parc” в Монреал и Марк Ван Маел от кино „АВС” в Тулуза. Сталева пък получила поканата си да се присъедини към журито лично от Рено Лавил, генералния директор на асоциацията.", "date": "2019.05.18", "title": "Имало едно време полово равноправие в Кан"}
{"url": "https://www.monitor.bg:443/bg/a/view/predostaviha-novi-avtomobili-i-elektricheski-velosipedi-na-varnenskata-policija-165482", "text": "Варненският кмет Иван Портних връчи на директора на ОД на МВР – Варна, старши комисар Даниел Пашов, ключовете за два нови автомобила „Дачия” и четири електрически велосипеда, които ще подпомогнат работата на полицията по охраната на обществения ред и сигурността през летния туристичски сезон. Това стана в края на работна среща със заместник–министъра на вътрешните работи Красимир Ципов с кметове от Варна и региона и с представители на туристическия бранш. Поводът бе началото на активния летен туристически сезон и осигуряването на обществения ред и сигурността на гражданите и гостите на морската столица и близките курорти. На срещата бяха обсъдени основните въпроси, свързани с гарантиране на спокойствието и сигурността на почиващите. Броят на командированите в града полицейски служители за трите месеца на това лято ще е 126 души, като бе уточнено и разпределението им. Ще има още румънски и германски полицаи, които ще помагат на колегите си в комуникацията с чуждите туристи. Набелязани бяха и основните линии на работа и приоритети пред служителите от областната дирекция на МВР-Варна. Кметът Портних изрази удовлетворение от съвместната работа на Община Варна с Областната дирекция на МВР и заяви категорично готовност добрите практики и сътрудничество да продъжат и в бъдеще. Особена благодарност за тясното сътрудничество и за съдействието от страна на кмета изказа и заместник- министър Ципов.", "date": "2019.05.18", "title": "Предоставиха нови автомобили и електрически велосипеди на варненската полиция "}
{"url": "https://www.monitor.bg:443/bg/a/view/nastolna-sushilnja-pesti-energija-i-prostranstvo-165486", "text": "Обитателите на по-малки жилища, които не разполагат с достатъчно пространство, вече може да използват компактни перални машини, но изпраните дрехи трябва и да се изсушат, за което може да помогне Morus Zero, най-малката настолна сушилня. Сензор за влажност автоматично спира машината, когато дрехите са сухи, като създателите й твърдят, че един цикъл на сушене отнема около 15 минути. Zero не се нуждае от отвор за вентилация, тъй като изпарената вода се събира в специално отделение, като машината известява потребителите, когато отделението се напълни. Morus Zero разполага с три мотора, които позволяват на барабана по-добре да изсуши дрехите, въртейки се в двете посоки, както и интегрирани бутони за настройка на параметрите на сушене. Morus Zero набира средства в Kickstarter, като срещу $ 299 желаещите може да получат сушилня, ако достигне до производство. Планираната цена на дребно е $ 549.  ", "date": "2019.05.18", "title": "Настолна сушилня пести енергия и пространство"}
{"url": "https://www.monitor.bg:443/bg/a/view/nad-20-mln-leva-sa-investiciite-v-pristanishte-varna-165484", "text": "Над 20 млн. лева са реализираните инвестиции в Пристанище Варна за последните 12 месеца, сочат данните на дружеството, което днес отбелязва своята 113-та годишнина. „Дружеството изпълнява успешно инвестиционната си програма. За последните 12 месеца са инвестирани над 16 млн. лева за закупуване на нова техника и обновяване на вече съществуваща, както и над 4 млн. лева за рехабилитация на пристанищната инфраструктура“, заяви изпълнителният директор, Петър Сеферов. Сред новите придобивки на най-голямото българско пристанище са два мобилни пристанищни крана от ново поколение, осигуряващи по-добри условия на труд за операторите им, както и увеличение ефективността при обработка на всички видове товари. Освен нови кранове, пристанището е обновило техническия си парк с нови вилкови повдигачи и челни товарачи, характеризиращи се с икономичен разход на гориво и ограничени вредни емисии.  Обновени са редица пристанищни складови съоръжения в двата терминала на варненското пристанище. На терминал „Варна – Изток“ е осъществено мащабно обновяване на построената през 1967 г. „Магазия № 6”, в която вече могат да се съхраняват трикратно повече товари, приемани през специално разтоварище за жп-вагони и тежкотоварни автомобили, автоматизирано със система за транспорт с капацитет 200 тона в час. Рехабилитирана е и „Магазия № 5“ в пристанищен терминал „Варна – Запад“. „Акцентът в тазгодишната инвестиционна програма на дружеството остава върху обновяване на складовите съоръжения. Тази дългогодишна инвестиционна политика повишава конкурентоспособността на пристанището сред останалите участници на пазара и осигурява допълнителни възможности за привличане на товари“, коментира още Сеферов. Той изтъкна, че пристанището вече разполага с всички необходими разрешения по силата на новото общностно митническо законодателство. „От края на миналия месец пристанището е титуляр на разрешения за операции в съоръжения за временно и митническо складиране и е освободено от предоставяне на обезпечение. Разрешенията са издадени след извършена проверка в съответствие с Ръководството за одобрените икономически оператори и потвърждават безспорно, че дружеството отговаря на всички изисквания на новото митническо законодателство на ЕС, в т.ч. начините на поддържане на  счетоводна отчетност на дружеството, поддържането на подходяща логистична система, високото ниво на административна организация и система за вътрешен контрол, наличието на компетентни служители, прилагането на адекватни мерки за сигурност и достатъчен финансов капацитет“, коментира още той. Наличните разрешения откриват пред Пристанище Варна допълнителни възможности за развитие на функциониращия контейнерен термина и за привличане на проектни товари. „Пристанище Варна“ ЕАД е избрано и за ключов Черноморски партньор по проекти за реализация на нефтени и газови находища в Казахстан. В терминалите на порта се осъществява претоварване на свръхтежки и извънгабаритни секции на различни съоръжения от тежковози на по-малки кораби тип „река-море“. „Тези товари са много специфични за пристанищна обработка, а тяхното привличане във Варна е сериозен успех, благодарение на високата технологична обезпеченост и способностите на квалифицираните специалисти, работещи в пристанището“, подчерта още Сеферов и допълни, че товари по проекта ще се обработват поне през следващите три години.  Историческата справка показва, че търгът за строителство на варненското пристанище се е състоял на 4 февруари, 1895 година. Предварителната оценка на строителството възлиза на 8 290 385 златни лева. В тази сума не влизат необходимите средства за хидравличната вар и цимента, които са използвани при градежа. Те са пряко осигурени за сметка на правителството, което поема и средствата за ръководния персонал, който управлява всички дейности. На търга участват чуждестранни фирми от Хамбург, Париж и българското дружество „Михайловски и Хайрабедиян“, което е избрано след като предлага 16,5% намаление от първоначалната тръжна цена или 6 922 472 златни лева. На 7 февруари е сключен официално договорът, с което се дава начало на строителството. До 1899 година фирмата-изпълнител претърпява сериозни сътресения – след две зимни бури, които повреждат плавателния й състав и съоръжения. „Михайловски и Хайрабедиян“ почти фалира. Вследствие на това, продължаването на започналия градеж се прехвърля на новосъздадено анонимно акционерно дружество, в което главните акционери са участниците в първото предприятие. С учредителен протокол се поставя началото на „Безименно акционерни дружество за направа на Варненското пристанище“, което довежда проекта до успешно завършване през 1906 година. В церемонията по откриване участва лично Kняз Фердинанд I, който пристига на борда на българския крайцер „Надежда“. Денят 18 май, не е избран случайно – това е именният ден на княза. 23 военни и граждански парахода се включват в церемонията. Има кораби от Румъния, Италия, Германия, Англия, Австро-Унгария, Гърция, крайцери от Руския императорски флот и над 300 официални гости. Знаменателното откриване е отбелязано с 21 топовни салюта от военните кораби и бреговата артилерия.", "date": "2019.05.18", "title": "Над 20 млн. лева са инвестициите в Пристанище Варна"}
{"url": "https://www.monitor.bg:443/bg/a/view/ivan-tomov-stana-19-ijat-nash-alpinist-nameril-smyrtta-po-vyrhovete-165483", "text": "Часове след като стана третият българин, изкачил връх Лхотце и вторият, сторил това без допълнителен кислород,  . На слизане от 8-хилядника той е получил мозъчен оток, който се оказал фатален. Русенецът Иван Томов беше близък приятел с една от легендите на алпинизма у нас - Боян Петров. През 2014 година двамата изкачват заедно 12-ия по височина връх в света - връх Броуд Пик (8047 м). По ирония на съдбата единственият българин, превзел 10 осемхилядника, изчезна точно преди 1 година на връщане от Шиша Пангма. С гибелта си Иван стана част от другите 18 български алпинисти, останали завинаги във висините на мечтите си през последните 35 г. От 1984-а насам, освен Иван Томов и Боян Петров, загинаха още Христо Проданов, Христо Станчев, София Фотева, Илиян Маринов, Христо Христов, Мариана Масларова, Иван Ненков-Гаджото, Филип Жазмати-Фил, Тихомир Стоянов, Петър Унжиев, Николай Проев, Георги Костов, Иван Масларов-Байно, Иван Тодоров, Калина Дамянова, както и още двама клатерачи, чиито имена така и не станаха известнина обществеността.   На 6 май в посолството на Република България в Пекин постъпва информация от Тибетската алпинистка асоциация, че българският алпинист Боян Петров е в неизвестност от 3 май 2018 г. Боян е участвал в експедиция в Хималаите заедно с още 10 души. Според получената информация неговата липса е била забелязана от участниците в експедицията в района на Шиша Пангма на около 7500 м надморска височина. Веднага след това са изпратени трима души, за да го издирват. Българското правителство организира издирването на Боян Петров със съдействието на китайската държава, като в спасителните акции се включват над 80 спасители.16 май издирването на алпиниста е прекратено без успех. При опит за изкачване на връх Вихрен след подхлъзване загива 30-годишен алпинист. 52-годишната Калина Дамянова загива от измръзване в швейцарски Алпи след внезапно влошаване на времето. Загива българския алпинист Иван Тодоров при спускане от връх Хан Тенгри в планината Тяншан, на границата между Китай, Киргизстан и Казахстан. Тялото е намерено на 5600 метра от спасители. Български алпинист загива при опит за изкачване на връх Елбрус, Русия. Тялото на алпиниста е намерено на 4900 метра от руски алпинист. Загива алпинистът Иван Масларов-Байно след падане от скала в прохода Вратцата. Също в прохода Вратцата загива алпинистът Георги Костов. Загива Николай Проев при опит за изкачване на планински връх Чако, намиращ се на 6704 м. на границата с Непал и Китай. Петър Унжиев загива от височинна болест в базов лагер в подножието на Хималайския връх- К2. Загиват Иван Ненков-Гаджото, Филип Жазмати-Фил и Тихомир Стоянов след опит за зимно изкачване на Северната стена на швейцарския връх Матерхорн. В Хималаите загива българката Мариана Масларова. Последната информация за нея е от 25 май, когато двама шерпи съобщават, че са я видели на височина 8680 м. Малко по-късно други двама руснаци съобщават, че Масларова е успяла да слезе в по-долния лагер на 7800 м, но оттогава никой не беше влизал във връзка с нея. Бразилците семейство Хелена и Пауло Пинто Коельо, които участват в една експедиция с нея, са свидетелствали пред непалските власти за това, след което е последвало издаването на смъртен акт. В подножието на най-високия връх на планетата изчезва българският алпинист Христо Христов. По-късно Христо Христов е бил намерен мъртъв от руснака Александър Абрамов и двама шерпи на височина 8680 метра. Според Атанасов има безспорни данни, че алпинистът е стъпил на Покрива на света (8848 м). В Словения, при изкачване на връх Триглав, загива българският алпинист Илиян Маринов. Инцидентът е станал по върховия гребен, вероятно при слизане от върха. Илиян се е подхлъзнал по ледена плоча и е паднал от другата страна на ръба от около 300 м. Местната спасителна служба е организирала спасителна акция с хеликоптер след сигнал от другите българи, които са били в района на върха. Те съобщили, че Илиян не се е върнал според очакванията. Илиян е най-младият алпинист в разширения състав на експедиция 'Еверест 2004'. На 1 август 2003 г. заедно с още 9 алпинисти, при тежки метеорологични условия той се изкачва на пик Ленин 7134 м. (Памир). Загива българската алпинистка София Фотева при тренировъчно изкачване на Вражите дупки край гара Лакатник. София Фотева и Николай Петков харесват нова линия на източната част на Централната стена. Стигат до траверса на 80 метра над основата на стената. Пробват се на 5-10 метра вдясно от \"Хергиани\". София изкатерва 10-15 метра и забива клин. Скалата е монолитна и е нужно да се осигурява с болтове. Турът се очертава да бъде труден. София пуска рапел на клина и двамата отлагат за друг път изкачването. София Фотева се катери по стръмната скала, но едва отделила се от земята, полита в пропастта. Тя пада от 20 метра и след минути умира в ръцете на мъжа си Николай Петков. На земята, за да осигури безопасността на София, е Милкана Русева. Загива българският алпинист Христо Станчев. Целта на алпиниста е покоряването на връх Манаслу - осемхилядник в Хималаите. Върхът посреща българските алпинисти враждебно. Силните ветрове ги отблъскват на два пъти. При второто слизане Христо Станчев се спъва , подхлъзва се, пропада и загива. В Хималаите загива българският алпинист Христо Проданов. Предишния ден той тръгва да покорява най-високия връх на планетата - Еверест. Христо Проданов е първият български алпинист, изкачил през 1984 г. най-високия връх на планетата - Еверест. Той е тринадесетият човек в света, успял да достигне до върха без кислороден апарат по най-трудния и дълъг път - западния (непалски) склон, наричан още \"Жестокия път\". След неговото изкачване, България става деветнадесетата страна, чиито представител покорява Еверест.  ", "date": "2019.05.18", "title": "Иван Томов стана 19-ият наш алпинист намерил смъртта по върховете"}
{"url": "https://www.monitor.bg:443/bg/a/view/vaklin-njama-problem-da-se-izpravja-ochi-v-ochi-s-ivancheva-165485", "text": "Завърши първият етап от знаковото дело срещу Десислава Иванчева, Биляна Петрова и Петко Дюлгеров. На първа инстанция тримата бяха признати за виновни за искане на подкуп в особено големи размери и осъдени съответно на 20, 15 и 12 години затвор. Присъдата беше мотивирана в над 260 страници. Какво мисли за решението на съда Александър Ваклин, който подаде сигнала срещу кметицата на \"Младост\"? \"Първоначално се шокирах от присъдите по делото, но след това се замислих, че залагайки тези тежки наказания за корупцията, законодателят е квалифицирал тези действия като обществено опасни. Те са квалифицирани не като престъпления срещу един индивид, а срещу цялото общество. Корупцията води след себе си последствия за всички\", заяви Александър Ваклин в \"Тази събота\" по bTV. \"Аз свърших това, което трябваше да свърша. Това безобразие трябваше да бъде докладвано. Доволен съм, че съдът е обосновал в 260 страници това ужасно престъпление\", убеден е Ваклин. \"Нямам проблем да се изправя очи в очи с Иванчева\", категоричен е бизнесменът и окачестви изказванията на бившата кметица на \"Младост\" като \"фалшиви новини\". В заключенията на съда се казва, че действията на Ваклин могат да се определят като провокация за подкуп. \"Те поискаха без никаква провокация от моя страна парите за първия проект. Просто исках да видя докъде ще стигнат за 65 000 квадрата. Не знаех, че е формулирано в закона\", сподели бизнесменът. \"Това, че съм казал, че имам и други проекти, ги провокира да поискат допълнително пари. Аз го направих, за да видя докъде ще стигне наглостта им\", коментира предприемачът. Той твърди, че не познава жената до Иван Гешев Детелина Ханчева. \"1995 година прекарах Нова година на студентски купон с господин Лозан Панов, знам, че е добър кулинар и прави хубава баница, но това значи ли, че имам нещо общо с ВКС?\", попита Ваклин. Той смята, че присъдата на Иванчева ще бъде потвърдена на следваща инстанция.  ", "date": "2019.05.18", "title": "Ваклин: Няма проблем да се изправя очи в очи с Иванчева"}
{"url": "https://www.monitor.bg:443/bg/a/view/levski-i-cska-gubjat-po-milion-ot-menteta-obnovena-165462", "text": "Нелегалната търговия с футболни артикули удря сериозно по джоба на клубовете, като загубите за столичните грандове „Левски“ и ЦСКА достигат до 1 милион лева на година, показа проверка на „Монитор“. Именно „сини“ и „червени“ са основните потърпевши, тъй като се радват на най-голям брой привърженици и на практика около 80 процента от цялата търговия в този сектор им принадлежи. И докато в чужбина футболните клубове правят стотици милиони от продажба на рекламни продукти, българските им колеги не могат, а и често не искат да се преборят с ментетата. На практика половината от предлаганите стоки в тази сфера са фалшификати. Войната срещу черната борса е трудна и се води с променлив успех, като по информация на клубовете поне половината от артикулите на пазара са фалшиви. Най-сериозни мерки в борбата с ментетата предприе „Левски“, където обръщат сериозно внимание на маркетинга. „Сините“ направиха ремонт и ребрандираха изцяло магазина си на стадион „Георги Аспарухов“, създадоха клубен талисман и за последните месеци изработиха серия от над 50 нови артикула, между които за малки и големи, различни сувенири, шалове, сервизи, топки и други. Редом с това в клубния магазин се продава и официалната екипировка на тима за сезон 2018/2019, а „сините“ изработиха и нов онлайн магазин, от който всеки привърженик може да си закупи желания артикул. Рекламата на клуба работи както със западни, така и с български фирми. Част от артикулите се произвеждат и в световния лидер Китай. Турски фирми, които обслужват отборите от Германия и Испания, също работят със „сините“. При някои артикули клубът преотстъпва правото на фирмата производител да ги продава, а печели процент. При други плаща производството и ги продава сам. Списъкът от клубни сувенири непрекъснато се увеличава, а този сезон бе пусната на пазара и специална клубна бира „Лъвски“ в две разновидности. Като част от тези усилия „сините“ отбелязаха най-голям ръст спрямо останалите клубове у нас, що се отнася до средния оборот, който официалният магазин регистрира на всеки домакински мач. От „Герена“ се похвалиха пред „Монитор“, че сумата, която влиза в касата, е около 50 000 лв. на среща. „Тази година направихме множество подобрения около магазина, коментира маркетинг директорът на „Левски“ Тодор Минев. На голям интерес се радват артикулите с клубния талисман „Лъвски“. Всичко това обаче е само част от започнатата битка за превръщането на мърчандайза в основно перо за клуба. За целта трябва да се преборим с фалшивите артикули, които и нанасят огромни загуби. Ако се преборим с това, реално можем да говорим за повишение на приходите с около 50%“\". По негова инициатива именно „Левски“ се превърна и в първия в България клуб, който започна реална борба с фалшивите фен артикули. „Сините“ подписаха партньорство с компанията ReCheck и стартираха съвместен проект за защита на автентичността на продуктите си чрез блокчейн технологията. Това е първата инициатива за регистрирането на спортни продукти в сигурна децентрализирана среда с цел ограничаване на фалшификати. В рамките на пилотния проект бяха поставени чипове, в които се програмираха идентификатори за автентичността на изделията в блокчейн. За да са сигурни в автентичността на изделието, фенове на „Левски“ просто трябва да сканират електронните тагове с мобилните си устройства и да се уверят, че закупуват оригинални продукти на клуба. Услугата работи подобно на безконтактните карти за разплащане, а решението даде нов облик на фен артикулите и ги свърза с дигиталния свят. „По този начин се поставят основите за развитие на иновативни цифрови услуги - например дигитален автограф и лично послание от футболисти, добавяне на видеосъдържание и управление на собственост. Освен това клубът привлече феновете в битката с фалшивите артикули, които се продават в различни магазини, павилиони, сергии и пазари. „Сините“ стартираха още в началото на сезона кампанията и призоваха левскарите да изпращат сигнали на създаден за целта имейл адрес. Освен това на всеки домакински мач от клуба следят за така наречените улични търговци около територията на спортен комплекс „Георги Аспарухов“ и ако такива бъдат засечени, се подават сигнали към съответните служби. „Трудно е но тази борба трябва да бъде започната и доведена до успешен завършек. Навсякъде по света производството и продажбата на фалшиви артикули е престъпление, от което страдат собствениците на търговската марка. Понасят се големи загуби, които ощетяват не само клуба, но и всички привърженици. Очакваме, че скоро в тази насока ще ни последват и останалите водещи клубове у нас“, убедени са от „Герена“. Макар и вечни съперници на терена, в ЦСКА страдат от същия проблем. В клуба обаче явно не обръщат внимание на това перо в бюджета, като в ръководството дори липсва търговски или маркетинг директор. Нещо повече – клубът е делегирал почти изцяло на феновете търговията с артикули, като е преотстъпил на ултрасите ползването на официалния феншоп пред стадион „Българска армия“. Там запалянковците излагат предимно собствена продукция, от която задържат цялата печалба. Така в клуба на практика влизат единствено постъпленията от търговията с официалните екипи и още ограничен брой сувенири, които се предлагат на официалния сайт. Голяма част от продукцията липсва във феншопа. Тя е складирана в канцелариите на стадиона, където всеки желаещ да си закупи артикули трябва докато стигне до желания продукт. От ЦСКА отказаха информация за финансовите отчети в търговията с фенски артикули, но признаха, че са безсилни в борбата с ментетата. Така на практика всеки може да ползва безнаказано емблемата на клуба, която по принцип е запазена търговска марка, за да си произвежда артикули и да печели на гърба на ЦСКА. Борба с фалшивите продукти преди месеци поведе и „Лудогорец“, който в съвместна акция с Икономическа полиция затвори няколко магазина в Разград и околията, в които се въртеше нелегална търговия. Така на практика всички приходи от продажбата на сувенира влизат директно в клубната каса, а „орлите“ се отблагодаряват, като предлагат най-богатото портфолио от продукти, засенчвайки столичните грандове. Достатъчно е да кажем, че „Лудогорец“ предлага за продажба на феновете специално изработен за клуба велосипед на цена от 300 лева, с което удря конкуренцията в земята.", "date": "2019.05.18", "title": "„Левски“ и ЦСКА губят по милион от ментета (ОБНОВЕНА)"}
{"url": "https://www.monitor.bg:443/bg/a/view/vynshnijat-ministyr-na-germanija-pristiga-v-sofija-165472", "text": "Министърът на външните работи на Германия Хайко Маас пристига на официално посещение в София по покана на вицепремиера и министър на външните работи Екатерина Захариева, съобщиха от пресцентъра на МВнР. На 19 и 20 май министър Маас ще се срещне с премиера Бойко Борисов, с вицепремиера и министър на външните работи Екатерина Захариева и с президента Румен Радев. Екатерина Захариева ще приеме министър Хайко Маас за разговори на \"четири очи\" и пленарни разговори между двете делегации в Министерския съвет в 10.30 ч. на 20 май. Двамата ще дадат пресконференция в Гранитната зала на Министерския съвет в 11.30 ч. Двамата министри ще обсъдят актуални теми от двустранните отношения и дневния ред на Европейския съюз, както и въпроси, свързани с предизвикателствата пред ЕС в международен план. В 12.30 ч. Екатерина Захариева и Хайко Маас ще се разходят в историческия център на София в района между ротондата \"Свети Георги\", джамията \"Баня Баши\" и Софийската синагога, символизиращи културното многообразие и толерантност на българския народ. В 14.00 часа двамата министри ще направят първа копка на новата сграда на дипломатическата мисия.", "date": "2019.05.18", "title": "Външният министър на Германия пристига в София"}
{"url": "https://www.monitor.bg:443/bg/a/view/uventus-izkara-55-mln-evro-za-24-chasa-ot-ronaldo-165465", "text": "Тазгодишната сделка на годината безспорно показа на практика как големите клубове могат да монетизират популярността на своите играчи. Преминаването на Кристиано Роналдо от „Реал“ (Мадрид) в „Ювентус“ освен че предизвика полемики в цял свят и постави както играча, така и италианския гранд под светлините на прожектора, показа и как вложените в трансфера милиони могат да бъдат върнати буквално за часове. И то още преди този трансфер да е обявен официално. През юли 2018 година „бианконерите“ не бяха и насрочили още представяне на португалеца, нито бяха изнесли информаци на своя сайт за приключена сделка, а само в рамките на първите 24 часа от обявяването в медиите на трансфера в Италия бяха продадени 520 000 официални фланелки на CR7. Старата госпожа купи португалския нападал от „Реал“ (Мадрид) за 112 милиона евро, а звездата подписа договор за четири сезона с годишна заплата от 30 милиона евро. Простата сметка показва, че за въпросните 24 часа екипите с името и номера на португалския голмайстор, които бяха пуснати на цена от 105 евро, са вкарали в касата на клуба близо 55 милиона евро. По-нататък няма нужда да смятаме, но темповете, с които вложените в играча пари бяха върнати и клубът започна да печели, показват колко важно перо в бюджета на клуба е продажбата на официални артикули. Към днешна дата фланелка с Роналдо може да бъде взета и за 130 евро без намаленията, които „Ювентус“ периодично предлага за верните си привърженици. Друг емблематичен пример в това отношение е рекордният трансфер (222 милиона евро) на Неймар в „Пари Сен Жермен“. Сделката предизвика фурор сред феновете на парижани през 2017 година, като те закупиха рекорден за клуба брой фланелки с името на бразилеца. Още първия ден след обявяването на мащабната сделка ПСЖ продаде над 10 000 бройки от тениската с №10. За 30 дни пък продажбите възлизаха на повече от 120 000 фланелки. Те върнаха в касата на парижани близо 9 милиона евро. Въпреки че цифрата е несравнима с истерията около Роналдо, от ПСЖ регистрираха увеличение на продажбите си със 75% в сравнение с предходната година. Ръст, за който българските клубове могат само да мечтаят...", "date": "2019.05.18", "title": "„Ювентус“ изкара 55 млн. евро за 24 часа от Роналдо"}
{"url": "https://www.monitor.bg:443/bg/a/view/goljam-korupcionen-skandal-raztyrsi-avstrija-165474", "text": "Голям скандал се разрази в Австрия с вицеканцлера и лидер на крайнодясната Австрийска партия на свободата (АПС) Хайнц-Кристиан Щрахе, който бил записан тайно от две германски издания да обещава строителни проекти на мнима племенница на руски олигарх в замяна на дарения за неговата формация. Аферата, която се разрази броени дни преди изборите за Европейски парламент, поставя под натиск управляващата коалиция, като опозицията поиска оставката на Щрахе, а канцлерът Себастиан Курц планира да направи изявление по случая, предаде ДПА. Видеозаписът бе публикуван вчера от списание \"Шпигел\" и вестник \"Зюддойче цайтунг\". Той е бил направен на испанския остров Ибиса още през юли 2017 г. - три месеца преди парламентарните избори в Австрия, които изведоха АПС до властта и направиха Щрахе втория човек в правителството. Жената на записа се представя като племенница на руски олигарх и казва, че иска да инвестира около 250 милиона евро в Австрия. Щрахе й обяснява как да дари пари на неговата партия посредством сигурна неправителствена организация. Лидерът на АПС дава на жената да разбере, че може да се надява да получи строителни проекти, които преди са били поверявани на голямата австрийска компания Щрабаг (Strabag). \"Тя получава всички проекти, които Щрабаг получава сега\", е цитиран да казва Щрахе от \"Шпигел\". Австрийският вицеканцлер освен това съветва жената да купи най-големия вестник в страната - \"Кронен цайтунг\" - който след това да го подкрепи по време на предизборната кампания. Някои от журналистите в медията обаче ще трябва да бъдат сменени, отбелязва той и добавя: \"Ще доведем петима нови и ще ги настаним там. Това е сделката.\" Срещата е била организирана от Йохан Гуденус - политик от АПС, който е учил в Русия и е в управителния съвет на Австрийско-руското дружество за приятелство. Щрахе и Гуденус признали за срещата, след като били попитани от германски медии. В писмено изявление лидерът на АПС отбелязва, че на няколко пъти е казал на жената, че австрийското законодателство трябва да бъде спазено. Записът потвърждава тези негови думи, потвърждава \"Шпигел\". Щрахе освен това твърди, че става въпрос за \"строго частна\" среща в \"небрежна, спокойна ваканционна атмосфера с пиене във весела обстановка\". Канцлерът Себастиан Курц от консервативната Австрийска народна партия (АНП) е свикал кризисна среща късно снощи, предаде Ройтерс. Агенцията отбелязва, че въпреки че АНП и АПС управляваха съвместно досега до голяма степен в хармония, през последните седмици на повърхността се появиха напрежения заради връзки на крайнодясната партия с екстремистко, ксенофобско движение. Опозицията поиска оставката на Щрахе и нови парламентарни избори. По-късно през деня Щрахе подаде оставка. Сметната палата на Австрия пък поиска от АПС да даде разяснения за своето финансиране.", "date": "2019.05.18", "title": "Оставка на зам. канцлера на Австрия заради корупционен скандал с руснаци"}
{"url": "https://www.monitor.bg:443/bg/a/view/zajkov-oshte-v-neizvestnost-otkriha-oryjie-v-rajona-na-kostenec-165475", "text": "Девети ден продължава издирването на заподозрения в две убийства Стоян Зайков и блокадата в Костенец. Ръководството на МВР нарече акцията „безпрецедентна”. Градът живее в страх, а от Зайков засега няма следа. Все още не са готови експертизите, които ще докажат един ли е извършителят на двете екзекуции в Костенец – на бившата приятелка на Зайков Милена Шишкова и на неговия съсед и роднина Валентин Петров, съобщи Нова телевизия. \"Днес сутринта е открито оръжие в един от претърсваните периметри, извършва се оглед на място. То отговаря на едно от оръжията, с които е извършено убийството по вид и калибър. Ще бъдат назначени експертизи и тогава ще стане ясно дали има връзка\", заяви  главният секретар на МВР Ивайло Иванов на извънреден брифинг. За момента няма сигнали за местонахождението на Зайков. \"Предполагаме, че е в района, нямаме данни да е напускал страната. Напълно е възможно да се укрива толкова дълго време, способен е да оцелява сам, може да няма помагачи, това са основните данни, които сме си извели след анализ на доказателствата\", допълни главният секретар. \"Продължаваме да извършваме претърсвания. Термокамерите са включени още от първия ден на операцията. Целият наличен ресурс на МВР е ангажиран. Няма данни да е направена връзка с роднините\", заяви главен комисар Иванов.", "date": "2019.05.18", "title": "Зайков още в неизвестност, откриха оръжие в района на Костенец"}
{"url": "https://www.monitor.bg:443/bg/a/view/sanja-armutlieva-pazaryt-na-muzika-u-nas-vse-oshte-e-problemen-165461", "text": "Средата, в която творят артистите, е още враждебна, без достатъчно уважение към интелектуалния труд, казва в интервю за \"Монитор\" продуцентът и управител на „Вирджиния рекърдс“. - През последните години творческите лагери за писане на песни са един от най-ефективните инструменти в световен мащаб за колаборации между автори на музика, които раждат хитове. Концепцията зад тях е проста, но гениална - на вдъхновяващо място организираме добре подготвена среща между талантливи хора с различен опит, музикална култура и умения и тази среща ражда енергия, която се превръща в музика. Творческите лагери са образ на идеален свят, в който хора от различни националности отварят сетивата си един за друг и творят заедно. Целта е създаването на нови песни, които да имат шанс за реализация в международен контекст. - Самата аз минах през процес на обучение, за да мога да реализирам тази впечатляваща идея и у нас. Присъствах на такива лагери на няколко места по света. Първото, което участниците чуват, преди да влязат в студията, е, че ако не са готови да оставят егото си пред вратата на студиото, по-добре да не влизат в него. В този смисъл подборът на участниците е ключов за успеха на всеки творчески лагер – това трябва да са суперталантливи в областта на музиката хора, с умения в различни посоки, които обаче да са и добри, щедри, читави хора, способни бързо да създават връзки и приятелства с други такива. Споменавате Дара – тя няма да участва в лагера като изпълнител, а като автор. Може би много хора не знаят, но тя е съавтор на голяма част от собствените си хитове, а и не само на своите. Това се отнася за всички наши изпълнители. Стимулираме и изискваме от всичките си артисти да музицират, да създават музика и текстове. - Едно от най-важните неща в нашия бизнес, ако не и най-важното, е песента. Този лагер е начало за българските автори да започнат активно да се колаборират с чужди и по-опитни творци, за да вдигнем нивото на репертоара у нас, да имаме българско участие в авторството на международни хитове, да създадем конвертируеми парчета за собствените си артисти, така че да имат шанс за успех извън пределите на България. - Работата с Крис е едно от най-вдъхновяващите неща, които съм правила през последната година и половина и е ясна стъпка по посока усилието да сме успешни извън границите на България. Това, че е румънец, има значение дотолкова, доколкото средата, в която е отгледал таланта си, е доста по-благоприятна от нашата. По-важното е, че той е гениално момче с изумителен усет към музиката и продуцирането на поп хитове с международен потенциал. До това партньорство се стигна по една причина – свърза ни дълбоко и искрено приятелство. За хора, които обичаш, много лесно даваш най-доброто от себе си. - Тази кампания е другото вдъхновяващо нещо, което успяхме да реализираме с Българската асоциация на музикалните продуценти. Смисълът, който произведе тя, надхвърли всичките ми очаквания. Стотиците деца, които срещнахме в училищата по изкуствата, са онези, на които разчитаме да променят средата, в която ще функционират творците у нас в бъдеще. Сега тя все още е почти враждебна, без достатъчно уважение към интелектуалния труд и неговата стойност. „В час по интелектуална собственост“ е един от начините да променим това. Всяко усилие по посока образование си струва. - Хубав и верен е този въпрос, защото съдържа и част от отговора. Пазарът на музика у нас винаги е бил проблемен, откакто съществува в легалния си вид. Усилията, които правим през последните 27 години, градят по-цивилизована среда на всички нива – и сред ползвателите на музика, и сред самите автори, изпълнители и продуценти на музика. Това се пренася и на ниво законодателство и политическа воля да се отстояват принципите на защита на интелектуалната собственост във всичките й видове. Процесите, които текат в момента, са в много посоки – променят се нагласите и българите ползват все повече легални платформи за музика, все повече бизнес предприятия, за които музиката е важна, вече плащат за ползването й, законодателството ни става все по-адекватно, невежеството в сектора е по-малко и т.н. Все още сме далече от нещо, с което да се похвалим истински, но посоката ни е вярна. - В България музика се продава основно в книжарници, бензиностанции и рядко в специализирани магазини само за звуконосители. Растат обаче продажбите на дискове и плочи онлайн. Сайт като musicmall.bg, например, реализира вече сериозни обороти. Ozone.bg също отваря секция за музика. Музикални продукти се продават и на най-неочаквани други места – не се изненадвайте, ако видите дискове на касите на кината „Арена“ или в реповете In Medio. Може да се изненадате, но и приходите от физически продажби растат в момента, което е много добра новина за всички. Все повече български артисти не се колебаят да издават албуми, чиито продажби също са важен елемент от растежа. - Дължи се на факта, че в България приходите от дигитални и физически продажби, както и от лицензиране на музика във филми и реклами, все още са много далече от реалния си потенциал. Както казах, оттласваме се от дъното и се движим нагоре, но всъщност сме все още много ниско в сравнение с нивата на приходите на музикалния бизнес дори в Румъния, Унгария, Словения, Хърватска, да не говорим за Полша и Чехия. - Категорично съм на мнение, че талантът е надценен и че успехът е въпрос на характер и трудолюбие. Въпреки това има и искра, която е нужна – гласът на Михаела Маринова е нещо уникално и не е само въпрос на труд, блендата на вокала на Дара и лекотата, с която владее сцената и стърчи, където и да я сложиш – също, усещането на Павел и Венци за текст и музика, за визуалност е друг пример, че само с труд не става. Търся талантливи млади хора с нужния характер и ниво на интелигентност да успеят. - Алма е подготвена за ситуациите, които ражда кариерата на музикален артист. Наскоро записа две нови песни. В началото на юни готвим премиера на следващия й проект.", "date": "2019.05.18", "title": "Саня Армутлиева: Пазарът на музика у нас все още е проблемен"}
{"url": "https://www.monitor.bg:443/bg/a/view/izkachvane-na-kopitoto-v-pamet-na-bojan-petrov-165473", "text": "Масово изкачване до Копитото в памет на Боян Петров ще се състои в днешния съботен ден. Алпинистът изчезна в началото на май миналата година в Хималаите. След 13 дни издирване, спасителната операция беше прекратена, без тялото му да бъде открито. Днес всички вдъхновени от постиженията и мечтите на Боян ще изкачат неговата любима пътека за тренировки от Княжево до Копитото. Семейството и приятелите му превръщат ежегодното изкачване в средата на май в традиция. Записването за състезателната част става на специалния интернет сайт за събитието. Всеки стартирал от Княжево и финиширал на Копито ще получи медал със специален дизайн на Гешербрум I и сертификат. За победителите жени и мъже е предвидена премия от 1000 лв., а за второ и трето място, съответно: 500 и 200 лв. Стартът на състезанието по скоростно изкачване до Копитото е в 9.00 в Княжево. Състезателите ще бъдат пускани на етапи, за да се избегне прекаленото струпване на хора по пътеката. Финалът е на Копитото, където ще има церемония по награждаването. Целият маршрут ще бъде маркиран.", "date": "2019.05.18", "title": "Изкачване на Копитото в памет на Боян Петров"}
{"url": "https://www.monitor.bg:443/bg/a/view/v-neta-se-predlagat-ot-brandirani-gobleni-do-bokserki-165463", "text": "Нелегалната онлайн търговия с артикули на футболни отбори се вихри с пълна сила в най-големия специализиран сайт у нас, показа проверка на „Монитор“. Асортиментът от ментета е наистина богат, но от продажбата на продуктите клубовете не печелят и стотинка. Огромната маса продавачи са от провинцията, като са намерили хитър, но незаконен начин да печелят на гърба на клубовете. На практика те вземат какъвто и да е продукт, лепват му емблемата на ЦСКА, „Левски“ или друг български (а и чуждестранен) клуб и го пускат на пазара. Тези стоки са предпочитани от хора с по-ниски доходи, които не могат да си позволят оригиналните артикули на любимия отбор. А иначе купувачите могат да избират от всевъзможни брандирани хрумки – от спални комплекти, през гоблени, чаши, чинии, стенни часовници, топчета за хек, чадъри, бутилки, шапки, шалове, та чак до боксерки (мъжки и дамски), бебешки пелени, прибори за хранене и плюшени играчки. „Много е трудно тази търговия да бъде спряна, признават футболните клубове. - От една страна е добре, защото хората си купуват сувенири, а те, в ролята на купувачи, не се интересуват дали стоката е оригинална или менте. Така обаче се стимулира производството на фалшиви стоки, от което клубовете губят пари“. На практика клубовете могат да предприемат мерки, но процедурата е изключително тромава. Трябва да се сигнализира самият сайт, че предлага нелицензиран продукт, за да бъде изтрита офертата, а след това вече да се търси наказателна отговорност на продавача.", "date": "2019.05.18", "title": "В нета се предлагат от брандирани гоблени до боксерки"}
