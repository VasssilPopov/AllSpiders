{"url": "https://www.monitor.bg/bg/a/view/bratovchedi-se-klaha-edinijat-na-mjasto-sled-probojdane-vyv-vrata-184038", "text": "Братовчеди от пловдивския квартал „Столипиново” се клаха в непосредствена близост с училище „Пенчо Славейков” в квартала. По-възрастният – Митко Иванов, на 26 години, починал от кръвозагуба, съобщиха от полицията в Пловдив. Нападателят също имал прободни рани, но това не попречило на отишлите на мястото полицаи да го задържат моментално. Буквално минути след клането на мястото се събрали стотици жители на махалата и това наложило изпращането там на екипи на Специализираните полицейски сили, на полицаи с обучени кучета и техни колеги от местното Шесто районно управление. Според непотвърдена информация Митко е бил намушкан пред очите на брат си, който е станал свидетел на последните му минути. Една от версиите е, че убийството е станало заради жена, а друга гласи, че между двамата е имало неуредени финансови отношения. Младият мъж бил наръган във врата и най-вероятно това е причината за смъртта му. Сигналът в полицията в Пловдив бил получен в 12 часа. Той гласял, че на ул. „Батак” до училището и до местните зеленчуков и бит пазар се карат двама мъже, единият от които наръгал опонента си. Едва след като жертвата се свлякъл на тротоара, местните се обадили на 112. извършителят на престъплението – Румен Александров на 24 години, бил арестуван на мястото. Разследва се чий е ножът, открит захвърлен върху тавана на един от търговските павилиони в района. От полицията уточниха, че, въпреки струпването на много хора в района на местопрестъплението, ситуацията е овладяна и няма напрежение сред живущите в квартала.  ", "date": "2019.12.21", "title": "Братовчеди се клаха, единият на място след пробождане във врата"}
{"url": "https://www.monitor.bg/bg/a/view/vylshebna-koleda-184040", "text": "Домашният уют по Коледа е едно от най-очакваните удоволствия на празниците. Да се съберем със семейството си, без да бързаме за никъде, и да се радваме на компанията си е истинското вълшебство на Рождество. За тази хармония, на помощ идва и едно от най-големите предимства на модерния свят – възможността да вземем всичко, от което се нуждаем, без да обикаляме десетки магазини и да се изнервяме в предпразничната треска. Ето и няколко предложения от специалистите в електронната търговия – eMAG, чиято кампания   е на разположение по всяко време и където и да се намираме, с хиляди избрани оферти. При обзавеждането на всекидневната и трапезарията вече може да развихрите въображението си, създавайки уютно и същевременно красиво място за хранене и прекарване на хубави мигове със семейството и приятелите.   е удобен и функционален, като успешно комбинира дизайн, ергономичност и стил, благодарение на съчетанието на топли цветове и изчистена елегантност, която винаги е на мода. Комплектът тенджери   е на само функционален, но и перфектният помощник за Коледната трапеза. Съдържа три тенджери с различен обем и капаци, както и една касерола, като дръжките са от неръждаема стомана, което позволява съдовете да се ползват и във фурната. Благодарение на индукционната технология те се нагряват равномерно, имат вътрешна маркировка за точно измерване обема на съставките и красив дизайн.   Приготвените с любов ястия са още по-вкусни, когато са поднесени в красив сервиз.   е от 19 части в класическо бяло и черно. Съдовете са от опал – 6 плоски, 6 дълбоки и 6 десертни чинии, както и купа за салата. В тях празничното меню ще стои елегантно и примамливо.   Не само по празниците, миенето на чинии е досадно задължение.   не само ни избавя от него, но и го прави първокласно. Изключително тиха, тя има 5 програми, включително за нежно почистване и сушене на стъклените съдове, както и допълнителна опция за оптимално изсушаване. Плакне три пъти по-бързо и дава перфектно почистване без загуба и на капка вода.   Често се случва по празниците на гости да дойде близък, за когото не сме предвидили подарък. Тук една кошница като The Basket, пълна с изкушения, се явява чудесно решение. Бисквити, течен шоколад и луксозни бонбони ще зарадват всеки. За още празнични идеи,   в emag.bg предлага голям избор от атрактивни оферти, към които постоянно се добавят нови предложения.", "date": "2019.12.21", "title": "Вълшебна Коледа"}
{"url": "https://www.monitor.bg/bg/a/view/glavnijat-arhitekt-na-stolicata-vijda-bulevard-marija-luiza-kato-peshehodna-zona-184035", "text": "Крайното решение на проекта за булевард \"Мария Луиза\" в София е свързано с трансформирането му като пешеходна зона. Това каза главният архитект на Столична община арх. Здравко Здравков, съобщи БНТ. \"Проекът, който разработва арх. Захариев, следва да бъде разглеждан в няколко етапа. Крайното решение е трансформирането на \"Мария Луиза\" като пешеходна. Проектът трябва да претърпи своето поетапно развитие с изнасянето на трафика по \"Данаил Николаев\". Обвързването на трафика по \"Данаил Николоев\" или преразглеждане на трасето на \"Паисий Хилендарски\"\", каза още арх. Здравков. Според него проектът разглежда и изпълнението на транспортно-комуникационния възел.  \"В момента това, което се прави като градоустройствена разработка, трябва да доведе до разработването на подробен устройствен план\", допълни още главният архитект. Той уточни, че това няма да се случи 2020 г., но трябва да има потенциала в града и да има хоризонт. \"Пространството около Централна жп гара чисто пешеходно се намира на 15 минути от \"Св. Неделя\". Чисто географски във времето бул. \"Сливница\" и жп гарата са се превърнали в градски бариери, които чрез правилни градоустройствени намеси, бихме могли да ги преодолеем и да променим отношението изобщо към тази част на града. Пазарните стойности дори на имотите, разположени северно от бул. \"Сливница\" са значително по-ниски от тези, които се намират от южната част. Да не говорим тези, които се намират от южната страна на \"Тодор Александров\" и бул. \"Дондуков\", обясни още арх. Здравков. Във връзка с многофункицоналната зала, която се планира да бъде изградена в района на Централна жп гара, арх. Здравков поясни, че става въпрос за мястото на бившата автогара, която се намира срещу Централна жп гара. \"В момента подготвяме задание да определим капацитета на залата, за какъв тип дейности ще бъде. Има търсене за нова сграда на Филхармонията. Заедно с Министерство на културата ще обсъдим конкретните функции\", допълни още той. Във връзка с опасните сгради и техния брой, арх. Здравков поясни, че броят е огромен. \"Обикновено процедурите за незаконно строителство завършват със заповед за премахване, която собствениците не премахват доброволно и следва да бъде премахната принудително. Това е доста труден административен акт, защото ние принудително премахваме, след това си търсим парите по съдебен ред. Винаги собствениците, които се действа спрямо тях, търпят и доста едно негативно отношение. След като са изтекли всички процедури, единственият законен начин е този. Който е строил незаконно, трябва да си премахне съответния обект\", допълни още той. По думите му има всякакви обекти: гаражи, навеси и други.", "date": "2019.12.21", "title": "Главният архитект на столицата вижда булевард \"Мария Луиза\" като пешеходна зона"}
{"url": "https://www.monitor.bg/bg/a/view/kolednata-pesen-na-veselka-184044", "text": "Нито тихо се сипе първият сняг, нито има какво да щипе бузките пак. Но въпреки необичайно високите за сезона температури, малки и големи се готвят за най-светлите празници, които вече чукат на вратата. Това важи с пълна сила и за Веселка Маринова, чийто силен дух в крехко тяло й спечели чек за 100 000 лв. на финала на „Фермата“. Веси е едва на 23 години, но може да се похвали с пълна къща с деца. Нейните скъпи джуджета са Марая, Вяра и Павел, който е най-малкото попълнение в семейството. Именно около тях се въртят най-хубавите празнични моменти на младата конярка от село Борима. Тя помага на малчуганите в писането на писма до Дядо Коледа, като, разбира се, се старае те да получат всичко желано. Казваме му какво искаме за празниците и Дядо Коледа ни го оставя под елхата“, разказа пред „Монитор“ Маринова. Синът на Веси е голям „помощник“ и в украсяването. Благодарение на неговите пакости гордата майка и съпругът й Момчил винаги се запасяват с резервни коледни лампички. „Единственото нещо, което ни се случва задължително всяка година, е късането на лампичките. Ние купуваме по два-три комплекта всяка година, защото синът ми често ги дърпа. На втория ден и половината играчки от елхата са изпочупени“, сподели тя. Празничното дръвче, което семейството украсява, задължително е живо. Що се отнася до празничните традиции и трапезата, Веселка казва, че са „като на всяко нормално семейство“. и тъй като е семеен празник, се събираме по-голяма част от семейството. Каним и чужди хора, но е редно всеки да е у дома с най-близките си“, уточни тя.  На трапезата на Бъдни вечер и Коледа младата домакиня задължително слага сармички, боб яхния, нещо сладко и баница, а на Нова година тя е с късмети. Семейството й не коли животни покрай зимните празници, а само на Гергьовден. При посрещането на новата година традицията повелява цялото село да се събере на площада.  „Има фойерверки, черпим се и посрещаме новата година заедно“, сподели Веси. В навечерието на празниците Маринова не е забравила и екранното си семейство – останалите участници в риалити формата „Фермата“. „Вътре завързах много ценни приятелства с повечето участници и поддържаме връзка. Много се сближих със Силвия, Александър и Красимира“, каза пред „Монитор“ тя. Освен че се чуват постоянно, участниците имат общ чат в социалните мрежи, в който си пишат всеки ден. Въпреки добрите си отношения с тях обаче Веси едва е издържала да е разделена със съпруга и децата си. Никога не съм била толкова време далеч от тях. Чувствах се самотна. В началото не можах добре да се адаптирам в обстановката и покрай чуждите хора. Аз бях най-малката и единственото момиче от село, което също беше много трудно“, сподели ни тя. Това, че е от село, всъщност е неин плюс, тъй като лесно се справи със задачите в стопанството като грижата за животните. Освен с голямата награда, Веси си тръгна от предаването и с ценни житейски уроци. „В реалния живот аз си бях ограничила контактите, не допусках хора до себе си и смятах, че съм си самодостатъчна. След „Фермата“ осъзнах, че човек никога не може да си е самодостатъчен, че има нужда от контакт с други хора и да създава приятелства. Друго ценно, което научих, е, че никога не трябва да падам духом. Най-важното нещо е аз самата да вярвам в себе си“, разказа тя. Веселка има мнение и за основната тема на петия сезон на шоуто – разделението между бедни и богати. Чорбаджиите си остават чорбаджии, сиромасите си остават сиромаси. То се видя и във „Фермата“. В това затворено пространство станахме приятели, показахме, че можем да живеем заедно, но в реалния живот според мен това е напълно невъзможно“, смята тя. Междувременно многодетната майка не бърза с решението как да разпредели сумата, която си спечели с много труд и дори кръв, но иска да стегне дома си и да стартира собствен бизнес. „Засега мисля да изчакам и да преценя как е по-добре да изхарча голямата награда. Част от парите може би ще оползотворя в подобряване на къщата ми. Ще се опитам да стартирам някакъв бизнес. Не съм решила със сигурност в каква сфера, но първоначално мислих да е свързано с това, с което се занимавам – дърводобив“, сподели ни още Веселка.", "date": "2019.12.21", "title": "Коледната песен на Веселка  "}
{"url": "https://www.monitor.bg/bg/a/view/borisov-rabota-shte-byde-opredeljashtata-duma-na-2020-g-184036", "text": "Работа и отговорност са думите на изминалата година, каза премиерът Бойко Борисов пред „Дарик“. Според него и през 2020 г. \"работа\" ще бъде определящата дума. „Най-важното е това, което ще остане след теб и което ще се използва десетилетия“, посочи Борисов. „Метрото в София се строи с пълна скорост, лотовете на „Хемус“ са финансирани, строят се, там където нямаше проекти, се правят. Магистрала „Струма“ се строи на пълна скорост. Връзката със Сърбия се асфалтира, финансирана и платена“, посочи премиерът. Борисов отбеляза, че за трета поредна година има ръст на БВП и по-голям износ. За съжаление, има такива случаи, когато едно некадърно управление е довело до това. Така премиерът коментира водната криза в Перник. Според него управлението на ВиК-Перник е некадърно. На въпрос ще бъде ли потърсена отговорност от по-висшестоящо лице, като например министър, Борисов заяви, че в България има десетки ВиК дружества, в които работят десетки хора по канализацията и водоснабдяването на различните градове и села. Съответно, няма как министри да носят отговорност за управлението на всички тези дружества. \"Зелената сделка\" на Европа показва, че трябва да мислим с какво трябва да заместим въглищата, дали с газ, дали с ядрена енергия. Президентът на САЩ Тръмп прати 11 експерти на \"Белене\", които да се уверят с очите си, че това, което съм им казал, е вярно. Виждаме големи възможности и в \"Белене\", и в \"Козлодуй\", каза още той.  ", "date": "2019.12.21", "title": "Борисов: \"Работа\" ще бъде определящата дума на 2020 г."}
{"url": "https://www.monitor.bg/bg/a/view/gazprom-shte-plati-na-ukrajna-2-9-miliarda-dolara-184037", "text": "Руският газов гигант Газпром обяви, че е приел да плати 2,9 милиарда долара на украинската газова компания Нафтогаз, за да се сложи край на дълги съдебни спорове в международни съдилища, предаде АФП. Москва и Киев постигнаха тази седмица споразумение за удължаването на транзита на руски газ за Европа. По силата на това споразумение президентът на Газпром Алексей Милер обяви, че неговата група е приела да плати глобата от 2,6 милиарда долара (2,9 милиарда долара с натрупаните лихви), наложена от Стокхолмския арбитражен съд през февруари 2018 година. Именно тя тровеше отношенията между двете компании, припомня АФП. Украйна и Русия трябва да оформят всички постигнати договорености, които са свързани с транзита на руски газ и урегулирането на взаимните претенции, до 29 декември. Това каза днес на брифинг в Киев изпълнителният директор на Нафтогаз Юрий Витренко.", "date": "2019.12.21", "title": "Газпром ще плати на Украйна 2,9 милиарда долара"}
{"url": "https://www.monitor.bg/bg/a/view/napraviha-koktejl-malkijat-joda-184039", "text": "Новият епизод на сагата „Междузвездни войни“ за пореден път събуди култа към филма обединител на няколко поколения и проникна във всичко по света и поредната проява на този факт е коктейлът „Малкият Йода“. Питието е рожба на барман от Минеаполис и съдържа джин, сок от зелен лимон и най-обикновен захарен сироп. Авторът е развинтил барманската си фантазия и е изполвал за очи на извънземното същество, владеещо силата, две вишни, а вместо уши е взел два резена лайм, закрепени с клечки за зъби. Сервира се в чаша за шампанско, за да може да се намачка салфетка и да се омотае около столчето – това е одеянието на малкия Йода, нека силата бъде с него.", "date": "2019.12.21", "title": "Направиха коктейл „Малкият Йода“"}
{"url": "https://www.monitor.bg/bg/a/view/astronomicheskata-zima-zapochva-s-dyjd-i-esenni-temperaturi-184043", "text": "Атмосферното налягане ще бъде значително по-ниско от средното за месеца и през деня ще продължи да се понижава. Утре в 6 часа и 19 мин. започва астрономическата зима. През нощта ще бъде предимно облачно, но от запад облачността ще започне да се разкъсва и намалява. Само на отделни места ще превали слабо. Ще духа юг-югозападен вятър и минималните температури ще са високи, преобладаващите ще бъдат между 6 и 11 градуса. Утре след временното разкъсване и намаление на облачността, още преди обяд от запад тя отново ще започне да се увеличава. След обяд ще започнат и валежи, първоначално в Западна България, а през нощта срещу понеделник и в Източна. По-значителни количества се очакват в югозападните райони. Ще продължи да духа юг-югозападен вятър, в Източна България и северно от планините умерен и силен и ще бъде значително по-топло от обичайното. Максималните температури ще бъдат между 13 и 18 градуса, в отделни райони и по-високи. По-ниски до 9-10 градуса ще останат само в крайните западни райони на Дунавската равнина, където ще е почти тихо, през по-голямата част от деня и с мъгла. Над Черноморието преди обяд ще бъде предимно слънчево, но в следобедните часове облачността ще се увеличи и през нощта срещу понеделник ще има валежи от дъжд. Ще духа умерен и силен юг-югозападен вятър. Максимални температури на въздуха: 15-18 градуса. Температурата на морската вода е 12 градуса. Вълнението на морето ще бъде 3-4 бала. В планините ще духа силен и бурен югозападен вятър. Ще бъде облачно, главно след обяд с валеж от дъжд, над 1800-2000 метра от сняг, но през нощта срещу понеделник границата между дъжда и снега ще започне да се понижава. Максимална температура на 1200 метра - около 10 градуса, на 2000 метра - около 3 градуса. В понеделник и вторник времето ще бъде доста динамично. В понеделник сутринта все още в много райони в Източна България ще вали дъжд и вятърът ще бъде южен, а температурите - високи, до 12-14 градуса. С умерен, в Дунавската равнина и временно силен запад-северозападен вятър, ще започне да нахлува сравнително студен въздух, който до вечерта в понеделник ще обхване страната. Температурите ще са с много малък денонощен ход. Със застудяването, по-късно през деня в понеделник, във високите котловинни полета и в западната част на Предбалкана, ще превали сняг. Във вторник ще остане ветровито и сравнително студено. Само на отделни места ще има слаби превалявания от дъжд, в планините и планинските райони - от сняг. Минималните температури ще бъдат предимно между 0 и 5 градуса, максимални - между 4 и 9 градуса.", "date": "2019.12.21", "title": "Астрономическата зима започва с дъжд и есенни температури"}
{"url": "https://www.monitor.bg/bg/a/view/francuzin-iznenada-favoritite-za-svetovnata-kupa-po-ski-bjagane-v-planica-184041", "text": "Французинът Люка Шанава спечели спринта в свободен стил от Световната купа по ски-бягане в Планица (Словения). 25-годишният Шанава постигна първа победа в кариерата си, след като беше най-бърз на финала по трасето с дължина 1255 метра с време 2:14.41 минути. Французинът показа, че се намира в добра форма и за втори път през сезона завърши на подиума след второто място преди седмица в Давос (Швейцария). Олимпийският вицешампион в спринта от Пьончан 2018 и световен първенец от Лахти 2017 Федерико Пелегрино (Италия) остана втори на 4 десети от секундата, а трети се нареди Ерик Валнес от Норвегия на 83 стотни от секундата. Норвежецът Йоханес Клаебо, който не участва в днешното състезание, остава лидер в генералното подреждане след 8 от 40 старта с 520 точки, следван от Емил Иверсен (Норвегия) с 448 точки и Александър Болшунов (Русия) с 386. Шведката Йона Сундлинг пък триумфира при жените. 24-годишната Сундлинг преодоля на финала за 2:32.60 минути и записа втора победа в кариерата си след дебютния си успех също в спринта в Лилехамер на 30 ноември миналата година. Тя изпревари само със 22 стотни от секундата сънародничката си и олимпийска шампионка от Пьончан 2018 Стина Нилсон. Трета изненадващо се нареди 22-годишната Джулия Кърн (САЩ), която записа първи подиум и първо класиране в топ 10 в индивидуален старт от Световната купа в кариерата си. Тя завърши на 79 стотни от секундата зад победителката. Лидерка в Световната купа след 8 от 38 остана Терезе Йохауг (Норвегия) с 541 точки, следвана от Хайди Венг (Норвегия) с 396 точки и от Джесика Дигинс (САЩ) с 345 точки. Трите не участваха в днешния спринт.", "date": "2019.12.21", "title": "Французин изненада фаворитите за Световната купа по ски-бягане в Планица"}
{"url": "https://www.monitor.bg/bg/a/view/zografski-preskochi-kvalifikaciite-v-engelberg-184042", "text": "Българинът Владимир Зографски преодоля квалификациите в състезанието от Световната купа по ски-скок в Енгелберг (Швейцария). Зографски завърши 37-и в пресявките със 104.1 точки след опит от 119.5 метра. Първите 50 продължават в първия кръг на основната надпревара по-късно днес. Най-добър в квалификациите беше Щефан Крафт (Австрия) със 146.8 точки след най-дълъг скок от 138.5 метра.", "date": "2019.12.21", "title": "Зографски прескочи квалификациите в Енгелберг"}
{"url": "https://www.monitor.bg:443/bg/a/view/pet-nacionalni-kuhni-na-trapezata-na-ovanes-torosjan-184001", "text": "Кулинарните традиции на пет държави от три различни континента са представени на празничната трапеза на Ованес Торосян – един от най-активно работещите български актьори в последните години. Около зимните празници той все пак ще си даде кратка творческа пауза, за да спази арменския обичай за безусловна почит към най-възрастните в семейството, сроден с типичното нашенско гостоприемство, стремеж към изобилие и хъс за купон. На Бъдни вечер момчето от Ереван, чиято фамилия от четвърт век се е установила в София, и половинката му – актрисата Милена Ерменкова, отиват на гости у баба Цеце, майката на майката на Милена. Нея Ованес е приел за патриарх на рода, защото неговите дядовци и баби – все оперни певци и артисти, вече са в по-добрия свят. „Така сме си го решили – докато тя е жива, да й отделяме максимално време на този празник“, обяснява Ова. В дома си в „Красна поляна“ баба Цеце ще им сготви задължителното постно меню – боб, сърмички, ще си сгреят ракийка. Винаги има и месена питка с късмети. „Аз все се разминавам с тия късмети. Имам съмнения, че баба знае къде какво има в питката и нарочно винаги поднася тези парчета на децата, за да се радват. Нали като най-възрастна тя чупи питката“, подозира актьорът. А децата са 7-годишната Йоана, 2-годишната Мона и кака им Амина – щерката на Миленината сестра. На следващия ден, Коледа, младите посещават родителите на Торосян, обикновено на обяд. Ованес, Милена и двете им дъщерички стартират от идеалния център, зад Дома на киното, където са пуснали котва, а по-големият брат Тигран с жена си – също актьори, и двамата им синове тръгват от ж.к. „Лагера“, за да се съберат всички в апартамента в „Обеля“, където в кухнята са се развихрили старшите Торосян – Карине и Магърдич. „Сигурно това е 25-ото жилище под наем на родителите ми, откакто са в България, но аз му викам „вкъщи“. независимо къде живеят“, казва Ова. И там вече става много интересно. „Родителите ни не са дълбоки традиционалисти и са много отворени и адаптивни към различния опит. Слага се маса, която е съвкупност от няколко култури“, обяснява Ованес Торосян и навлиза в подробностите: „Малко български ястия – защото сме в България. Арменски – защото сме арменци. Има и грузински, защото майка ми е родена в Батуми, нейните родители са грузински арменци, пък и аз съм заченат в Грузия. Има коледна пуйка – американска работа, тъй като леля ми е базирана в САЩ и с майка си разменят рецепти по Скайп. Има и различни руски и рибни салати със сельодка, били модни през соца, от който всички повече или по-малко сме опитали“. Сега разбирате, че Торосян са разселени не само из почти всички софийски квартали, но и на няколко континента, така че световната коледна маса им се получава добре. Черешката на тортата в арменската кулинария са лозовите сърми и въобще сърмите, т. нар. долма. „Интересното в арменската кухня е, че се прави с изключително скромни средства, но е много вкусна. Майка ми може да спретне палачинки от вода, без мляко: нашите яденета са такива – от 1 левче става страхотна манджа. Целият секрет се крие в подправките. И месото задължително се обработва предварително, слагат се подправки да престои. Докато българите на момента овкусяват пържолата със сол и черен пипер, при нас тя 24 часа седи в лук, чесън, сол и др., за да попие ароматите“, посочва актьорът. Според него арменците нямат някакви по-специфични подправки, но грузинците имат – например хмели-сунели. На семейство Торосян дълги години тук са им го носели познати от Грузия, докато накрая се разбере, че го има и в магазините „Берьозка“. С този микс от сушени подправки на базата на кориандър се готви невероятно апетитното ястие сациви – пиле с орехи и специален сос. Всички българи, които нашите приятели са канили, си облизват пръстите след него. За Нова година родителите на Ованес пекат свински бут на фурна, а той самият и Милена вечерта по традиция се събират с останалите актьори от дискусионния театър „Реплика“, на който са съоснователи. Питам актьора има ли ранни коледно-новогодишни спомени от Ереван, където е живял до 7-годишна възраст. „Единственият ми спомен е, когато разбрах, че няма Дядо Мраз“, отговаря той. „Аз съм на 2 годинки, брат ми е на 5. Спомням си как ме вика под масата и казва: Викам: „Лъжеш, има“. А той: „Не, няма. Сега ще видиш, мама и татко ще ни подарят това, това и това – дъждобран и близалки бастунчета от леля от Америка“. И след малко нещо се тропа, чука, уж Дядо Мраз е дошъл: „Деца, елате да си видите подаръците!“. Спомням си как от хола отиваме в спалнята, а аз си викам: „Не, не, не, не искам да виждам никакъв дъждобран!“, при което виждам дъждобрана, нашите се правят на дръж ми шапката и сърцето ми се счупи и ми стана много тъпо“, връща се назад актьорът. Оказва се, че и Тигран същата година узнал, че дядото с чувала не съществува и побързал да сподели откритието си с по-малкия. Ованес е убеден, че така както всеки театър отвътре си има свой специфичен аромат, празниците също имат. На арменската Нова година е и техният празник за прошка, като принципът е по-младите да отиват при по-възрастните, за да „занулят“ взаимоотношенията си и да ги започнат на чисто. Новогодишната маса не се прибира цяла нощ и, като станеш сутринта, уханията на различните ястия – от копър до шоколад, са се смесили и децата си гребват с пръстче от което си харесат. И до днес особената миризма на останали от снощи блюда създава уют в душата на Ованес. „Ако някоя манджа пренощува на плота в кухнята и сутринта отида да си направя кафе, казвам, че ми мирише на Нова година“, доверява той. Актьорът не е голям привърженик на материалните подаръци за празниците. Прави такива без повод – ако има пари у себе си и види нещо, което смята, че е подходящо за даден човек, дори да не му е много близък, просто го купува и му го дава. „Подарък за мен е да се съберем. Да сме здрави и спокойни, да се радваме“, отбелязва той. Първокласничката Йоана и сестричето й Мона обаче са пуснали писъмца до Добрия старец. За голямата май ще има къща за кукли, а за малката – приспособление с катинарчета, ключалки и щракалки, с които да развива сръчността на ръчичките си. Но не издавайте, защото до довечера това трябва да остане в тайна.   Ованес Торосян неведнъж е споделял какво ги е събрало с Милена. Театърът (логично), оскъдните и килограми (шеговито) или желанието да разгадаеш другия (романтично). Но сигурно и етимологията на фамилията – Ерменкова, е събудило интереса на синеокия Стрелец от Ереван. „Има нещо арменско в Милена, макар тя да твърди, че няма. Според мен някъде в рода си тя има арменски клон. Ние, арменците, се разпознаваме. Видя ли някого по улицата, веднага мога да кажа дали е арменец. Нещо в очите, в погледа, в енергията ли ни отличава. Тя има енергията на арменка. И всички мои роднини в момента, в който я видяха, казаха: арменка е“, разказва Ованес. И добавя: „Ако не – поне е арменска булка“. Двамата с Милена мислят догодина да вдигат сватба. Момиченцата им ще присъстват, ще бъдат шаферки и ще им е интересно – ще им остане спомен завинаги. Ованес смята, че по-правилният вариант е човек първо да направи деца, а после сватба – трябва да премине през изпитания с партньора си, всичко да е проверено, да имат общи приятели, обща биография, общ път. „Ние сме заедно вече 13 години. Първо – годеж, след това дете, после още едно дете... А сега вече и сватба, на която наистина ще се забавляваме, вместо да се напием от притеснение какво ли ни чака занапред. 13 години по-късно ние все още се обичаме, което е супер“, заключава известният актьор.   Ованес се шегува, че кафетата „3 в 1“ трябва да му станат спонсор. От коя точно марка – няма претенции. В своите проекти поливалентният талант обикновено покрива три функции – автор на текста, режисьор и изпълнител на главната роля. Понякога е и композитор на саундтрака, и продуцент. В момента не е чак толкова натоварен, защото след 6-7 сезона две от многолюдните представления с негово участие в Народния театър, където бе само актьор – „Хамлет“ и „Идиот 2012“, отпаднаха от афиша. Обърнете внимание обаче какво означава за него да не е „чак толкова“ зает. Моноспектакълът му Game Over, създаден специално за Нощта на театрите, от януари ще се играе в новата галерия „Прегърни ме“ на столичната улица „Раковски“ 63. Това е шантава история за живота на актьорите, които у нас по принцип повече се раздават, отколкото получават, но какво им коства това – те си знаят... „Кръстих го „Краят на играта“ като завършек на един етап от моето развитие като творец: скоро се навършиха 20 години, откакто съм на сцена, направих и своето 20-о режисьорско представление, изобщо 2019-а е юбилейна за мен“, споделя 33-годишният Торосян, който прави своя прощъпалник в театъра едва в VI клас. „Реших с този проект да пробвам и нова посока – театър на късите форми, късометражен театър. Идеята ми е за много кратко време, от 20 до 40 минути, младите хора, особено учениците, да получат някакво съдържание, което да не ги отегчи, а да ги зареди като допинг. Ще се опитам да развия този формат и като поставя само 1 сцена от голяма пиеса – например удушаването на Дездемона от Отело, колкото децата да се зарибят и да поискат да видят или прочетат цялото произведение. Освен това при независимите спектакли най-често средства липсват и се правят компромиси с качеството, а когато парчето е малко, може да стане като хората и с малко пари“, разсъждава прецизният Стрелец. Друг моноспектакъл на Ова, действащ по схемата „3 в 1“, е „Малкият Пучи“, който се представя в алтернативното пространство на заведението „Графити“ – не за да е по-“модерно“, а защото сюжетът по пиеса се развива в заведение. Така реалният интериор става част от декора. Третото уан мен шоу на Торосян (всъщност първото по реда на създаването) се казва „Харлем шейк“ и се вихри в Студентския дом зад опашката на Коня. Също в Студентски дом веднъж месечно гостува спектакълът на Казанлъшкия театър „Заговорът на Калигула“ по пиесата на Стефан Цанев, където освен режисьор Ованес Торосян е и в образа на император Клавдий. „За пръв път ми се случи да режисирам и заедно с това да съм във водеща роля. Беше изключително трудно за мен и досега го бях правил единствено в моноспектакли, където завися само от себе си. Мисля, че експериментът беше успешен“, скромно признава човекът оркестър, който в Ловеч играе „Колега“ с колегата си Петко Венелинов, във Варненския театър е в „Драконът“ под режисурата на Явор Гърдев, а в Плевенския – във „Вишнева градина“, поставена от госта от Русия Василий Сенин. Преди 2 седмици в миниатюрния арт-център „Хралупата“ Торосян вдигна премиера на друга своя монопиеса – „Аспарух“, но там в игра е впрегнал младия актьор Александър Кънев. В амплоато на помощник на добра воля Овата е и в авторския проект „Смъртта не е краят“ на своята любима – Милена Ерменкова, тъй като бил малко по-напред от нея с материала в „бизнеса“ с моноспектаклите... Става дума за документална пиеса, посветена на поетесата Данила Стоянова – дъщеря на митичния литературовед Цветан Стоянов, починала в Париж само на 23 от левкемия. Ами май това е главното... Не се ли уморява от толкова много работа, когато не е „чак толкова“ ангажиран? „На мен ми трябва един ден и съм презареден. Иначе имам склонността да влизам в дълбока творческа депресия. Това два пъти ми се е случвало в тези 20 години, откакто съм на сцена, и знам, че излизането е много трудно. Първия път стана, когато след силния старт новосъздаденият Модерен театър се разпадна пред очите ми. Втория път вече имах опита от едно измъкване, но пак не беше лесно“, откровен е актьорът. Може би затова той пробва всичко възможно, за да откаже голямата си дъщеря от намерението да става актриса. Като баща настоява тя отговорно да се включва в разни представления и засега успешно постига обратен ефект. Тя се дърпа и все още не е излизала на сцена. Стеснява се и предпочита в бъдеще да се реализира като гримьорка. Малката пък е много бойно дете, сякаш не изпитва болка и намисли ли нещо, трябва да го извърши. Родителите й смятат да я запишат на кунгфу и виждат бъдещето й в елитния спорт.  ", "date": "2019.12.21", "title": "Пет национални кухни на трапезата на Ованес Торосян    "}
{"url": "https://www.monitor.bg:443/bg/a/view/japonski-mynik-za-ulicite-na-golemija-grad-184030", "text": "Японската марка Mitsubishi представи новото поколение на субкомпактния си градски модел Space Star. Предходното му издание дебютира през март 2012 г. и се произвеждаше до септември тази година. За повече от 7 години от него са продадени над 653 000 броя в над 90 страни по целия свят, от които над 205 000 екземпляра са реализирани на пазара в Европа. Новото Mitsubishi Space Star идва със значителни подобрения, които правят визията му по-динамична и агресивна. Градският модел предлага едновременно разумна и атрактивна алтернатива на европейските потребители, която се отличава с безкомпромисно японско качество и най-съвременни системи за безопасност. Новото Mitsubishi Space Star ще бъде представено в Европа на автосалоните в Брюксел и Виена през януари 2020 г., а малко след това ще започнат и продажбите в региона. Сред основните новости за Mitsubishi Space Star са новият дизайн на предната и задната част, подобреният интериор с аудиосистема, която се свързва със смартфон, новите системи за активна и пасивна безопасност и по-ефективните двигатели. Новото Mitsubishi Space Star запазва познатата конструкция на хечбек с 5 врати с достатъчно интериорно пространство за петима, като дължината му е едва 3845 мм. Дизайнерите на Mitsubishi са продължили да изострят външния вид на Space Star, като този път са имплантирали във визуалната идентичност характерната за новите модели на марката радиаторна решетка, наречена „Динамичен щит”. Този специфичен елемент прави моделите на марката едновременно разпознаваеми и агресивни. Цялата предница на новото Mitsubishi Space Star е напълно преобразена в духа на динамиката, подобрената защита и прословутото японско майсторство. Благодарение на това новият Space Star вече е елегантен и динамичен компактен градски автомобил, с по-характерна осанка, но все така компактни размери. В задната част виждаме по-широка и по-изострена броня, която придава на автомобила по-нисък и широк вид. Дизайнът на задницата се допълва и от новите L-образни LED светлини. Общата визия е подсилена от спойлера в задната част на покрива с интегрирана стоп-светлина, който допринася и за по-добра аеродинамика с коефициент от едва 0,27. Новият Space Star разчита и на по-изтънчени 15-цолови алуминиеви джанти, които подчертават усещането за динамика и устойчивост. За модела се предлагат и два нови цвята – пясъчно жълто металик и диамантено бяло. Като опция са налични и разнообразни аксесоари, като декоративни облицовки за предна броня, по ъглите и отстрани, както и черни 15-цолови алуминиеви джанти. Промените в интериора на новото Mitsubishi Space Star са естествено продължение на подобренията във външния вид и са съобразени с желанията на европейските клиенти. В салона има нова тапицерия, която може да бъде в черно или сиво. В зависимост от оборудването, стандартната комбинация е от текстил с геометрични форми в центъра на седалките и имитация на възли отстрани със или без шевове. Като опция се предлага комбинация от текстил в централната част и синтетична кожа отстрани с шевове и кантове. Вратите са получили нова текстилна облицовка, а плоският подлакътник е покрит с текстил с акценти в карбонова шарка. Пред водача е поставено табло с новите измервателни уреди с умерен контраст, карбонов завършек и по-заострени форми. Централната конзола също е оформена по нов начин, променени са пространството под таблото и скоростният лост. Само за моделите с автоматична трансмисия е поставен нов подвижен подлакътник за водача. Новият Space Star е оборудван с мултимедийна система, която работи със 7-инчов сензорен екран, както и чрез USB връзка за пренос на видео и музика. Системата е налична на 16 различни езика и предлага функциите на по-големите представители на марката, като навигация, връзка със смартфон, музика и други. За задвижването на новото Mitsubishi Space Star се предлагат изцяло нови ефективни и леки 3-цилиндрови бензинови двигатели със системата MIVEC, като по-малкият е 1,0-литров със 71 к.с. и 88 Нм въртящ момент, а по-големият е 1,2-литров с 80 к.с. и 106 Нм. В зависимост от оборудването на борда има и система Auto Stop & Go. И двата двигателя на Space Star са проектирани така, че да работят еднакво добре както с изцяло новата 5-степенна механична скоростна кутия, така и с вариаторната безстепенна автоматична трансмисия CVT, която се предлага само за 1,2-литровия двигател. Инженерите на Mitsubishi са разработили и алтернатор със сила на тока от 130 ампера, както и нови предавателни числа за 5-степенната механична кутия. Новото поколение на Space Star е оборудвано със системи за сигурност, присъщи за по-големи автомобили в компактния сегмент. На борда на колата има система за разпознаване на опасността от удар отпред с функция за разпознаване на пешеходци, система за предупреждение при напускане на пътната лента, автоматична смяна на къси с дълги светлини, камера за заден ход и др. Оптимизацията на структурата включва подсилена стомана със здравина над стандартната за индустрията от 250 мегапаскала, както и минимално тегло от само 860 кг. Новото Mitsubishi Space Star запазва основните си характеристики като японско качество и висока надеждност, горивна икономичност и ниски нива на емисии, обширно интериорно пространство като в автомобил от B-сегмента с компактни външни размери, достъпна цена за кола от A-сегмента, както и ниски разходи за ползване и поддръжка. В същото време градският модел на японците е с модерен дизайн, подобрен комфорт, голям списък с опции и нови технологии в полза на пътниците.", "date": "2019.12.21", "title": "Японски мъник за улиците на големия град"}
{"url": "https://www.monitor.bg:443/bg/a/view/trima-zaginali-i-21-raneni-v-ptp-za-denonoshtie-184029", "text": "Трима души са загинали, а други 21 са ранени при станалите 22 тежки катастрофи през изминалото денонощие в страната, съобщи пресцентърът на МВР. От там уточняват, че само на територията на столицата са станали пет тежки пътнотранспортни произшествия, при които един човек е загинал, а други четирима са ранени. По-леките пътни инциденти в София са 31.", "date": "2019.12.21", "title": "Трима загинали и 21 ранени в ПТП за денонощие"}
{"url": "https://www.monitor.bg:443/bg/a/view/smyrt-v-stolipinovo-pri-sbivane-s-noj-184031", "text": "26-годишен мъж издъхна след удар с нож на ул. \"Батак\" в пловдивския квартал \"Столипиново\", съобщи полицията. Скандалът се разразил днес около обяд между няколко души близо до пазара. Единият извадил нож и нанесъл смъртоносен удар във врата на противника си.  Извършителят е 24-годишен жител от квартала и е задържан. На място са екипи на специализираните полицейски сили от Шесто РУ. Лекарски екип на Бърза помощ само е установил смъртта. Тялото на убития остана на тротоара и около него се събраха хора от махалата.  След намесата на полицията ситуацията е била овладяна, в момента няма напрежение между жителите на квартала.", "date": "2019.12.21", "title": "Смърт в „Столипиново“ при сбиване с нож"}
{"url": "https://www.monitor.bg:443/bg/a/view/orban-vdiga-rajdaemostta-184028", "text": "Унгарското правителство пое контрола върху шест частни клиники за инвитро и увеличи финансирането за тези процедури, за да ги направи по-достъпни за повече двойки, предаде Ройтерс. Целта е да се промени тенденцията за спад на раждаемостта, заяви правителството. Премиерът Виктор Орбан постави като основна задача увеличаването на населението и решаването на проблема с недостига на работна ръка. Целта е това да се постига по-скоро чрез мерки за стимулиране на раждаемостта, отколкото чрез увеличаване на миграцията. Правителството му вече прие поредица от мерки, включително данъчни облекчения, субсидирани кредити и други програми в подкрепа на семейството. В публикувано в четвъртък в държавния вестник \"Модяр Кьозльон\" постановление се казва, че шест частни клиники, занимаващи се с инвитро оплождане, стават държавна собственост и преминават под контрола на държавата. Посочва се, че това е въпрос от стратегическо значение за нацията и че клиниките трябва да бъдат изключени от правилата на конкуренцията. Освен това от 1 януари стават безплатни лекарствата, използвани при лечение на безплодие, премахват се и ограниченията върху финансирането от държавата на процедури инвитро, за да няма списъци на чакащи. Правителствен говорител не отговори на молбата на Ройтерс да предостави повече подробности. От водещата в Будапеща клиника за инвитро - Института Кали, който става държавна собственост, също не пожелаха да коментират. Основателят на клиниката професор Геза Над Кали е цитиран в правителствено изявление да казва на пресконференция, че подобряването на финансирането на този тип процедури ще помогне да се раждат повече деца. През 2017 г. в писмо до Орбан Кали заяви, че 20-25 процента от унгарските двойки, които искат да имат деца, имат репродуктивни проблеми. Според професора, ако се премахнат ограниченията на държавното финансиране за инвитро лечението броят на децата, родени след такова оплождане, може да се увеличи от 2000 до 3500 годишно. В Унгария коефициентът на плодовитост (среден брой раждания на жена) е 1,48.", "date": "2019.12.21", "title": "Орбан вдига раждаемостта"}
{"url": "https://www.monitor.bg:443/bg/a/view/ucheni-izsledvat-dnk-ot-dyvka-na-5700-godini-183768", "text": "Анализът на \"дъвка\" на над 5700 години разкри не само произхода на човека, който я е дъвчел, но също цвета на очите му, микробите в устата му и състава на храната му, предаде АФП. \"За пръв път древен човешки геном бе дешифриран въз основа на нещо, различаващо се от кости и зъби - заяви Ханес Шрьодер от университета в Копенхаген. - Този скъпоценен източник на древна ДНК за периоди, от които има малко човешки останки, е черна \"дъвка\", която е получена чрез нагряване на кора от бреза и е често срещана, тъй като се съхранява много добре.\" Изследваната от учените \"дъвка\" била открита при извършени от специалисти от музея \"Лоланд Фалстер\" разкопки в Силтхолм в Южна Дания. \"Силтхолм действително е уникален обект - поясни Тайс Йенсен от екипа. - Съхраняването на органични останки в калта там е феноменално.\" Като изследвали човешка ДНК въз основа на древната кора от бреза, учените констатирали, че тя е била дъвчена от синеока жена с тъмна кожа и коса. Резултатите показват, че жената е била генетично по-близо до ловците и събирачите на плодове в континентална Европа, отколкото до събратята им в централната част на Скандинавия. Учените обаче не са наясно защо въпросната жена е дъвчела \"дъвката\", която понякога била използвана като лепило, а в други случаи - за облекчаване на болки в зъбите, миене на зъбите или потискане на глада. Учените извлекли също ДНК от микроби в устата и от редица патогенни агенти, като Streptococcus pneumoniae, който предизвиква пневмония. \"Това може да ни помогне да разберем как патогенни агенти са еволюирали и са се разпространили с годините\", отбеляза Ханес Шрьодер. Резултатите от изследването са публикувани в сп. \"Нейчър къмюникейшънс\".", "date": "2019.12.21", "title": "Учени изследват ДНК от дъвка на 5700 години"}
{"url": "https://www.monitor.bg:443/bg/a/view/kobrata-se-izpravja-sreshtu-djoshua-na-prolet-184034", "text": "Вече няма пречки за мач между Кубрат Пулев и Антъни Джошуа за световната титла в IBF. Единственият препъникамък, който можеше да осуети такъв двубой, беше свързан с другия задължителен претендент, но в WBO - Олександър Усик, пише gong.bg. Действащият шампион Джошуа трябваше да избере един от двамата за първата задължителна защита на титлите си. Но по всичко личи, че Усик има други планове и вече почти е уредил двубой с Дерек Чисора на 7 март догодина. Така няма как да попадне сред възможните съперници на британеца за април, за когато са плановете му за следващ мач. Промоутърът му Еди Хърн направи интересно изказване в петък, касаещо бъдещите му планове. Импресариото представлява интересите и на Усик и в прав текст каза, че би искал да организира мач между двамата. Но явно ще трябва да почака. \"Следващият мач на Антъни ще е през април. Вътрешният ми глас ми казва, че двубоят му ще е срещу Пулев. Аз лично бих искал да е с Усик и бих настоявал да е срещу него, защото съм и негов промоутър. Но ще видим какво ще стане.\" \"Сега трябва да изпратим писма до IBF и WBO и от там да ни кажат с чий представител трябва да се бие първо Антъни\", заяви Хърн. А няколко часа по-късно стана ясно, че Усик ще се бие с Чисора през март, като остава да се договорят дребни детайли около мача. Сега трябва да се организира наддаване за условията на мача между Пулев и Джошуа. Българинът обяви, че се надява да се пребори мачът за световната титла да се проведе в България, но това изглежда много трудно постижимо.", "date": "2019.12.21", "title": "Кобрата се изправя срещу Джошуа на пролет"}
{"url": "https://www.monitor.bg:443/bg/a/view/dps-vnasja-promeni-v-zakona-za-nso-184032", "text": "След Нова година ДПС ще поиска промени в работата на НСО. Това обяви лидерът на ДПС Мустафа Карадайъ в интервю за предаването „Годината“ на Дарик радио. Повод за думите му бяха интервю по-рано в същото предаване на президента Румен Радев. В него държавният глава обяви, че почетният председател на ДПС Ахмед Доган и депутатът от движението и издател на „Телеграф медиа“ Делян Пеевски не бива да ползват държавна охрана, но не защото няма заплаха за сигурността им, а защото могат да си позволят сами да си я плащат.  „Ние коли и техника сами си предоставяме на НСО от ДПС - и за господин Доган, и за господин Пеевски. Можете да проверите - колите са наши. Единственото, което се осигурява са заплатите, защото ние като партия няма как да плащаме заплати на НСО”, посочи в отговор Карадайъ, като подчерта, че от движението ще внесат промени в закона, с които ще бъде предложено трите институции – премиер, президент и председател на Народното събрание да бъдат охранявани, „но не и техните секретарки, съпруги и съпрузи, портиерки, защото виждаме екскурзии и бутици с НСО да се организират”. Избор“ е думата на 2019 г., коментира още председателят на ДПС, като допълни, че за 2020 г. тя ще е „рестарт“.  а въпрос дали ще подкрепи БСП по темата с отпадъците - Карадайъ заяви, че ще види какво ще предложат от левицата. Той припомни, че от ДПС искат всички да седнат да масата и да се избистрят приоритетите. „Чисти храни, чист въздух, чиста храна и енергия и включването на свободни, чисти граждани в управлението - това са приоритетите на ДПС“, заяви Карадайъ. Той призова БСП и ГЕРБ всички заедно да седнат на масата и, „ако на тях им допадат нашите приоритети - да ги направим национални приоритети“. „През 2019 г. имаше два пъти избори - веднъж за ЕП и веднъж за местна власт. В тази връзка можем да кажем няколко неща. Първо за ДПС - на евроизборите ДПС е единствената партия ,която увеличи абсолютния си дял гласове. По същия начин на местните избори - задържахме абсолютния си дял гласове“, каза Карадайъ. Той подчерта, че предсрочните избори не са цел или самоцел на ДПС. Те са инструмент за постигане на цели, отбеляза председателят на ДПС.", "date": "2019.12.21", "title": "ДПС внася промени в закона за НСО"}
{"url": "https://www.monitor.bg:443/bg/a/view/buri-otvjaha-ispanija-i-portugali-naj-malko-5-zaginali-184033", "text": "Силни бури връхлетяха Испания и Португалия, като отнеха живота на най-малко 5 души, повредиха сгради, скъсаха електропроводи и принудиха властите да затворят пътища. Метеорологичните служби в Португалия прогнозират значително влошаване на времето в страната поне до 23 декември. През територията на страната премина бурята „Фабиен”, съпътствана от силни валежи и ветрове. На места скоростта на ветровете достигат 120 км в час. От българското външно министерство препоръчват на българските граждани в Португалия да спазват стриктно изброените предохранителни мерки и да бъдат особено внимателни към състоянието на метеорологичната обстановка, както и да спазват стриктно конкретните указания на португалските власти.", "date": "2019.12.21", "title": "Бури отвяха Испания и Португали – най-малко 5 загинали"}
{"url": "https://www.monitor.bg:443/bg/a/view/fandykova-sofija-trjabva-da-harchi-tolkova-kolkoto-izkarva-184026", "text": "Работим с дългосрочна визия по проекта на бюджета за 2020 г. в столицата. Това каза кметът на Столична Община Йорданка Фандъкова по време на семинар на тема „Проект за бюджет на Столична община за 2020 г.“, предаде „Фокус“. \"Обикновено и този път разбира се, по традиция завършихме с презентацията на гл. архитект. Искам през нея да ви обърна внимание, че всъщност става дума за една обща, дългосрочна визия, не работа на парче. Често получаваме тези упреци, когато коментираме конкретен проект, но разбира се, нашата работа е и конкретна. Обръщам внимание, че работим с дългосрочна стратегия и визия. Реализираме я през различните сектори\", каза още Фандъкова. Тя подчерта, че всеки от секторите има своята обща визия. \"Отново ние ще коментираме в рамките на следващата година всеки конкретен проект, всяка конкретна задача, за да може не само да планираме, не само да работим визионерски, но да постигаме и конкретни резултати с много много работа. Искам да призова към отговорност, към прагматизъм в следващия по-малко от месец и половина, които остават до приемането на проекта за бюджет. Надявам се всички политически групи да подходят наистина отговорно, както сме заявявали пред гражданите на София, за да можем да постигнем един консенсус и да постигнем най-важното в един бюджет\", заяви още Фандъкова. Според нея колкото градът изкарва, толкова трябва да харчи. \"Всички сме изкушени да искаме повече неща да направим. Ние трябва да се съобразяваме с възможностите на града, със стандарта на хората, с възможностите на оперативните програми. Знаете, че екипът ми полага максимални усилия\", каза още Фандъкова. Тя посочи, че общината се възползва от всички програми. \"Понеже вчера имаше въпроси за размера на проекта на бюджет. Отново ще кажа, че всъщност дори в увода вчера стана ясно, че имаме два големи проекта, за които имаме пълна готовност да кандидатстваме. Ще положа максимални усилия да бъде успешно. Тези средства ще дойдат още през следващата година. Проектът на бюджет, който се предлага може само да нараства\", допълни още Фандъкова. Кметът на София напомни, че единият от проектите е реконструкцията на част от Борисовата градина. \"Проект, който сме подготвили и с който се надяваме да получим финансиране по Оперативна програма \"Региони в растеж\". Другият голям проект, това безспорно е проектът за ВиК\", допълни още кметът на столицата. По думите й за него са блокирани с многократни потвърждения от МОСВ за София около 400 млн. лв. \"Условие, за да можем да се възползваме от този ресурс, който ще реши голяма част от проблемите на много квартали на София е да бъде прието регионалното прединвестиционно проучване. Той беше представен от екипа на г-жа Савина в предишните дни. Апелирам изключително много към отговорно отношение към него. Това е документът, на база на който можем да се възползваме от безвъзмездно финансиране, да заложим нашето съфинансиране и да продължим решаването на този сериозен, екологичен и чисто битов въпрос\", допълни още Фандъкова.", "date": "2019.12.21", "title": "Фандъкова: София трябва да харчи толкова, колкото изкарва"}
{"url": "https://www.monitor.bg:443/bg/a/view/podhranete-rastenijata-s-kompost-ot-lista-183639", "text": "Когато дърветата изгубят красивата си есенна премяна и земята бавно се покрива с пъстроцветни листа, въпросът, който назрява е \"Какво да правя с всички тези листа?\" Може ли просто да се оставят там или пък трябва да бъдат премахнати? Мокрите листа са опасни, ако са оставени във вътрешния двор или по павираните площи, защото образуват хлъзгав кафяв килим. За да се предотврати опасността от подхлъзване, листата трябва да се изчистят от всички пътеки. Падналите листа също трябва да бъдат отстранени от нежните издънки, тревата и вечнозелените храсти, тъй като растенията могат да започнат да гният. Липсата на светлина води до грозни кафяви петна по тревата.  Но листата не са нежелани навсякъде. Можете да позволите на слой до 10 см да се натрупа под дървета, храсти, жив плет и изчистени цветни и зеленчукови лехи. В идеалния случай листата трябва леко да се разрохкат с гребло и да се покрият с малко пръст, за да не ги издуха вятъра. По този начин, процесът на гниене също ще се ускори, но при тези растения той е благоприятен. Той спомага лесното и бързо формиране на пресен, богат на хранителни вещества хумус, който ще помогне на растенията да разцъфнат в целия си блясък отново следващата пролет. Бързо гниещите листа от цъфтящи храсти и овощни растения са най-подходящи за тази процедура, която е известна като компостиране. С този изключително съобразителен метод за използване на големи количества листа хранителните вещества в листата и изрезките действат като екологични торове. Покривът от листа над растенията ги държи на топло и добре изолирани и ги предпазва от ниските температури. Не забравяйте да отстраните всички останали листа през пролетта, за да се даде възможност до растенията да достигат достатъчно свеж кислород и слънчева светлина. Друга добра идея за рециклиране на листата е да се направят гнезда за таралежи. По този начин ще спомогнете за опазването на тези животни, тъй като таралежите са вече в списъка на застрашените видове в някои европейски страни. Това се е получило главно поради невъзможността на таралежите да правят гнезда и да намерят подслон в щателното почистваните и прецизно поддържани градини. Така че, защо да не направим малка купчина листа и тънки клонки? Малкото животно, което е активно привечер и през нощта, със сигурност ще Ви се отблагодари в натура. Ларвите, земните червеи, паяците и охлювите са първи в менюто на Вашия малък помощник-градинар. Така таралежите ще Ви помогнат да запазите част от Вашата градина без насекоми. Противно на фолклорните истории таралежите не са запалени по зеленчуците, така че не е нужно да се притеснявате за Вашите плодови или зеленчукови лехи!", "date": "2019.12.21", "title": "Подхранете растенията  с компост от листа"}
{"url": "https://www.monitor.bg:443/bg/a/view/tajni-policai-shte-lovjat-narushiteli-po-praznicite-184020", "text": "За пръв път през тази година в работата на „Пътна полиция” - Варна по време на празниците ще се включат и специални екипи, които ще осъществяват контрол от небрандирани автомобили. Те ще се движат по главните пътни артерии на града и областта и ще следят за недопускане на нарушения - неспазване на предимство, шофиране в буслентите, за агресивни водачи, както и за спазване на скоростните режими. „Коледните и Новогодишните празници са свързани преди всичко със семейни и приятелски пътувания. Цели семейства пътуват по пътищата на страната и в чужбина. Интензивността на трафика обичайно се повишава. В него преки участници, освен водачите и пътниците в автомобили, са и пешеходците“, посочват от ОД на МВР – Варна. Оттам напомнят, че за предстоящите празници е предвидено осигуряването на засилено полицейско присъствие по главните пътни артерии, по входовете и изходите на града в дните, в които се очавка засилен поток от автомобили от и към Варна. Дейността на екипи на сектора ще е насочена основно към подпомагане и регулиране на движението по пътищата за да не се образуват автомобилни колони. Проверките ще бъдат засилени, като особено внимание ще се обръща на водачи с рисково поведение, свързано с неправилно изпреварване, неправилни маневри и отнемане на предимство. През празничните дни ще се извършват засилени проврки за управление на автомобили след употреба на алкохол или наркотични вещества, без свидетелство за правоспособност и с превишена скорост, както и с неизправни автомобили, предупреждават още от варненската полиция.", "date": "2019.12.21", "title": "Тайни полицаи ще ловят нарушители по празниците"}
{"url": "https://www.monitor.bg:443/bg/a/view/njama-da-spirat-toka-na-neredovni-klienti-po-praznicite-184021", "text": "По време на предстоящите Kоледни и Hовогодишни празници електроразпределителното дружество „Енерго Про“ в Североизточна България няма да преустановява електрозахранването на клиентите, пропуснали да платят навреме своите сметки за ток. Няма да се  осъществяват и планирани прекъсвания по електроразпределителната мрежа. В случаи на непредвидени повреди по съоръженията, в готовност да реагират своевременно ще бъдат 62 ремонтни екипа на дружеството. Те ще координират своите дейности чрез постоянна връзка с диспечерските центрове, обслужващи територията на Североизточна България, както и с мениджърския състав на фирмата. Отчетниците на електроразпределителното дружество ще отчитат консумираната електроенергия по график. През оставащите делнични дни до края на годината, 23, 27 и 30 декември, клиентите ще имат възможност да заплатят задълженията си за консумираната електроенергия в центровете за обслужване на клиенти или в офисите на партньори на „Енерго Про“, съобразно празничното им работно време, уточняват още от дружеството.", "date": "2019.12.21", "title": "Няма да спират тока на нередовни клиенти по празниците "}
{"url": "https://www.monitor.bg:443/bg/a/view/poskypvat-vitaminite-za-furajite-183637", "text": "Започна поскъпване на редица фуражни добавки на международните пазари, което в близко време ще се усети чувствително и на българския пазар, писа сайтът Агри.БГ. Фуражните добавки - витамини, аминокиселини, ензими и други, са борсови стоки и промяната на цените им в световен мащаб пряко се отразяват и в нашата страна, обясни ветеринарният лекар д-р Тихомир Сеферинов.  Неговите наблюдения показват, че след относително продължителен период на стабилност и ниски ценови равнища в момента се наблюдава съществена промяна на пазарните нагласи.   Един от най-големите световни доставчици на мета-крезол обяви непредвидени производствени проблеми, вследствие на което наличностите от продукта се очаква да бъдат ограничени. Мета-крезолът е важен компонент в производството на синтетичен витамин Е във фуражната индустрия и е използван от повечето големите производители. Очаква се проблемът да бъде разрешен до края на второто тримесечие на 2020 г. Цената на витамин Е вече отбелязва 20% ръст. След дълъг период без промяна производителите на биотин коригират нагоре цените си. Наблюдава се сериозно поскъпване на продукта - от нива от около 6,50 евро/кг до 12,00 евро/кг и нагоре. Основният производител на тази суровина обяви технологична неизправност през ноември тази година. Две седмици по-късно дойде съобщение, че проблемът е отстранен. Но това се отрази на цената и в момента тя е с 15% по-висока. Вероятно ще е нужно време, преди цените да се върнат на началните си равнища, но нагласите са като цяло към нормализация, тоест поскъпването няма да бъде трайно. Очертава се като тенденция много от чуждестраните производителите на лизин да напуснат пазара на Европейския съюз от юни 2020 г., тъй като не са извършили задължителната пререгистрация на своите продукти. Това създава натиск и негативни нагласи в предлагането и търсенето на аминокиселината. Ценовата прогноза на фуражните суровините е сериозно предизвикателство през последните месеци. На пръв поглед неочаквано, но основният проблем се корени в мащаба на пораженията, нанесени от Африканската чума по свинете (АЧС) в азиатските срани, коментира сайтът.    От една страна унищожението на стотици милиони животни създаде свръхналичност на някои суровини. В същото време, поради рязкото намаление на консумацията на фуражи и загубата на клиенти, много от производителите намалиха продукцията си, а други временно затвориха врати. Влиянието на тези фактори на пазара не винаги е в полза за фермерите, като понякога това води до неочаквано поскъпване на отделни компоненти.", "date": "2019.12.21", "title": "Поскъпват витамините за фуражите "}
{"url": "https://www.monitor.bg:443/bg/a/view/zimnijat-jasmin-se-sybujda-prez-dekemvri-183638", "text": "Ако желаете пъстър цвят в зимната градина, изберете зимния жасмин, едно от малкото студоустойчиви растения, което отваря първите си цветове през декември и смело продължава да цъфти до края на април. Очарователната черта на това зимно растение е, че отваря жълтите си цветове един след друг и така насладата от него е по-дълга. Зимният жасмин може да се отглежда по два начина, като висящо или като увивно растение. Ако изберете увивния вариaнт, ще е необходимо да осигурите рамка за стабилност, като на папример. пергола или дори друг храст. Висящият вариант изглежда особено атрактивнен на стена.    Зимният жасмин не изисква специални грижи и като цяло се справя добре и сам. Поради това се счита за здраво, лесно за отглеждане растение с дълъг живот. Зимният жасмин не е податлив на заболявания и вредители. Засажда се на слънчево или полусенчесто място, в идеалния случай - защитено от вятър. Няма особенни изисквания към почвата, но предпочита варовикова среда с повече хранителни вещества. Не се нуждае от торене.  За да бъде готов да разцъфне през зимата, най-добрият период за засаждане на жасмина е през пролетта. След цъфтежа се препоръчва леторастите да се намалят с около една пета от дължината им. Дори когато листата окапят през есента, зелените клонки гарантират, че зимният жасмин никога няма да изглежда гол и скучен. Интересен факт е, че растението може лесно да се размножи чрез пъпкуване. Полегнала на земята клонка бързо образува нови корени и по-късно се отделя, като самостоятелно растение. В допълнение, зимният жасмин може лесно да се прехвърля в саксии, за да Ви радва на блкона, във входа или в къщи.", "date": "2019.12.21", "title": "Зимният жасмин се събужда през декември"}
{"url": "https://www.monitor.bg:443/bg/a/view/lechenieto-s-barokamera-pomogna-na-stasi-ot-ruse-184019", "text": "Лечението с барокамера помогна на Стаси от Русе и тя вече не е онова нервно дете, което не може да контролира действията си. Седемгодишното момиченце с аутизъм е едно от децата на „Българската Коледа“ и благодарение на кампанията от няколко години провежда терапия с кислород във Варна. Двайсетте процедури годишно в барокамерата правят малки чудеса в развитието на Станислава и тя дори вече е първокласничка в масово училище. В часовете е придружена от майка си Катерина, която, виждайки резултатите от лечението, вярва, че един ден дъщеричката й ще бъде напълно самостоятелна. Преди да навърши 3 годинки, лекарите в Русе поставили на Стаси диагнозата детски аутизъм. Близките й усещали, че нещо не е наред в развитието й. Първоначално мислели, че има проблем със слуха, защото не реагирала, когато я повикат. Не можела и да говори и смятали, че се нуждае от специалист логопед. „Не очаквах диагнозата аутизъм, когато ми я съобщиха. Хубавото е, че я приех много бързо. Нямах време да осъзная, трябваше веднага да започна да търся начини да помогна на детето си“, разказва Катерина, която има и по-голяма дъщеря. Направили първите процедури с барокамера през 2015 година със собствени средства. Първоначално имало обратна реакция – детето станало хиперактивно, неспокойно и това състояние продължило около месец. След това обаче започнали да се проявяват първите признаци на подобрение. „Докато чакахме във Варна за процедурите, се запознах с майки, чиито деца имат същия проблем. Една от тях ме посъветва да кандидатствам за помощ от „Българската Коледа“. Всяка от процедурите струваше 50 лева, аз не работех и най-малката помощ за мен беше добре дошла“, разказва Катя. Подала документи и за нейна изненада получила отговор много бързо. От началото на 2016 година разходите за терапията с кислород на Стаси се от кампанията „Българската Коледа“. Детето прави по 20 процедури годишно и ще продължи, защото резултатите са видими. „Голямо постижение е, че Стаси вече говори. Разбира и значението на „не може“ – знае кое е добре да направи и кое не трябва да върши. В часовете стои на чина и пази тишина в продължение на 35 минути, а това е успех за дете с нейното състояние. Пише много красиво, но още е рано да смята. Ходи с желание на училище, макар и да се уморява по-бързо от съучениците си“, обяснява за напредъка на Стаси нейната майка. Катя ще кандидатства и през 2020 г. за помощ от „Българската Коледа“ и препоръчва на родителите, които имат дете с тежко заболяване или със специфично състояние, също да го направят. Казва това и на приятелката си Марина, чийто 11-годишен син също е с аутизъм. „Не трябва да се притесняват, протегнатата ръка в труден момент дава кураж на близките да продължат да се борят за здравето на децата си. Така ще знаят, че не са сами в тази битка“, съветва Катя. Тя е благодарна на всички специалисти, които й помагат Стаси да се чувства по-добре, на персонала от детската градина „Снежанка“ в Русе, която дъщеричката й е посещавала, на преподавателите от ОУ „Тома Кърджиев“ за търпението им да работят с една по-различна първокласничка.", "date": "2019.12.21", "title": "Лечението с барокамера помогна на Стаси от Русе"}
{"url": "https://www.monitor.bg:443/bg/a/view/bedstveno-polojenie-v-pernik-184022", "text": "В Перник бе въведено бедствено положение заради водната криза. В града от вчера водният режим е още по-тежък. Съгласно новия график, в централната градска част и в селата, черпещи вода от язовир \"Студена\", чешмите ще текат от 14 до 22 часа. В останалите квартали графикът на водоподаването е различен. В селата Рударци, Кладница и Драгичево вода ще има от 6 до 21 часа. На протеста миналата вечер жителите на Перник поискаха оставката на регионалния министър Петя Аврамова и на министъра на околната среда и водите Нено Димов. Започва изграждането на временно аварийно съоръжение по трасето с. Чуйпетлово - с. Боснек - яз. \"Студена\",съобщи пресцентърът на областната администрация. Експерти са огледали спецификата на терена между селата, където е вододайната зона на река Струма и откъдето ще започне същинският работния процес. В момента на мястото има от около 130-140 литра в секунда вода, но в определен район тя се губи и потъва в карстови пещери.", "date": "2019.12.21", "title": "Бедствено положение в Перник "}
{"url": "https://www.monitor.bg:443/bg/a/view/trymp-vyvede-sankcii-sreshtu-severen-potok-2-184023", "text": "Американският президент Доналд Тръмп подписа закона, с който се налагат санкции на компании, свързани с изграждането на газопровода \"Северен поток 2\" за доставка на руски природен газ до Германия, предизвикал икономическа и геополитическа конфронтация между САЩ и Европа, предаде АФП. Санкциите, които влизат в сила незабавно, са под формата на пълно блокиране на всички активи в САЩ на съответната компания, забрана да се прави бизнес с нея и затваряне на границите на страната за нейни представители. Мярката засяга и изпълнителите на \"Турски поток\" и е част от документите, съпровождащи закона разходите за отбрана на САЩ през новата фискална година. Швейцарско-холандската компания Allseas съобщи, че прекратява довършителните работи на големия газопровод \"Северен поток 2\", за да не попадне под санкциите на САЩ. Санкциите са част от закона за бюджета за отбрана за финансовата 2020 г., възлизащ на внушителните 738 милиарда долара, посочва ДПА. Това е с 3,1 процента повече, отколкото през финансовата 2019 г. За основните нужди на Пентагона са заделени 635 млрд. долара, а 71,5 млрд. долара ще финансират продължаването на военните операции в Афганистан, Сирия и Йемен, и противодействието на терористи в други страни. Останалите 31,5 млрд. долара са предназначени за поддържане на ядреното оръжие в бойна готовност и за модернизирането му, както и за други отбранителни нужди. С подписването на закона се задейства създаването на Космически сили - шестия род войски в американските въоръжени сили наред със сухопътните, военновъздушните, военноморските сили, морската пехота и бреговата охрана, отбелязва АФП. За момента обаче не е предвидено допълнително финансиране за тези сили, тъй като желаното от президента Тръмп \"Космическо командване\" е на етап проект. \"Това е исторически ден\", заяви президентът. Подписът на Тръмп дава законова сила на пакет от посочените и още множество законопроекти за финансирането на работата на правителството на обща стойност от 1,4 трилиона долара. САЩ забраняват на ред страни да развиват реалния сектор от икономиката и скоро може би ще поискат от тях \"да спрат да дишат\", заяви говорителката на руското външно министерство Мария Захарова, след влизането в сила на санкциите срещу проектите за газопроводи \"Северен поток-2\" и \"Турски поток\". \"Една държава с държавен дълг от 22 трилиона долара забранява на кредитоспособни страни да развиват реалния сектор от своята икономика\", написа Захарова във Фейсбук. \"Американската идеология за живот назаем не издържа световната конкуренция и финансовото министерство на САЩ редовно го потвърждава, издавайки нова \"заповед за икономически арест.\" \"Скоро ще настоят незабавно да спрем да дишаме. И мнозина дори ще изпълнят\" това искане, добави тя.", "date": "2019.12.21", "title": "Тръмп въведе санкции срещу \"Северен поток 2\" и \"Турски поток\""}
{"url": "https://www.monitor.bg:443/bg/a/view/goranov-bylgarija-moje-da-zameni-leva-s-evroto-na-1-januari-2023-g-184025", "text": "Финансовият министър Владислав Горанов обяви, че България може да замени лева с евро на 1 януари 2023 г. В ефира на \"Дарик радио\" той уточни, че страната не е подала официално документ за кандидатстване, за да бъде приета в механизма ЕРМ 2, така наречената чакалня на еврозоната. \"Няма да кандидатстваме, преди да сме сигурни, че ще ни приемат. Репутационните щети иначе могат да бъдат много големи\", коментира финансовият министър. Горанов за пореден път обяви, че е напълно реалистично до края на април, че дори и по-рано, България да влезе в чакалнята. По думите му заради валутния борд страната няма смисъл да стои в чакалнята и един ден, но ще ѝ се наложи да спази срокът преди да бъде въведено еврото, който е около 2-3 години. \"Ако през април 2020 г. попаднем в механизма ЕРМ 2, то тогава на 1 януари 2023 г. е реалистично да приемем еврото\", допълни финансовият министър.", "date": "2019.12.21", "title": "Горанов: България може да замени лева с еврото на 1 януари 2023 г."}
{"url": "https://www.monitor.bg:443/bg/a/view/djado-koleda-radva-s-podaryci-hlapetata-vyv-varna-184024", "text": "Торбички с плодове и лакомства, подготвени от Община Варна, получиха малките пациенти от Детската клиника по клинична хематология и онкология към УМБАЛ „Света Марина“. Те им бяха раздадени лично от Дядо Коледа на традиционно тържество, организирано от ръководството на отделението. За доброто настроение на децата се погрижиха актьори от Държавния куклен театър в града. По-късно белобрадият старец пристигна с хеликоптер „Пантер“ от авиобаза „Чайка“ и при хлапетата на военнослужещи и цивилни служители от Варненския гарнизон. За поредна година в навечерието на Коледа пък доброволците на Българския младежки Червен кръст във Варна организират благотворителни инициативи, насочени към болните деца, които няма да са си у дома за празниците. По традиция младите червенокръстци организират дарителска акция, със средствата от която купуват подаръци за хлапетата, които ще трябва да посрещнат Рождество Христово в детските отделения на варненските болници „Света Марина“ и „Света Анна“. Днес от 15 до 17 часа, младежите от БЧК организират във Varna Mall „Благотворителен Коледен базар“. На него може да се купят ръчно изработени коледни картички или да се направи дарение. „Коледа е един от най-светлите семейни празници - символ на добротата, на мира и радостта, на мечтите и желанията, на надеждата за ново, по-добро начало. Нека зарадваме децата в този труден за тях момент“, призовават младежите от БЧК-Варна.", "date": "2019.12.21", "title": "Дядо Коледа радва с подаръци хлапетата във Варна"}
{"url": "https://www.monitor.bg:443/bg/a/view/ploskata-pitka-s-limec-se-peche-na-jar-183636", "text": "  Плоски питки от лимецово брашно са яли хората във вековете преди нас. От лимец се правел и хлябът във времето, когато се е родил Исус Христос, от лимец са пекли хляб и фараоните. За това пише не само Светото писание, но го доказват и археологическите разкопки, разказа археологът, открил най- богатото находище на праисторическа керамика в Телиш отпреди 5 хил. години преди Христа, Венцислав Гергов пред „Телеграф”. Самият той е открил делва пълна с овъглено жито лимец, както и овъглена ябълчица сред зрънцата. Именно въгленът е съхранил формата на древното растение, обясни той.    Тези, които искат да възстановят поне частично атмосферата на времето, когато се е родил Спасителя, на трапезата за Бъдни вечер най-подходящият хляб е безквасна питка от лимец. Простота на хляба и ястията всъщност символизират смирението пред надеждата да се случи чудото. Пищните трапези остават за следващия ден, когато постите приключват. С времето обаче човечеството свиква с изобилието и подменя същността на празника, отрупвайки масите с безброй ястия.   Венцислав Гергов разказва, че далечните предци са пекли много плоски питки от лимец направо върху въглените. Или на дъното на глинобитните пещи, които са служели и за отопление. Във времената на християнството българите са украсявали хляба с фигури от тесто на стадо овце или кошарата, където е станало раждането. От същото тесто са правили и краваите, с които на следващия ден Коледа са дарявали коледарите.    Питката, която прави Ели Илиева, една от първите производители на лимец в България, е само с брашно от древната пшеница, лъжичка сода, угасена в половин чаша ябълков оцет. Не е необходимо да се меси много. Вкусът е плътен, засищащ и не тежи на стомаха. Ако някой иска да направи прясна питка с брашно от съвременната пшеница, трябва дълго да я меси. Да я удари поне четиредесет пъти и след това да я пъхне във фурната. Разликата между лимецовото брашно е, че хибридното има субстанция на дъвка и лепне.    Боряна Карагьозова, която има нива с лимец, е майсторка на най-бързите питки. Тя мели зърната на каменна мелница при майстор в Пазарджик. Той е създал вече три типа брашно. Пълнозърнесто, вторият е само от сърцевината, от което хлябът става по-пухкав. И само от външната част на зърната, което е тип лимецов грахам. Зърната могат да се смелят и на люспи. Точно от тях Боряна прави светкавично бързо хляб. Изсипва ги на дъното на тава с каменно покритие, която може да се замени с тава, покрита с хартия за печене. Залива ги с газирана вода. Не е необходима нито сол, нито захар, нищо друго. Пече се на загрята фурна. Когато се извади, се маже със скилидка чесън за аромат.    Другата рецепта за прясна питка с лимец е с вряла вода. В кладенчето с брашно се слага сол, малко оцет, зрънца захар и се залива с вряла вода. Разбърква се с дървена лъжица и се оставя да престои около 40 минути. Лимецът не е необходимо да се меси, той не лепне като бялото брашно на днешното жито. Оформя се кръгла питка, може да се украси. С вилица да се изпишат буквите ХС или просто да се направи кръст, символ на празника. Пече се при загрята фурна на 240 градуса за хрупкава коричка. Ако не, на 200 градуса. За мек хляб може да се намаже с водичка при изваждането, да се увие и да престои, докато обиколи нивата.", "date": "2019.12.21", "title": "Плоската питка с лимец се пече на жар"}
{"url": "https://www.monitor.bg:443/bg/a/view/andrej-andonov-mnogo-malko-bylgari-rabotjat-tova-koeto-obichat-184013", "text": "В момента, в който някой ти каже какво да направиш, вече не си независим, каза пред \"Монитор\" режисьорът. - Няма да махне само главите, а направо ще пререже през кръста. В главата все пак е само мозъкът, а в кръста влиза и сърцето. „Ятаган“ си е чиста комедия, обаче има елементи, които те удрят и в сърцето. И така съчетаваме драмата, която те удря в сърцето и комедията, която те удря в ума. - Чудехме се какъв жанр комедия правим. Това е един от най-големите жанрове и поджанровете са страшно много. Казахме си първоначално „балканска комедия“, но такъв жанр няма. И тъй като в България всичко е малко в нюансите на кафявото, се роди и този термин. - Оттам идва и мотивът на филма – че нищо не е такова, каквото е. Първоначално идеята беше да е „Нищо не е такова, каквото е в България“. Понеже – полицията ни не е баш полиция, кинаджиите баш не са кинаджии, актьорите баш не са актьори. Футболистите пък да не говорим. Един вид – много малко хора от България правят това, което обичат. И това идва още от детските години, от семействата. Например аз искам да уча и да стана художник. Но художник къща не храни. Това определя много поведението. Страшно много хора са объркали пътя, правят нещо, което не е за тях. И следователно няма как да го правят добре. - Хубавото беше, че го прочетох на един път, защото сценарий много трудно се чете толкова бързо, дори и да имаш интереса да го режисираш. Той наистина хвана интереса ми. Има постоянно обрати, пък и е много близко до нашата действителност. Има хумор и много як, остър сарказъм. Изненадах се, че в България някой може да пише сценарий. Това, което също ми направи много голямо впечатление, е, че беше написан с киноезик. - В конкретния случай на „Ятаган“ се получи обратното. Нашият продуцент Христо Дерменджиев е дебютант, за първи път прави филм. Аз имам вече един зад гърба си - „Никой“, на който бях режисьор и продуцент. Знам какво е възможно и какво не е за някакъв определен бюджет. По принцип режисьорът иска много, а продуцентът го дърпа и му казва: „Чакай, това струва пари!“ В „Ятаган“ аз по-скоро бях човекът, който казваше „Това е много хубаво написано, но не може всичко“. Един от примерите за това е фактът, че в историята има много промени. Сменят се локациите, сменя се времето, човекът се променя, както и неговият свят. Всичко това, което трябва да го материализираш, е скъпо в киното. - Няма да бързам да издавам, защото искаме сюжетът на филма да е изненада. Но много от тези неща, които са топновини, много от нещата, които са свързани с политическия живот, са там. Действителността подпира киното. По принцип казват, че киното копира живота, но тук при нас стана обратното. Според мен и преди са се случвали тези неща. Всичко е цикъл, явно се повтарят в България доста често. - Щом е комерсиално, това означава, че на много хора трябва да им е интересен филмът. Но не трябва да си като някаква проститутка, която да задоволява всички. Това е трудното – да направиш много този фин баланс. Моята цел е да вкараме хора, които традиционно не ходят на кино. Според мен има едни 50-60-70 хиляди българи, които си ходят на кино. С малко повече реклама, 70 хиляди човека ще го гледат. За мен целта беше да успея да вкарам над 100 хиляди човека в киносалоните. - Да, парадоксално е. Глобално, независимият филм е само този, който ти сам си направил. Според мен само това влиза в понятието „независим“. „Никой“ е напълно независим филм. Никой не е имал никакви претенции към съдържанието на филма. Никой не ми е казвал: „Тук искам да се вижда лого“. В момента, в който някой ти каже какво да направиш, това вече не е независимо кино. За съжаление в България големите компании не са узрели като самооценка, че да имат доверие на собствената си марка. Това води до напъване, което отблъсква. - Много е трудно да се напише хубав сценарий. Ако попаднеш на хубав сценарий, това е 1 на 1000. То да попаднеш на хубава книга е 1 на 100, а сценарий се пише по-трудно. Обемът и времето, за които можеш да разкажеш една история, са много малки. Това е висш пилотаж. И за съжаление в България това е най-неоцененият труд и затова тук няма да имаме никога нещо, което да премине границата и да стане глобален феномен. Поне докато хората не започнат да оценяват, че сценарият е може би най-важен. - 90% от импровизациите отпадат от филма. Защото те са част от друга история. За да стане една импровизация, човекът, който я прави, трябва и той да е разказвач на истории. Актьорът да разбира какво представлява историята и как трябва да се случват нещата. Той трябва да е на изключително топниво. Да има много опит, да знае колко и кога трябва да се даде, за да има някаква истина в персонажа. В „Ятаган“ имаше дубли, които бяха уникални като актьорско майсторство. Но те не са във филма, защото бутат историята в друга посока. Снимахме за 24 дни, което звучи като много. „Никой“ например е сниман за 16 дни, като 90% от снимките са екстериор, в планината. Но разликата е огромна. В „Никой“ имаш общо четири локации, като аз знаех точно как се стига до тях, за колко време... А в „Ятаган“ има 36 локации. Трима главни персонажи и промяна на времето и пространството във филма. Тогава губиш много време в чисто техническите неща. А не в създаването на филма. И тогава им казах: „Пичове, вие сте написали история, която е за 6 пъти по-голям бюджет, за милион и 200 хиляди“. - Не. Предполагам това беше причината Христо да ми се обади на мен. Като видя „Никой“ и като знае с колко пари е направен. Отделно в HBO го взеха и в YouTube има 27 милиона гледания. Мислил съм си, ако имахме сериозен бюджет, дали нямаше да изглежда по същия начин. Бюджетът ти позволява хората, които работят по филма, да са в комфортна зона. И това предполага, че те ще са по-продуктивни, по-креативни. Опитвам се обаче да обясня на всички, че хората не гледат картинката. Те гледат историята. Те искат да видят човек, да го опознаят. Аз съм вече реалист. България е малка държава, с много малък пазар и много малко финансиране. Но това не ни оправдава. Това е наш личен проблем. Единственият шанс наистина да ангажираш публиката е чрез истории. - Ако един език е жив, той трябва да се опростява. Аз съм учил в Ирландия и съм живял 4 години там. Ирландски език няма. Келтски език няма. Английският също се променя, но интересното е, че никой не пипа Шекспир. Но Шекспир е код. Неговите творби са правени за театър. Не са просто за да ги четеш. Той кодира ритъм за това как трябва да го изпълниш. И всяко нещо трябва да го спазиш на 100 процента. Колкото по-простичко разказваш една история, до толкова повече хора ще достигне тя. Мисля, че и в киното е така. Не е важно какво виждаш и какво чуваш. Филмът е вътре в теб. В крайна сметка, ако историята, емоцията и посланието са същите и по този начин се развива един език и става съвременен, това е ок. - Според мен е много яко да се правят такива неща, но на класически текстове. Текстът трябва да е много силен. На „Ромео и Жулиета“ например съм ок да се адаптира в различни адаптации. Но самият текст трябва да е много силен. Иначе се изчерпва. Не мисля, че има римейк на филм, който да не е правен по книга. Затова смятам, че основата наистина е най-важната. Римейкът предполага историята да е една и съща и ти просто да смениш перспективата например. Така е с филма „Идиот“ на Акира Куросава. Там историята е същата, обаче сетингът е в модерна Япония в 80-те. Но е „Идиот“ на Достоевски. И това е интересно. Ти виждаш какъв гений е бил той. Няма никакво значение какъв е сетингът и какво е времето. Психологията, желанията и мотивите са едни и същи. Това прави тези автори класици. Защото тези проблеми винаги са актуални. Аз съм „за“.", "date": "2019.12.21", "title": "Андрей Андонов: Много малко българи работят това, което обичат"}
