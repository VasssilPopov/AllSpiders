{"url": "https://www.monitor.bg/bg/a/view/moje-li-arshinyt-da-meri-razlichno-185832", "text": "Като е аршин, трябва да мери еднакво. Такава е логиката на въпроса за мерките и теглилките и резултатите от премереното едно и също нещо. Така е в света на физиката, но съвсем различно, когато става дума за плащания от държавата и плащания от частни лица. Нагледно потвърждение е възстановяването на болниците на средствата за лечение на бедни хора без здравни осигуровки. Тези средства се превеждат от държавния бюджет чрез Агенцията за социално подпомагане. Ежегодно НАП отчита между 600 000 и 800 000 души с прекъснати здравноосигурителни права по тази причина. Не всички от тях не плащат на инат. Факт е, но има български граждани, които нямат доходи или заработват по някой и друг лев на черно и не могат да си позволят да плащат дори малката здравноосигурителна месечна вноска. Техните т. нар. „доходи“ са далече под минималната работна заплата, но държавата не плаща за тяхното лечение. Причината е в критериите за бедност. За да го поеме Агенцията за социално подпомагане, тези клетници не трябва да имат никаква собственост, та дори и едностайна къщурка в най-затънтената махала. Освен това те трябва да са включени в програмата за енергийно подпомагане и куп още неща, които не могат да бъдат изпълнени. Казано накратко, щъка ли кокошка пред коптора ти, не си социално слаб. Тук никой не спори, че здравните осигуровки не бива да бъдат плащани. Напротив. Въпросът е как да бъде осигурено лечението точно на социално слабите, които не влизат в горната категория, при онези с двустайната къщурка и кокошката пред нея. Факт е, че това са и хората с многобройни заболявания, често пъти социално значими, като туберкулозата например. Всяко неглижиране на тяхното здраве и пропуснато лечение е бомба със закъснител, която може да прерасне в епидемия. Проблемът, който носи със себе си тази прослойка в обществото, съществува във всички европейски страни. Там обаче той е минимизиран, защото има болници за бедни, подпомагани от общини, фондации и най-вече от специални фондове. В България такива лечебници няма и както се вижда скоро няма и да има. Фонд за лечението на крайно бедните също няма. Единствено изключение прави Столичната община, която покрива лечението на клошари и бедни хора, които не попадат в категорията „социално слаб“ на Агенцията за социално подпомагане. В градските болници, които по същество са общински, тя заплаща лечението им. Какво пречи и други общини да поемат подобна инициатива?! Или поне да инициират създаването на медицински центрове, като отдават помещенията за тях безплатно или на символични цени, за да създават фондации, сдружения и вероизповедания лекарски кабинети и манипулационни. Възможности за здравното осигуряване на най-окаяната част от обществото има. Въпросът е аршинът най-сетне да премери еднакво. За да знаят всички, че относително доброто здраве в маргинализираните групи гарантира относително добро здраве и в обществото.  ", "date": "2020.01.14", "title": "Може ли аршинът да мери различно?"}
{"url": "https://www.monitor.bg/bg/a/view/prashtat-ni-izravnjavaneto-za-parnoto-po-mejla-185815", "text": "Топлинните счетоводители ще могат да изпращат изравнителните сметки за парното и по електронна поща при поискване от абоната. Това е записано в публикувания за обществено обсъждане от енергийното министерство проект на нова наредба за топлоснабдяването. Всеки клиент избира начина на предоставяне на индивидуалната му изравнителна сметка, за което уведомява топлинния счетоводител, пише още в проекта. Когато не е направен избор, индивидуалната изравнителна сметка му се предоставя в пощенската кутия на адреса на имота, находящ се в сградата - етажна собственост. Предлага се също, рекламации по отчета на показанията на уредите, допълнителното им отчитане възражения по разпределението на топлинната енергия в изравнителната сметка за предходния отчетен период да, се извършват в срок до 31 август. За настъпили промени в собствеността или вещното право на ползване новият клиент е длъжен в 30-дневен срок да уведоми с писмено заявление топлопреносното предприятие. Доставчикът на топлинна енергия пък ще може да ни спира без предупреждение парното при аварии и преустановяване на подаването на природен газ към производствените му мощности. Клиентите в сграда-етажна собственост, могат да поискат прекратяване на топлоснабдяването за отопление и/или битово горещо водоснабдяване и доставчикът трябва да го направи в срок до 15 дни от подаването на заявлението за това. В този случай топлопреносното предприятие в договорен между страните срок. Когато общата инсталирана топлинна мощност на всички физически присъединени отоплителни тела към вътрешната инсталация в сграда-етажна собственост е намалена с над 50% от общата по проект, топлинният счетоводител е длъжен писмено да уведоми клиентите и топлопреносното предприятие, за да се предприемат действия. Въпросното уведомление включва най-малко следната информация: намалената стойност на топлинната мощност за отопление спрямо проектната; списък на имотите със спряно топлоподаване; датата, на която ще бъде извършено обследване на инсталациите; прогнозното разпределение. От своя страна абонатите трябва в едномесечен срок писмено заявяват в топлопреносното предприятие становището си с протокол от решение на общото събрание на сградата-етажна собственост по мерките, предложени в констативния протокол Когато те не заявят писмено становището си в указания срок топлопреносното предприятие има право да прекрати топлоснабдяването. В проекта за наредба се предлага сключването на писмен договор за присъединяване на нова сграда към техническата инфраструктура да става след като топлопреносното предприятие установи, че инвестиционният проект е изготвен в съответствие с условията за присъединяване. Нов момент в проекта за наредбата е и възможността снабдяването с топлинна енергия в сграда етажна собственост да може да става и от доставчик, който е регистриран като търговец и е избран от общото събрание на етажната собственост, със съгласието на поне две трети от гласовете на собствениците. Въпросните доставчици на топлинна енергия, които на практика са посредници, ще с топлопреносното предприятие. Те ще трябва да предоставят в полза на последното банкова гаранция или депозит в пари по банковата му сметка, или специална застраховка.", "date": "2020.01.14", "title": "Пращат ни изравняването за парното по мейла"}
{"url": "https://www.monitor.bg/bg/a/view/otmenjat-uvelichenieto-na-chasovete-za-kormuvane-obzor-185825", "text": "Увеличението на часовете за кормуване от 31 на 42 е отменено и до края на месеца ще стартира нова работна група, която да обсъди какви да бъдат промените в обучението на кандидат-шофьорите. Това стана ясно след среща на министрите на транспорта и на образованието Росен Желязков и Красимир Вълчев с представители на протестиращите автоинструктори, които блокираха центъра на столицата за 4 часа. Те излязоха на жълтите павета заради заповедта на просветния министър, която разрешава увеличението на часовете и въвеждането на GPS-система за контрол на учебните коли. След срещата изпълнителният директор на ИА „Автомобилна администрация“ Бойко Рановски обясни, че заповедта ще влезе в сила, когато се промени наредба 37 на транспортното министерство, която регламентира обучението. „Такава наредба не е подготвяна и няма да бъде, докато работната група не се произнесе и не даде своите предложения. Когато тя излезе с тях и те се приемат и няма разнобой в бранша, тогава ще започнат промени в нормативната база“, заяви той. Във връзка с другото им недоволство – за GPS-системата за контрол в автомобила, Рановски обясни, че в концепцията за нея е заложено и цялостно дигитализиране на документацията, която в момента се води. „Ако се обедини бранша, че иска промяна поне в електронните документи, ние сме съгласни да въведем тази възможност и ще тя бъде безплатна за всички, които ще я ползват“, обясни той. По време на срещата транспортният министър Росен Желязков пък е подчертал, че ще разчитат на обединения бранш да партнира на държавата за създаването на нормативни и обществени предпоставки за качествено обучение на кандидатите за водачи. Той бил категоричен, че ще продължи работата по създаването на добра организация за провеждане на изпитите, недопускаща субективна преценка и корупционни възможности, съобщиха от министерството. Ангажиментът на министерството на образованието и министъра е да утвърди заповедта за учебната документация. Тя обаче е подусловие, тъй като е обвързана с Наредба 37 на транспортното министерство, обясни по-рано пък зам.-министърът на образованието Таня Михайлова.  ", "date": "2020.01.14", "title": "Отменят увеличението на часовете за кормуване(ОБЗОР)"}
{"url": "https://www.monitor.bg/bg/a/view/shefovete-v-nbc-riki-djyrvejs-svyrshi-strahotna-rabota-185798", "text": "Седмица, след като си навлече гнева на холивудския елит, британският комик Рики Джървейс получи благодарности от ръководителите на телевизията NBC, излъчила церемонията на наградите „Златен глобус“. „ . Наистина, благодаря ти, Рики! Благодаря ти, Рики! Благодаря ти, Рики!“ коментира пред Deadline Пол Теледжи, директорът на развлекателната програма на NBC. Той не пропусна да отбележи, че вече почти не са останали хора, които да искат да водят наградни церемонии. „Това се оказва най-трудната работа и те не печелят кой знае какво от това“, уточни още Теледжи. Сред примерите, които визира, е отказът на Кевин Харт да води миналогодишните оскари, след като фенове го заклеймиха като хомофоб заради стари публикации в социалните мрежи. Теледжи е оптимист и относно следващата церемония на Златните глобуси, която  . „Отдава ни се възможността да се запознаваме с много знаменитости, но много от тях просто не се появяват и не могат да свършат работа. Тина и Ейми обаче го могат“, поясни той.", "date": "2020.01.14", "title": "Шефовете в NBC: Рики Джървейс свърши страхотна работа"}
{"url": "https://www.monitor.bg/bg/a/view/stanislav-semerdjiev-za-chetvyrti-pyt-rektor-na-natfiz-185808", "text": "С подкрепа от 93% Общото събрание на НАТФИЗ избра на 13 януари за свой ректор проф. д-р Станислав Семерджиев. Така той ще оглави Академията за четвърти път (2003-2007, 2007-2011, 2015-2019, 2020-2024). До настоящия момент няма друг законно избран ректор в страната с четири мандата. Гласуваното доверие е спечелено с реформи в методологията на образование, обновяване на сградния и материалния фонд, разширяване на международните взаимоотношения и партньорски програми, социално отговорни проекти за развитие на обществения имидж на Академията, привличане на нови български и чуждестранни партньори и неизменна взискателност към работата на всички. Проф. Станислав Семерджиев е създател и ръководител на специалността „Драматургия“ (1991). От 2011 г. е изпълнителен директор на Световната асоциация на филмовите и телевизионни висши училища (CILECT), след като двукратно е избиран за неин вицепрезидент. Продуцент и сценарист е на експерименталния документален филм „Авантюрата Хамлет“ (2008, реж. Грег Роуч и Ивайло Дикански). Сценарист е на първия български дългометражен сериал „Хотел „България“, автор на либретото на спектакъла „Българска мистерия“ (Учебен театър НАТФИЗ). Той е сценарист, продуцент и редактор на повече от 50 български и международни филмови продукции.", "date": "2020.01.14", "title": "Станислав Семерджиев за четвърти път ректор на НАТФИЗ"}
{"url": "https://www.monitor.bg/bg/a/view/vzriv-v-himicheski-zavod-v-ispanija-185834", "text": "Взрив в химическизавод в Каталуния взе жертва и рани поне шестима, съобщи Ел Мундо. Взривът е станал в Тарагона, а пожарна и полиция са на мястото. Не е ясна причината за пожара. Властите издирват поне един изчезнал при взрива. Цялата местна власт е на крак и е ангажирана спотушаването на огъня. Видео", "date": "2020.01.14", "title": "Взрив в химически завод в Испания взе жертви"}
{"url": "https://www.monitor.bg/bg/a/view/mashinistite-po-deloto-hitrino-s-prisydi-idnija-vtornik-185833", "text": "Три последни заседания остават до края на съдебния процес за железопътната катастрофа в Хитрино от 10 декември 2016 година. Графикът стана ясен на страните във вторник вечерта след края на поредното заседание в Шуменския окръжен съд. Съдебният състав ще обяви присъдата си в 11 часа на 22 януари. Делото, по което единствени подсъдими са машинистите на влаковата композиция Димитър Михнев и Радослав Петков \"потегли\" в съдебна зала точно преди две години на 15 януари 2018 с разпоредително заседание и започна по същество на 7 март същата година. Михнев и Петков са подсъдими за извършване на престъпление по транспорта, довело до смъртта на седем души и телесни повреди на още 40. Преди да приключи разпоредителното заседание адвокатите на двамата подсъдими изразиха съгласие делото да се гледа при условията на съкратено съдебно следствие с прилагането на чл. 371 т. 1 от НПК. Защитата даде съгласие да не се провеждат разпити на вещи лица по голяма част от експертизите, които са безспорни като доказателства, а протоколите и експертните заключения да бъдат приложени към делото за постановяване на присъдата. Идеята беше така да се спести време и делото да приключи в по-кратки срокове. Това обаче не стана, тъй като се оказа, че в хода на досъдебното производство не са извършени редица експертизи, които трябвало да бъдат възложени в хода на съдебното дирене. Съкратеното съдебно следствие няма да доведе до редуциране на евентуално наказание при произнасяне на осъдителна присъда срещу Димитър Михнев и Радослав Петков, тъй като това е възможност, дадена от чл. 371 т. 2, когато подсъдимите признават изцяло фактите, изложени в обвинителния акт, като се съгласят да не се събират доказателства за тези факти. Случаят тук е различен – машинистите не признават вина, а целта на техните адвокати е оправдателна присъда. Днес машинистите отказаха да дават обяснения по случилото се на 10 декември 2016 година. Димитър Михнев е отказал да говори и пред разследващите в хода на досъдебното производство, а колегата му Петков е разпитван само веднъж на 19 декември, 9 дни след катастрофата. В четвъртък процесът продължава с огласяването на последните материали по делото, след което се очаква да започнат обвинителната реч на прокурора и пледоариите на адвокатите на потърпевшите. За 21 януари са насрочени пледоариите на адвокатите на Михнев и Петков, а на следващия ден съдът ще се произнесе с присъда на първа инстанция.", "date": "2020.01.14", "title": "Машинистите по делото \"Хитрино\" с присъди идния вторник"}
{"url": "https://www.monitor.bg/bg/a/view/po-dvama-pacienti-bjagat-mesechno-ot-bolnica-za-da-ne-plashtat-temata-185829", "text": "Поне по двама бягат месечно от големите лечебни заведения, за да не плащат лечението си, тъй като са без здравни осигуровки. Това установи проверка на „Монитор“. Най-голямата спешна болница в страната - „Пирогов“, е похарчила през 2019 г. за хора, лишени от здравноосигурителни права, 440 400 лева. Там са се лекували 435 такива пациенти. Само година по-рано, през 2018-та, те са били 350 човека, показват разчетите. Миналата година някои от тях дори с абокатите, уточни говорителят на спешната болница Мария Пойразова. Болницата е успяла да възстанови сумите за лечението на 103-ма социално слаби, за които здравните грижи поема държавата по смисъла на 17-то постановление на Министерския съвет. Средствата се изплащат чрез Агенцията за социално подпомагане, тъй като там проверяват дали подадените от тях декларации за социално положение отговаря на критериите за бедност – да нямат никаква собственост. Заведени са и 17 дела за неплатени терапии, за които са издадени фактури, но хората отказват да броят парите, допълни тя. Оказва се обаче, че голяма част от здравнонеосигурените, които напускат, нямат документи за самоличност, нито дом и близки. Социалните работници на „Пирогов“ не успяват да издирят роднините им. По наблюденията на лекари това са предимно клошари, които са с много заболявания, повечето хронифицирали, а някои от тях са били и с тежки измръзвания. 1100 здравнонеосигурени, хоспитализирани в клиниките, са лекувани в Университетската болница „Света Анна“ (бивша Окръжна) в София. В това число не влизат тези, на които е оказана помощ в Спешното отделение. Там са в пъти повече, каза за „Монитор“ говорителят на лечебното заведение Антон Луков. За 901 от тях успяхме да си вземем парите от Агенцията по социално подпомагане, тъй като те отговаряха на критериите за социално слаби, уточни той. 126 човека обаче са избягали преждевременно, тъй като са били без осигуровки, но и не са искали да платят терапията си. Най-често от болницата се чупят майки, родили преди няколко часа, и жени с патологични бременности. Те си тръгват, кървейки, от страх да ги накарат да платят. Когато разберат, че раждането в България е безплатно, дори за здравнонеосигурените, някои от тях се връщат. инфекциозното отделение на УМБАЛ „Св. Анна” е с решетки на прозорците, а единствената входна врата се заключва. Въпреки това поне по петима годишно успяват да драснат и оттам, някои дори със системите, щом се посъвземат, разказаха лекари. През миналата година в „Света Анна“ са лекувани и 22-ма чужденци без здравни застраховки и осигуровки, които обаче са си платили лечението на касата на болницата. 380 000 лева са загубите през 2019-та от хора с прекъснати здравноосигурителни права. Само за сравнение, година по-рано за същата цел са похарчени 250 000 лева. Лечебното заведение е организирало документите за 26 служебни погребения, двама покойници са били неидентифицирани. Девет човека без здравни осигуровки са лекувани през 2019 г. в Университетската многопрофилна болница „Свети Иван Рилски“ в столицата.", "date": "2020.01.14", "title": "По двама пациенти бягат месечно от болница, за да не плащат (ТЕМАТА)"}
{"url": "https://www.monitor.bg/bg/a/view/mahat-mantu-probata-na-11-godishnite-zadyljitelna-vaksina-sreshtu-varicela-185830", "text": "Реимунизацията за туберкулоза (БЦЖ ваксина) и проба манту за 11-годишните отпадат от имунизационния календар на България. Намалява се и приемът на пневмококовата ваксина за деца до 6-месечна възраст от 3 на 2 дози. При децата на 12-годишна възраст се въвежда реимунизация и срещу коклюш към реимунизацията срещу тетанус и дифтерия. \"Промените се налагат, защото и животът се променя. Според това какъв опит се трупа у нас и навън и как се променя заболеваемостта ние се опитваме да го направим такъв, че да е най-ефективен\", обясни националният здравен инспектор д-р Ангел Кунчев. \"Заболеваемостта от туберкулоза у нас исторически е сред най-високите по много причини - социални и здравни. Но истината е, че специално при туберкулозата едно от много добрите постижения е, че в рамките на 10 години заболеваемостта намаля над два пъти. Тенденцията е за чувствително намаляване\", допълни още той. В отговор на въпрос защо се налага корекцията в календара за 11-годишните, д-р Ангел Кунчев отговори: \"Защото няма никакви научни доказателства, че тези проверки с манту и след това БЦЖ-ирането дават по-голяма сигурност. Напротив - има достатъчно натрупан опит, който показва (конкретно опитът на Европа) - две трети от страните в Европа изобщо не правят туберкулозна ваксина. Останалата една трета от страните са основно от Централна и Източна Европа и правят една, само две страни - две, ние бяхме единствените в Европа, които имахме пет приема. Самата проба манту е специфична за разлика от всички останали и когато не се изпълни както трябва, много често дава неверни резултати и се налага да се БЦЖ-ират деца, които имат имунитет. Фактически изпълнението не е съвсем точно. По никакъв начин отпадането на тази проба не отменя възможността, който и да е, ако има съмнения, да я назначи и направи при специалист в тубдиспансера\", обясни д-р Кунчев. За пневмококовата ваксина той поясни, че ситуацията е сходна. \"През последните 10 години непрекъснато наблюдаваме, че коклюшът започна да се възражда не толкова в детската възраст. Когато скоро е направена имунизация, ти имаш напрегнат имунитет, но вече в тийнейджърската възраст - 18, 20, 25 години - повечето случаи са в тази възраст. По думите му това се дължи на отслабването на имунитета, заради което е нужна бустерна доза, която да осигури по-дълга защита поне в рамките на 10-15 години. Считаме, че ще намалим заболеваемостта в тази възрастова група\", каза още д-р Кунчев за допълнителната коклюшна ваксина. За идеята да се въведе задължителна ваксина срещу варицела Кунчев заяви, че още ще се говори по тази тема, защото няма единодушие както от страна на родителите, така и при част от специалистите редно ли е да се въведе задължително в календара. Неговото лично мнение е, че е дошъл този момент. Ние имам 30 хил. случаи миналата година. Колкото и да е леко протичаща, при 0,5% има усложнения. Това формира една не малка бройка на деца и възрастни, които я карат тежко, понякога и животозаплашващо. Почти всяка година има по 2-3 смъртни случая. Досега истината беше, че хората си я купуват от други страни, но по-нормалното е тя да е налице в България. Ако следващите 1-2 години достигнем до консенсус, ще я въведем, както са го направили повечето развити страни.", "date": "2020.01.14", "title": "Махат манту пробата на 11-годишните,  задължителна ваксина срещу варицела"}
{"url": "https://www.monitor.bg/bg/a/view/alo-izmamnici-se-predstavjat-za-slujiteli-na-fond-zemedelie-185831", "text": "Държавен фонд \"Земеделие\" предупреждава земеделските производители, че от началото на годината върви нов вид телефонна измама. Измамниците звънят на мобилните телефони на стопаните и се представят за служители на Разплащателната агенция. Заблуждават ги, че срещу 120 лв. ще им бъде възобновена регистрацията като земеделски производители, която им била служебно прекратена. Чрез куриерска пратка лицето щяло да получи необходимите документи, като заплати исканата сума за \"услугата\", обясняват измамата от ДФЗ. От фонд \"Земеделие\" припомнят, че регистрацията за земеделски производители е безплатна. В тази връзка ръководството на фонда призовава всички земеделски стопани да бъдат бдителни и при съмнения за измами да сигнализират както ДФЗ, така и органите на МВР. Сигнали за корупция, незаконни или неправомерни действия или бездействия на длъжностни лица от администрацията на ДФ \"Земеделие\" могат да се подават в писмен или електронен вид и постъпват в Централно управление на Фонда, чрез: - регистриране в деловодната система на ЦУ или ОД на ДФ \"Земеделие\"; по електронна поща на адрес: signali@dfz.bg и на телефон 0700-106-16. Сигналите за новия вид \"ало\" измами са постъпили на горещата линия на ДФЗ, уточняват от финансовата институция.", "date": "2020.01.14", "title": "„Ало“ измамници се представят за служители на фонд \"Земеделие\""}
{"url": "https://www.monitor.bg:443/bg/a/view/22-trotilovi-presovki-i-8-paketa-s-vzrivno-veshtestvo-otkriti-v-imota-vyv-vetovo-185826", "text": "22 тротилови пресовки и 8 пакета с взривно вещество са били открити в имота във Ветово, в който вчера сутринта избухна взрив. Това съобщи днес на брифинг в Русе наблюдаващият прокурор Николай Николов в присъствието на окръжния прокурор на Русе Георги Георгиев и директора на Областната дирекция на полицията старши комисар Теодор Атанасов. Общото количество на намерените взривни вещества е над 20 килограма, а не над 30 килограма, каквато бе неофициалната информация снощи. Взривът стана вчера към 10,00 ч. в стара жигула в двора на къща, намираща се в центъра на град Ветово. Пострада собственикът на имота - 51-годишният М.М., по професия минен инженер, който бе откаран в Университетската болница „Канев“ с комоцио и настанен в неврохирургичното отделение. Прокурор Николов обясни, че пострадалото лице в дейността си през годините е имало достъп до взривни материали, като към момента се изяснява откъде са били взети те и в какъв период от време е станало това. Според обясненията на мъжа взривните вещества са придобити в периода 1998 – 2010 г. Както вчера Агенция „Монитор“ писа, настоящата работа на 51-годишния в предприятието в Сеново не е свързана с взривове. Мъжът е задържан първоначално за 24 часа, а от днес този срок е удължен с още 72 часа. След това, в петък, ще бъде внесено искане в съда за налагане на мярка за неотклонение „задържане под стража“, поясни прокурор Николов и допълни, че предстои утре мъжът да бъде изписан от болницата. 51-годишният е привлечен като обвиняем по две престъпления – за предизвикване на взрив и за незаконно придобиване и държане на взривни вещества. За всяко едно от тях наказанието е от три до 10 години лишаване от свобода. Разследването все още е в начален етап и се изяснява как точно е станал взривът. Извършва се претърсване и на други места във Ветово за наличие на взривни вещества.", "date": "2020.01.14", "title": "22 тротилови пресовки и 8 пакета с  взривно вещество открити в имота във Ветово"}
{"url": "https://www.monitor.bg:443/bg/a/view/ostaviha-v-aresta-pijan-shofior-ranil-trima-185819", "text": "Състав на хасковския окръжен съд остави в ареста 40-годишния Митко Митев, който шофира пиян и рани трима навръх Нова година. При произшествието мъжът навлязъл на червен светофар в кръстовище на бул. „ Г.С. Раковски “ и ул. „Дунав“ в Хасково и ударил две коли, при което потърпевшите получили средни телесни повреди. Полицаите установили, че шофьорът е управлявал с 2,14 промила алкохол. Хасковския окръжен съд потвърди определението на първоинстанционния съд за налагане на мярка за неотклонение „задържане под стража“, тъй като има опасност мъжът да извърши повторно престъпление или да се укрие. Отчетени били също така и предходни осъждания на обвиняемия и данни за административни нарушения по Закона за движение по пътищата.", "date": "2020.01.14", "title": "Оставиха в ареста пиян шофьор, ранил трима"}
{"url": "https://www.monitor.bg:443/bg/a/view/prokuraturata-pusna-chast-ot-dokazatelstvata-si-za-vodnata-kriza-v-pernik-185824", "text": " Прокуратурата разпространи част от доказателствата си за водната криза в Перник. Сред тях са протоколи от разпитите на управителя на ВиК-Перник Иван Витанов и на Илияна Тодорова – директор на Дирекция „Управление на водите“ при МОСВ, справки за състоянието на язовир „Студена“ и графици, подписани от министър Нено Димов. Предвид високия обществен интерес и множеството въпроси на медиите по образуваното досъдебно производство, свързано с водната криза в гр. Перник, Специализирана прокуратура предоставя следната информация: Образувано е досъдебното производство по реда на чл. 212, ал.1 от НПК с постановление на прокурор от Специализирана прокуратура. В хода на разследването са събрани доказателства и в качеството на обвиняем е привлечен Нено Димов за извършено от него престъпление по чл. 219, ал. 3, вр. ал. 1 НК - умишлена безстопанственост. На 12 януари 2020 г. в проведено съдебно заседание Специализираният наказателен съд взе спрямо обвиняемия Нено Димов най-тежката мярка за неотклонение „Задържане под стража“. Съдът се запозна с представените от Специализираната прокуратура доказателства във връзка с евентуално допусната умишлена безстопанственост от страна на обвиняемия, в качеството му на действащ министър на Министерство на околната среда и водите. Прокуратурата на Република България счита, че в резултат на извършеното престъпно деяние са последвали значителни щети на стопанството, изразяващи се в разходването на 7, 223 млн. куб. м. вода от яз. „Студена“, което е довело до намаляване на общия обем воден ресурс на язовира до критичните нива, близки до т. нар. „мъртъв обем“ на язовира. В резултат на това се е стигнало до значителен недостиг на водния ресурс за питейно битови нужди на жителите на гр. Перник и околните селища. Специализираната прокуратура продължава да споделя разбирането, че българските граждани имат право на информация по въпроси, които представляват за тях законен интерес, ако информацията не е държавна или друга защитена от закона тайна, не възпрепятства действията по разследването и не нарушава презумпцията за невиновност. Категорично от събраните до момента доказателства се установява, че в случай, че министъра на околната среда и водите беше положил достатъчно грижи за ръководенето, управлението и стопанисването на водния ресурс на язовир „Студена“ и не беше разрешил разходването на вода за промишлени нужди, към настоящия момент не би имало недостиг на вода за битови нужди. Предвид изложеното и след разрешение на прокурор по реда на чл.198, ал.1 от НПК, представяме част от доказателствения материал по досъдебното производство, доколкото същите са публични предвид това, че са били обсъждани в открито съдебно заседание на 12 януари 2020 г. на Специализиран наказателен съд. Специализирана прокуратура ще продължи да информира българските граждани по дела с голям обществен интерес, при спазване на посочените по-горе принципни положения.", "date": "2020.01.14", "title": "Прокуратурата пусна част от доказателствата си за водната криза в Перник (ДОКУМЕНТИ)"}
{"url": "https://www.monitor.bg:443/bg/a/view/mtsp-razrabotva-se-programa-za-predostavjane-na-griji-v-domashna-sreda-185822", "text": "Ограничението в Закона за личната помощ и отлагането на Закона за социалните услуги изисква търсене на възможност за осигуряване на грижа за нуждаещи се от асистентска подкрепа хората с увреждания и граждани над 65 години. Един от вариантите е и разработване на национална програма за предоставяне на грижи в домашна среда. Според Закона за личната помощ до 31.12.2020 г. има законово ограничение по отношение на ползвателите на лична помощ и на максималния брой часове подкрепа, които могат да се ползват, заявиха от Министерството на труда и социалната политика в отговор на препоръките на омбудсмана за справяне с проблема. Според разпоредбите от лична помощ имат право да се възползват хора с 90 и над 90% вид и степен на увреждане, деца с право на чужда помощ и деца с 90 и над 90% степен на увреждане. В тази група обаче не попадат всички останали лица, които са получавали услуги в домашна среда. Броят на ползващите лична помощ се увеличава прогресивно – от около 5000 през септември 2019 г. до почти 20 000 до момента през първия месец на 2020 г. Съответно, разходите за обезпечаване на Закона за лична помощ нарастват също прогресивно. По бюджета на МТСП за 2020 г. са предвидени средства за финансиране на механизма лична помощ в размер на 92,6 млн. лв., както и близо 560 млн. лв. по програма „Подкрепа на и за хората с увреждания“, разясняват още от МТСП. В края на декември 2019 г. Агенцията за социално подпомагане изпрати писмо до всички общини с молба да бъде предоставена информация за хората, които до края на миналата година са получавали социални услуги в домашна среда „личен асистент“, „социален асистент“ и „домашен помощник“. Получените данни сочат, че 12 978 лица, които не отговарят на условията за включване в механизма за лична помощ, от 1 януари не получават съответната услуга. От тях над 65-годишна възраст са 4977.", "date": "2020.01.14", "title": "Обмисля се разработването на програма за предоставяне на грижи в домашна среда"}
{"url": "https://www.monitor.bg:443/bg/a/view/10-000-aplodirat-viktorija-georgieva-v-amsterdam-185784", "text": "Близо 10 хиляди меломани ще аплодират Виктория Георгиева по време на един от стартовите промоционални концерта за Евровизия. Тя е сред първите участници потвърдили присъствието си на събитието в Амстердам. Промоционалният концерт ще се проведе на 4 април, само месец, след като Георгиева ще представи и пред родната публика песента си за Евровизия. Към момента тя работи активно по парчето. Тази седмица Виктория ще участва в музикален лагер в Лондон, където работи с композитори и текстописци от Обединеното кралство. Подобен лагер беше организиран и в София от 8 до 13 януари, като в него взеха участие български и международни композитори. В столицата на Нидерландия ще се изявят почти всички претенденти за голямата победа на конкурса. На терен ще има и журналисти, които ще запознаят света с най-интересните според тях певци. Българката е на челните позиции в класацията на феновете за това кой артист са най-нетърпеливи да видят. Двата полуфинала и големият финал на Евровизия 2020 ще бъдат излъчени на живо по БНТ 1 на 12, 14 и 16 май. Още на 28 януари пък ще стане ясно в кой от двата полуфинала ще участва България.", "date": "2020.01.14", "title": "10 000 аплодират Виктория Георгиева в Амстердам"}
{"url": "https://www.monitor.bg:443/bg/a/view/nad-54-dovolni-ot-ikonomicheskija-klimat-u-nas-185820", "text": "54,3% от участвалите в проучване са заявили, че са доволни от икономическия климат и възможности в България, съобщиха от една от социологическите агенции. Данните са от телефонна анкета на удовлетвореността на българите от икономическото състояние на страната и тяхното лично. То е извършено по телефона от 9 до 13 януари сред 873 души. Преобладаващата част от респондентите оценяват положително икономическата обстановка в страната, макар че не биха се отказали от увеличение на личните си приходи. Позитивната оценка за развитието на България намира отражение и върху политическите им пристрастия и стабилната подкрепа към управляващата коалиция, се посочва в съобщението. Според 35,7% от интервюираните икономическата ситуация в България е негативна, а 10% не могат да преценят. Традиционно при проучвания българите са недоволни от личната си финансова ситуация или смятат, че би могла да бъде и по-добра, отбелязват оорганизаторите на анкетата. И при сегашното проучване удовлетворени от собствените си доходи са 34,7%, а 59,7 ги оценяват като недостатъчни. Относително малък е делът на анкетираните, които нямат мнение или им е трудно да преценят позицията си по този въпрос - 5,6%.", "date": "2020.01.14", "title": "Над 54% доволни от икономическия климат у нас"}
{"url": "https://www.monitor.bg:443/bg/a/view/pejzaji-i-obitalishta-ot-evropa-naseljavat-galerija-arte-185805", "text": "Столичната галерия „Арте“ представя до 31 януари изложба живопис „Паважи, обиталища“ – около 20 маслени картини на художничката Севда Потурлян. Всички те са мотиви от различни европейски страни: съкровени кътчета – реални, но и пречупени през нейното богатото и деликатно въображение. Вернисажът за откриването е днес от 18 до 20 ч. на адреса на галерията - ул. \"Бузлуджа\" 31.   „Севда Потурлян притежава специфичен дар да опоетизира „живеенето” на човека в неговите делнични, битови измерения. Тя открива достойни за вниманието обекти дори и в най-тривиалните и непретенциозни ежедневни ситуации и аспекти на съществуването. Нещо повече – очевидно преди всичко именно подобни насоки се фокусират в нейния художнически поглед. Онова, което има значение обаче, е не мотивът сам по себе си, а извличането на неговата съкровена пластическа и оттук – емоционална характеристика“, казва за творчеството на Севда Потурлян изкуствоведът проф. Чавдар Попов. Живописта на авторката излъчва тиха, ненатрапчива и естествена съзерцателност и съответно настройва зрителя в същия ключ. Тя провижда екзистенциалното в бита, в градската среда и в природата, населени от човека, като се стреми директно, без помощта на сюжет и фабула, да предаде своите настроения и усещания. Наивизмът на художествения й изказ е логична проекция на тази цялостна нагласа към творчеството. Подобна образна доминанта в картините им придава неподправена искреност, жизненост и очарование.", "date": "2020.01.14", "title": "Пейзажи и обиталища от Европа населяват галерия „Арте“"}
{"url": "https://www.monitor.bg:443/bg/a/view/mechtanata-svatba-ala-kari-bradshou-185823", "text": "Горчиво, скъпи блондинкофили! Отново е вторник и ние отново сме на първа линия, за да раздаваме правосъдие какво е редно и какво не, когато става въпрос за отношенията между мъжа и жената (и всякакви вариации между двата пола, защото... нали). Днес обаче ще сме на празнична тематика, след като приятелка ни сподели, че е готова да се врече във вечна вярност на любимия си. Истина е, че съчувстваме и на двамата страдалци, чийто живот предстои да се превърне в непрестанно броене на мръсните чорапи, захвърлени на пода... Преди да се стигне до тази драматична развръзка обаче ще се състои всеобщ любим момент за жените – СВАТБАТА! Роклята, обувките, нежният бриз, който вместо да проваля скъпата и отнелата часове прическа, я прави да изглежда дори по-неотразима... Почти няма да намерите детайл от това гранде събитие, за което да не можем да говорим с часове. Всяка жена има изградена представа за това какво трябва да представлява нейната сватба. Ако отрича, то най-нагло ви лъже в очите. Още от прогимназията, когато е почувствала първите трепети на любовта, тя си е представяла как нехранимайкото от съседния чин ще застане до нея пред олтара и ще разтопи сърцето й. В представите й, това се случва на фона на залез слънце, на морския бряг, а в бекграунда се чува любимата й песен на Лизи Макгуайър. С годините „мечтаната сватба“ претърпява много метаморфози. А за огромно съжаление (на този, който ще трябва да плати за нея), твърде често идеите ни хрумват покрай някой гениален филм, пропагандиращ, че 5000 лв. за декоративни цветя е най-нормалното нещо на света. А ето и само част от примерите за киносватби, върху които базираме нашите мечти: Коя дама не иска да е Кари Брадшоу? Бихме се вселили у нея дори и само заради впечатляващата й колекция от обувки. Неслучайно когато стана ясно, че този идол на женската култура се е втурнал да се омъжва, всички подострихме моливи и започнахме да си записваме. 159 хиляди долара – толкова би ни излязла сватбата, ако изпълним на макс мечтата си тя да е досущ като тази на Кари Брадшоу от „Сексът и градът“. 60 хиляди е само наемът на обществената библиотека в Ню Йорк, а още 70 бона биха отишли за кетърингът, в случай, че сме решили да поканим не само роднини и приятели, но и кварталната фризьорка, която така и не повярва, че някой се е прецакал да ни предложи брак. 9000 долара струват цветята, а с роклята на Кари (дело на Вивиен Уестууд) можем да се сдобием срещу скромната (на фона на всичко останало) сума от 15 700 долара. Прибавете в сметките и годежния пръстен от над 5 хиляди и официално младоженците могат да обявят фалит. Важно е да се отбележи, че в крайната сума тук не влиза превоза на всички тези гости до Ню Йорк, така че помислете отново дали да поканите и фризьорката. За по-реалистично настроените булки, „Наистина любов“ ни „предлага“ своя версия на мечтаната сватба за едва 15 600 долара. Най-скъпа тук е роклята на Джулиет. Тя обаче завзема близо половината от бюджета ни за големия ден – 7 240 долара. С близо 2 бона пък ще трябва да се раздели младоженецът още при годежа, за да сбъдне фантазиите на своята изгора - пръстенът, с който Джулиет се подвизава на сватбата си е оценен именно на толкова. Локацията, украсата и кетъринга, разбира се, също изяждат спестяванията ни, като в конкретния случай, за да докажем, че това е „Наистина любов“, ще трябва да изхарчим допълнителни 6360 долара. Eто, че отново се намираме на брега. Сватбата на Джейн и Кевин в „27 рокли“ се откроява, както с романтиката си (и прословутия поглед на младоженеца, когато види за първи път булката), така и с факта, че ще трябва да намерите място на цели 27 шаферки. За да стъпите, първо, на самия бряг в Ню Йорк за сватба, ще трябва да се сбогувате с 12 хиляди долара. Добавете още 1 017 за цветята, 7 хиляди за роклята на Джейн (Amsale Aberra) и сте напът да направите бъдещата съпруга особено щастлива. Лицето й ще грейне и при вида на годежния пръстен, който се оказва най-скъп от всичко останало с „бляскавата“ цена от 7 718 долара.", "date": "2020.01.14", "title": "Мечтаната сватба ала Кари Брадшоу"}
{"url": "https://www.monitor.bg:443/bg/a/view/nigerijski-miliarder-iska-da-kupi-arsenal-185821", "text": "Най-богатият човек в Африка изяви желание да поеме властта на \"Емирейтс\", но към момента е фокусиран да развива своята компания. Нигерийският бизнесмен Алико Данготе намекна, че е готов да закупи “Арсенал” през 2021 година, но само ако няколко проекта на обща стойност милиарди бъдат реализирани през тази година. 62-годишният милиардер е основател на компания, която се занимава с производство и разпространение на различни продукти, като захар, цимент, ориз, брашно и средства за риболов. Богатството му се оценява на около 11 милиарда долара. Към момента собствеността на “Арсенал” е на американеца Стан Крьонке, който взе еднолично властта през миналата година, след като придоби дял от Алишер Усманов на стойност 550 млн. паунда. \"Това е отбор, който искам да закупя един ден, но продължавам да казвам, че очаквам проекти на стойност 20 милиарда долара. Сега се концентрирам върху тях. Опитвам се да довърша изграждането на компанията си и след това бих могъл през 2021-а. Сега няма да купя “Арсенал“, а когато кача компанията си на следващото ниво\", споделя Данготе. \"Артилеристите\" са в сложен период на адаптация след напускането на Арсен Венгер през 2018-а.", "date": "2020.01.14", "title": "Нигерийски милиардер иска да купи “Арсенал”"}
{"url": "https://www.monitor.bg:443/bg/a/view/misis-bylgarija-2019-shte-uchastva-v-sedmicata-na-modata-v-milano-185802", "text": "Носителката на титлата „Мисис България 2019“ Марина Цветанова ще дефилира на подиума в рамките на Седмицата на модата в Милано в края на февруари, съобщиха от \"ВИП комюникейшън\". Поканата към Марина дошла още по време на Sofia Green Fashion Days в края на ноември миналата година. Тогава тя се разходи по котешката пътечка с тоалети, представени от посолството на Мароко. Цветанова показа и собствена колекция, съвместно с дизайнерката Милена Петрова. \"На това събитие е присъствал и Месец по-късно получих покана да участвам като модел в Седмицата на модата в Милано. Предложиха ни да представим и нашата колекция\"., разказва родната красавица, чиито мерки са 90-60-90.", "date": "2020.01.14", "title": "Мисис България 2019 ще участва в Седмицата на модата в Милано"}
{"url": "https://www.monitor.bg:443/bg/a/view/kike-setien-e-novijat-trenior-na-barselona-185811", "text": "\"Мравката\", както е наричан вече бившият наставник, беше назначен през май 2017-а, като донесе две титли, Купа и Суперкупа на тима. В последно време обаче резултатите и най-вече играта бе незадоволителна. Двете отпадания от “Рома” и “Ливърпул” в Шампионска лига също са черно петно във визитката на Валверде, а чашата преля с късния обрат от “Атлетико”, който изхвърли тима от Суперкупата на страната. Изборът на шефовете се е спрял върху Кике Сетиен най-вече заради работата му в “Бетис”, където прекара два сезона. Под негово ръководство андалусийците играеха прекрасен футбол, като именно Сетиен е последният наставник, победил “Барса” на \"Камп Ноу\". Той е определян за един от най-модерните и офанзивно мислещи треньори на Испания. Възхищавал се е на Кройф и работата му в каталунския гранд, като голяма част от философията му е заимствана именно от холандския гений. 61-годишният треньор е напълно обсебен от футбола, обожава музиката на \"Ролинг Стоунс\", фанатично е влюбен в шахмата и прави така, че отборите му да събират очите на всички, които харесват атакуващия и открит футбол. \"Един от малкото останали наивни романтици в играта\" - така го описаха вестниците в страната, след като пое “Бетис” през 2017-а и веднага го вкара в евротурнирите. На 11 ноември 2018 г. „Бетис” победи “Барселона” на \"Камп Ноу\" с 4:3 в един от незабравимите мачове на десетилетието в Примера. Говори се, че Лео Меси е пожелал този човек да води “Барса” още тогава. Феновете са развълнувани, защото е ясно, че “Барса” отново ще забавлява. Позагубено усещане в последните месеци, в които сякаш отборът се движеше по инерция и без удоволствие от играта при Валверде.", "date": "2020.01.14", "title": "Кике Сетиен е новият треньор на „Барселона“"}
{"url": "https://www.monitor.bg:443/bg/a/view/sinite-hvanaha-gorata-spierings-s-pyrva-trenirovka-185810", "text": "Тренировка в гората разпореди треньорът на „Левски“ Петър Хубчев за втория ден от подготвителния лагер в Сандански. Играчите бяха пратени да бягат през гориста местност над хотела, в който са отседнали „сините“. Тренировката бе първа за новото попълнение на „Левски“ Стайн Спиерингс. Холандецът дойде късно вечерта в понеделник в лагера на отбора, след като преди това подписа договор. Халфът се запозна с новите си съотборници, а на сутринта се включи наравно с останалите играчи. Единствените отсъстващи от беговите упражения в гората бяха вратарите на „Левски“, които се готвеха във фитнеса. И докато Спиерингс се запознава с обстановката в отбора, фенове припомниха любопитен факт от кариерата му. Именно той е автор на най-красивия автогол в холандския футбол, а видео от впечатляващото изпълнение се завъртя из социалните мрежи. През 2018 година Спиерингс си отбелязва страховит автогол в мач срещу “Дордрехт” от баражите за оставане в елита. Малко след това тогавашният отбор на халфа „Спарта” (Ротердам) все пак печели с 2:1, но в решителната среща за оцеляване губи от “Емен” и изпада от елита на холандския футбол. Междувременно стана ясно, че „Левски“ няма да успее да вземе чешкото крило Йозеф Хушбауер. Желаният от „сините“ играч предпочете офертата на втородивизионния „Динамо“ (Дрезден) пред това да премине на „Герена“. Самият играч пък призна след официалното си представяне в новия си отбор, че е имал много добра оферта от „Левски“, но в крайна сметка е избрал да продължи кариерата си в Германия.", "date": "2020.01.14", "title": "„Сините“ хванаха гората, Спиерингс с първа тренировка"}
{"url": "https://www.monitor.bg:443/bg/a/view/manchestyr-unajted-i-sporting-v-spor-za-cenata-na-bruno-fernandesh-185814", "text": "“Манчестър Юнайтед” и “Спортинг” (Лисабон) все още са много далеч от това да постигнат споразумение за цената на Бруно Фернандеш. До скоро трансферът на полузащитника на \"Олд Трафорд\" се считаше за сигурен, но сега се оказва, че финансовите параметри по сделката все още не са финализирани. Разговорите между двете страни продължават, след като самият играч иска да премине при \"червените дяволи\", но големите разминавания са в оценката за него на двата клуба. Междувременно полузащитникът на “Манчестър Юнайтед” Джеси Лингард може да продължи кариерата си в Италия. Агентът Мино Райола вече е предложил услугите на своя клиент на “Интер”,”Милан”,”Рома“ и “Наполи”. Очаква се Лингард да напусне “Юнайтед”, тъй като мениджърът Оле Гунар Солскяер е недоволен от изявите му. Полузащитникът има 18 мача във Висшата лига този сезон без отбелязан гол. За първи път от десетилетие пък „Манчестър Юнайтед” не е сред първите два клуба в света по оборот за година в изследването на експертите от Deloitte. На върха този път е “Барселона”, след като “Реал” и \"червените дяволи\" сменяха водачеството в последните 5 сезона. Тенденцията е притеснителна за „Юнайтед“ - отстъплението е видимо, а прогнозата е, че следващият такъв отчет след година ще сочи най-ниските стойности за клуба от 25 години.", "date": "2020.01.14", "title": "„Манчестър Юнайтед” и “Спортинг” в спор за цената на Бруно Фернандеш"}
{"url": "https://www.monitor.bg:443/bg/a/view/nap-naredba-n-18-njama-da-byde-otlojena-tyrgovcite-nedovolstvat-185816", "text": "Срокът за привеждане на дейността на търговците, използващи софтуер за управление на продажбите, с изискванията на Наредба Н-18, няма да бъде удължаван. Това стана ясно на среща между Националната агенция за приходите и Българската асоциация по информационни технологии, на която присъстваха разработчици на софтуер за управление на продажбите. Вчера търговци поискаха по-дълъг срок с протест пред финансовото министерство. Експертите на приходната агенция съобщиха, че към момента има над 500 регистрирани софтуера за продажбите и процесът продължава интензивно. По думите на софтуерни разработчици, част от клиентите отлагат внедряването на новите програмни продукти, като това ги поставя под риск от санкции. От приходната агенция припомнят, че до края на януари всеки бизнес, използващ софтуер за управление на продажбите, трябва да го приведе в съответствие с изискванията на наредбата за касовите апарати. Лицата, които отговарят на изискванията на наредбата (чиито продажби в брой са под 5% от приходите и за които са изпълнени два от трите критерия - приходи от продажби над 16 млн. лв., стойност на активите по баланс над 8 млн. лв. и персонал от над 50 души) и са избрали да използват СУПТО, който създава стандартизиран одиторски файл, трябва да съобразят дейността си с изискванията на Наредба Н-18 до 31 март 2020 г. Избралите алтернативната възможност за отчитане на извършваните продажби – СУПТО със стандартизиран одиторски файл, трябва да уведомят за това НАП по електронен път до 31 януари 2020 г.", "date": "2020.01.14", "title": "НАП: Наредба Н-18 няма да бъде отложена, търговците недоволстват"}
{"url": "https://www.monitor.bg:443/bg/a/view/survakarcheta-v-kzd-za-vasilica-185812", "text": "Комисията за защита от дискриминация бе посетена от сурвакарчета вчера. Поводът бе честването на Василица – ромската Нова година, а инициативата е на Центъра за междуетнически диалог и толерантност „Амалипе”, съобщиха от институцията. Присъстваха представители на Комисията. Децата бяха придружени от свои преподаватели и от Димитър Черкезов от „Амалипе. Гостите бяха приветствани от доц. д-р Баки Хюсеинов, зам.-председател на КЗД. Учениците от Средно училище „Цанко Церковски“, с. Никола Козлево, Шуменска област, и Обединено училище \"Христо Ботев\", село Каспичан, Шуменска област, представиха рецитации и танци, посветени на празника Банго Васил, после децата сурвакаха присъстващите с пожелания за здраве, успехи и берекет. Те с радост приеха и благодариха за подаръците, подготвени им от Комисията.", "date": "2020.01.14", "title": "Сурвакарчета в КЗД за Василица"}
{"url": "https://www.monitor.bg:443/bg/a/view/balet-todes-idva-s-nov-spektakyl-prodyljenie-185801", "text": "Един от най-добрите руски модерни балети „Тодес“ ще отпразнува своята 33-та годишнина и в България. Артистите пристигат с нов спектакъл „#продължение“ за две участия – в зала 1 на НДК в София на 23 март и във Варна на 25 март. Спектакълът е с изцяло авторска музика, а балетистите са подготвени с пищни костюми и хореография. „Тодес“ се събирт през 1987 година. Създател, балетмайстор и постановчик на е Алла Духова. Балетът не остава незабелязан и от световни музикални легенди като Майкъл Джексън, Марая Кери, Алла Пугачова и други звезди, с които споделят сцена. Името на балета идва от един от най–опасните елементи във фигурното пързаляне, а самата Духова е хореограф на носителите на сребърни олимпийски медали французите Марина Анисина и Гвендал Хейзър. Билетите са вече в продажба на цени между 30 и 70 лв.", "date": "2020.01.14", "title": "Балет „Тодес“ идва с нов спектакъл „#продължение“"}
{"url": "https://www.monitor.bg:443/bg/a/view/cska-otkaza-3-top-oferti-za-ali-sou-185817", "text": "ЦСКА внесе яснота около бъдещето на голаджията си Али Соу, около когото се шуми безспирно в последните дни. Гамбийският нападател бе пращан усилено от медиите в египетския „Ал-Ахли“. Според множество издания пратеници на тима са били вече в София, за да договорят сделката, а спряганата сума бе колосална за българските стандарти – 4 милиона евро. Това накара от ЦСКА да излязат с официално становище, опитвайки се да тушират страстите. В позицията се казва, че продажба на Соу няма да стане „на всяка цена“, а освен това от клуба вече са отхвърлили 3 много сериозни оферти. \"Армейци, относно последните новини в медиите, че клубът ни е пред финализирване на продажбата на нападателя Али Соу в Египет, сме длъжни да поясним следното: Истината е, че при нас досега са постъпили три много силни оферти за негов трансфер. Интересът от страна на чуждестранни клубове е логичен и очакван, но пред ръководството на ЦСКА не стои на дневен ред раздяла с футболиста на всяка цена. Али Соу е основен и много важен състезател за нашия отбор и ние разчитаме на него, за да постигнем целите си този сезон“, пише официалният сайт на „червените“. Той заяви пред египетското издание FilGoal, че сделка за Али Соу с „Ал Ахли” едва ли ще се състои, тъй като египтяните не са пращали оферта, а само запитване дали се продава. “Имаше запитване от “Ал Ахли” в последните часове. Но треньорът Милош Крушчич потвърди, че не иска да се разделя със Соу. Това е позицията на клуба. Нямам информация за присъствието на представител на “Ал Ахли” в България за преговори с нас за трансфер на Али Соу и не можем да коментираме никакви съществени подробности”, допълни Стоилов, който движи селекцията на „Армията“. И докато от ЦСКА отричат за трансфер на Соу, той и колегите му продължават с интензивните тренировки на лагера в Турция. Тежките натоварвания пък бяха разведрени от рождения ден на бразилеца Евандро. Нападателят не пропусна да почерпи съотборниците си с торта, с която в крайна сметка бе омазан от тях по цялото лице, а забавното видео бе публикувано на сайта на ЦСКА.", "date": "2020.01.14", "title": "ЦСКА отказа 3 топоферти за Али Соу"}
{"url": "https://www.monitor.bg:443/bg/a/view/djidji-hadid-stava-sydeben-zasedatel-po-deloto-na-uajnstijn-185768", "text": "Супермоделът Джиджи Хадид е сред потенциалните съдебни заседатели за делото срещу холивудския продуцент Харви Уайнстийн. Красавицата вече е разпитана от съдията Джеймс Бърк, като е уверила, че е способна да вземе обективно решение, въпреки че познава, както подсъдимия, така и Салма Хайек, която също го е обвинила в сексуален тормоз. За факта, че Хадид евентуално ще заседава по делото медиите отвъд Океана знаят от началото на седмицата. Първоначално обаче те били инструктирани да не публикуват името й. Впоследствие обаче получили разрешение. От около 120 потенциални съдебни заседатели някои вече са освободени от делото заради невъзможност да бъдат обективни, конфликт в графиците или влошено здравословно състояние.", "date": "2020.01.14", "title": "Джиджи Хадид става съдебен заседател по делото на Уайнстийн"}
{"url": "https://www.monitor.bg:443/bg/a/view/obmisljat-da-dokarat-voda-ot-jazovir-pchelin-185818", "text": "\"Обсъждаме възможност да изградим отново инфраструктурата, която е била от язовир \"Пчелина\", но в момента основен приоритет ни е осигуряване на вода в Перник. Това заяви министърът на икономиката Емил Караниколов във връзка с напрежението в \"Стомана\" – Перник. Кметът на Перник Станислав Владимиров бе казал, че тръбите на язовир \"Пчелина\", които се използват само за промишлени нужди, били откраднати и сега искали да го подновят. Караниколов каза още, че до два-три дни правителството щяло да излезе с конкретно предложение, просто се нуждаели от още ден, максимум два за да представели решението. Той посочи, че е в постоянен контакт с управителите на \"Стомана\" - Перник. Министърът призова да не се създава напрежение в Перник, че освен водата щяло да има съкращения.", "date": "2020.01.14", "title": "Обмислят да докарат вода в Перник от язовир \"Пчелина\""}
{"url": "https://www.monitor.bg:443/bg/a/view/borisov-v-egipet-otkriva-nova-voenna-baza-s-as-sisi-185809", "text": "Премиерът Бойко Борисов заминава още днес на посещение в Египет, където в сряда, на 15 януари, ще участва в официалното откриване на новата военноморска база „Бернис“ на брега на Червено море, съобщиха от пресцентъра на кабинета.  В рамките на визитата си той ще проведе двустранна среща с президента на  Египет Абдел Фаттах Ас-Сиси. На нея те ще обсъдят въпроси от общ интерес и теми от международния дневен ред. От правителството припомнят, че Египет е най-големият търговско-икономически партньор на България в Близкия Изток и Африка като през годините двете страни поддържат активен политически диалог. Борисов ще бъде на церемонията в „Бернис“ по личната покана на президента Ас-Сиси. Обектът е една от трите нови стратегически военноморски бази на бреговете на Средиземно и Червено море, чието създаване египетските въоръжени сили обявиха през 2017 г. В делегацията на Борисов е и вицепремиерът и военен министър Красимир Карачаканов.", "date": "2020.01.14", "title": "Борисов в Египет, открива нова военна база с Ас-Сиси"}
{"url": "https://www.monitor.bg:443/bg/a/view/remontirat-aleite-i-ezeroto-s-liliite-v-borisovata-gradina-185797", "text": "28 хил. кв. метра асфалтови алеи и Езерото с лилиите в Борисовата градина в София ще бъдат ремонтирани. Това предвижда проект на Столичната община за обновяване на историческата част на парка на стойност 11,7 млн. лв. Кметството ще кандидатства за европейско финансиране в размер на 8,8 млн. лв., а останалите средства ще бъдат от осигурени от общината. Пътеките, предвидени за ремонт, не са били обновявани от създаването на парка, уточняват от „Московска“ 33. Проектът придвижа възстановяване в автентичен вид само на съществуващи елементи на парка. Сградата на обществената тоалетна между читалнята и заведението „Маймунарника“ също ще бъде обновена. Предвижда се и обновяване на Езерото с лилиите, Алпинеума, както и на намиращите се в пространството чешми. Ще бъдат възстановени пластики и скулптурни фигури, ще бъде изградено алейно осветление, видеонаблюдение, както и Вик мрежа и поливна система. Ремонтните дейности ще се извършват поетапно на площ от 300 дка. Миналата година се проведоха и обществени обсъждания за промяна на подробния устройствен план на Борисовата градина, който трябва да бъде гласуван от Столичния общински съвет. В него присъства връщането на “Кривите огледала“ и „Лодките“ (Водното каналче), както и трите дансинга, които са на мястото, известно като „Маймунарника“. Те са били там, когато се е създавала градината. Ръководителят на проекта проф. Атанас Ковачев смята, че бирарията в стил австро-германски барок от 30-те също трябва да се върне до езерото „Ариана“ на мястото на сегашното заведение. Къпалнята „Мария-Луиза“ пък отново трябва да разхлажда софиянци в жегите. Сега къпалнята е частна собственост, но общината би могла да преговаря със собствениците за публично-частно партньорство, смятат проектантите. Според тях някои обекти нямат място в градината. Автокъщата „Капитолия“ трябва да бъде премахната и под нея да се изгради подземен паркинг. Над него ще има има 1,5 м пръст, така че там могат да се засадят и дървета.", "date": "2020.01.14", "title": "Ремонтират алеите и Езерото с лилиите в Борисовата градина "}
{"url": "https://www.monitor.bg:443/bg/a/view/zadyrjaha-perverznik-nahlul-v-banjata-na-momiche-185792", "text": "29-годишен перверзник от ромски произход е задържан за постоянно след сигнал за проникване в баня, докато вътре се къпело 19-годишно момиче от павелбанското село Горно Сахране  и опит да я изнасили. Сигналът бил подаден от майката на потенциалната жертва, която по чудо се спасила от лапите на вече осъждания Мильо Шанов по сред бял ден на 13 декември. По думите на момичето то било под душа в пристройката към лятната кухня когато вратата се отворила с трясък и вътре нахлул добре познатият й съселянин и започнал грубо да я опипва по тялото с недвусмислени намерения да задоволи инстинкта си.Младата жена успяла да изкрещи за помощ, минута или две по-късно при нея влязла майка й и още едно дете, които успели да подплашат мераклията и той се измъкнал. Белезниците щракнали около китките на Шанов късно вечерта при опит да се укрие при свои близки в ромската махала на селото.Мъжът е блудствал в условията на изпитателен срок за наложена му наскоро условна присъда, срещу него се водело и досъдебно производство за кражби на територията на община Тополовград.", "date": "2020.01.14", "title": "Задържаха перверзник, нахлул в банята на момиче"}
{"url": "https://www.monitor.bg:443/bg/a/view/ekzekutor-na-levski-se-vryshta-v-cherno-more-185795", "text": "Нападателят Матиас Курьор е пред завръщане в „Черно море“. Националът на Мартиника е добре известен в България, след като се превърна в герой за „моряците“ във финала за Купата на България през 2015 година. Именно Курьор отбеляза победното попадение в последните секунди срещу „Левски“ и донесе трофея за тима си. 31-годишният играч в момента е със статут на свободен агент, след като за последно игра в корейския „Сьонгнам“. В „Черно море“ очаква в близките дни и още един нов нападател. За него е ясно само, че може да играе и като атакуващ халф и говори португалски език. Той обаче ще мине на проби, преди евентуално да му бъде предложен договор. Междувременно младата звезда на „Черно море“ Мартин Минчев бе избран за Футболист №1 на Варна за 2019 година в традиционната анкета на ЗС на БФС Варна и спортните журналисти на града. Той събра 44 точки, след като бе класиран 6 пъти на първо място, 11 пъти на второ и 4 пъти на трето. 18-годишният Мартин стана също най-младият победител в историята на анкетата и бе награден на тържествена церемония в ресторанта на Морска гара. Събитието уважиха легенди на варненския футбол и поколения футболисти и треньори. Втори в класирането е Родриго Енрике с 34 точки - 7 първи места, 5 втори места и 3 три трети места, а трети - Исмаил Иса. Последният има 17 точки след 3 първи места, 1 второ и 6 трети места. Преди церемонията пък „Черно море“ подписа договор с друг млад талант – Денислав Ангелов. За юношеския национал това е първи професионален контракт.", "date": "2020.01.14", "title": "Екзекутор на „Левски“ се връща в „Черно море“"}
{"url": "https://www.monitor.bg:443/bg/a/view/otvarjat-za-bogoslujenija-cyrkvite-v-arbanasi-185794", "text": "Средновековните храмове музеи в Арбанаси ще бъдат отворени за богослужения за храмовите празници, а също и по други поводи. Инициативата е на кмета на Велико Търново Даниел Панов, подкрепена е и от великотърновския митрополит Григорий. Повод е силният интерес от поклонници и туристи към петте църкви – „Рождество Христово“, „Св. Архангели Михаил и Гавраил“, „Св. Георги“, „Св. Димитър“ и „Св. Атанасий“, намиращи се в селото със статут на архитектурно-музеен резерват. Със специална заповед са определени редът и датите за църковни служби, като контролът е възложен на ръководството на Регионален исторически музей – Велико Търново. В църквата музей „Св. Атанасий“ ще има богослужение на 18 януари, когато е нейният храмов празник. В храмовете „Св. Георги“, „Св. Димитър“ и „Св. Архангели Михаил и Гавраил“ службите ще са както следва: - 6 май, 26 октомври и 8 ноември, а в църквата „Рождество Христово“ – на 25 декември. Освен за своите храмови празници, два от храмовете ще са отворени и по други поводи. В „Св. Атанасий“ ще могат да бъдат отслужвани опела и панахиди, а в „Св. Архангели Михаил и Гавраил“ – Света литургия, служби за кръщенета и венчавки. За времето на богослуженията петте църкви ще приемат поклонници със свободен вход. Стриктно ще се следи за спазването на всички изисквания за опазването на недвижими културни ценности. Няма да бъде допускано паленето на свещи, с изключение на тези, свързани със службите и съпътстващия интериор. Храмовете в Арбанаси са сред най-изящните образци на българската архитектура в късното Средновековие. Строени са в периода XVI-XVIII век и впечатляват и с изящните стенописи. Църквите са паметници на културата от национално значение. Рекорден бе интересът към тях през 2019 година. Само в „Рождество Христово“ туристите бяха над 49100, като близо 88% от тях са чужденци. Църквата „Св. Архангели Михаил и Гавраил“ е арена на Международния фестивал за класическа камерна музика „Arbanassi Summer Music“, който е част от европейския фестивален календар за 2020 г.", "date": "2020.01.14", "title": "Отварят за богослужения  църквите в Арбанаси"}
{"url": "https://www.monitor.bg:443/bg/a/view/myj-napadna-mile-kitich-po-vreme-na-koncert-video-185793", "text": "Сръбската фолклегенда Миле Китич стана жертва на нападение. Извършителят е неизвестен мъж, а деянието се е случило по време на концерт на певеца в град Базел, Швейцария. Това съобщи сръбското издание „Курир”. В интернет пространството фигурира и видео от нападението. Вижда се как мъжът се приближава до изпълнителя на Kilo dole kilo gore и го издърва. След това го събаря от сцената и се хвърлил върху него. До сериозни наранявания  и нужда от медицинска помощ не се е стигнало, тъй като са се намесили органите на реда. „В петък вечер пях в Базел, дойде гост и ми каза „Може ли да изпълниш еди-коя си песен сега?“. Обясних му, че не мога сега да прекъсна песента, за да изпълня неговото желание. Не ми даде никакви признаци, че е агресивен. После ме хвана за ръкава и ме дръпна надолу, имаше няколко стълби, спуснах се и паднах. Той се нахвърли на охранителя и го свали, а след това го изведоха. Той ме измъкна от сцената с намерение да ми навреди”, обясни Китич пред „Курир“. Заедно с него в заведението била и неговата съпруга и колежка Марта Савич. По време на нападението тя се изплашила и разплакала. След случката концертът продължил по план.", "date": "2020.01.14", "title": "Мъж нападна Миле Китич по време на концерт (ВИДЕО)"}
{"url": "https://www.monitor.bg:443/bg/a/view/prokurori-vleznaha-v-basejnova-direkcija-blagoevgrad-185807", "text": "\"Има служители на прокуратурата, които разглеждат документи, които Басейнова дирекция вече е предоставила на всички контролиращи органи, имащи отношение към проблема с язовир \"Студена\" . Това каза пред журналисти Ралица Кукова, директор на дирекция \"Контрол\" в Басейнова дирекция \"Западнобеломорски басейн\". Към момента от дирекцията няма да съобщават допълнителна информация. По-рано днес служители на Главна прокуратурата и полиция започнаха проверка в Басейнова дирекция \"Западнобеломорски басейн\".", "date": "2020.01.14", "title": "Прокурори влязоха в Басейнова дирекция- Благоевград"}
{"url": "https://www.monitor.bg:443/bg/a/view/koj-spazari-dosietata-v-mgt-zad-kanala-185803", "text": "Поредният опит да бъде осмислено близкото минало, така че прозрението най-сетне да ни дари с катарзис, е родил интригуващия политически трилър „Добролюб“, който се играе в клуб „Жабите“ на Малък градски театър „Зад канала“. Пиесата спечели драматургичния конкурс на Нов български университет на тема „Тайните“, а неин автор е младият и очевидно много талантлив Лило Петров – внук на класика Димитър Димов и син на неговата дъщеря, писателката Теодора Димова. Дали е въпрос на ген, или на подготовка (авторът е завършил драматургия в НАТФИЗ), но с облекчение можем да въздъхнем, че този за издигането или смазването на хиляди човешки съдби преди 1989-а, за разлика от много други, във всеки момент държи любопитството на зрителя, а краят звучи по човешки разтърсващо – без тезисни постулати, омръзнали клишета и фалшив патос. Освен на внезапните завои в развитието на историята, това в изключителна степен се дължи и на отличната актриса на сцената – Василена Атанасова. Драматургът Лило Петров е създал истински сюжет, а не просто монолог: с помощта на оскъдна апаратура – телефон и касетофон за прослушване на записи, героинята, майор Жана Ткачова от архива на МВР, е непрекъснато въвлечена в същинските събития, които се развихрят на 20 декември 1989 г. извън нейния кабинет, а не ни приспива с общи разсъждения... Режисьор е също така младата Весела Василева („Филоктет“, „Настане вечер“, „Великденско вино“ с 3 номинации „Аскеер 2017“ и спечелената от Свежен Младенов статуетка за най-добра мъжка роля). в „Добролюб“ минава през неочаквания предколеден ангажимент на майор Ткачова минути преди да прекрачи прага на канцеларията и да излезе в отпуск за юбилея на баща си. Ще й се наложи френетично да изстреля многобройни телефонни разговори, да прослуша на прибежки загадъчна касета с изповедта на влиятелен генерал (а може би скалъпен компромат), която трябва да сложи на везните на своята съвест, за да даде експертиза. От заключението й ще зависят много съдби – от нейната собствена до тази на страната в следващите години. Ще се повдигне завесата за това как с манипулации малко след 10 ноември са изтъргувани досиетата – унищожаването на някои и запазването на други за безкрайни компроматни серии. За майор Ткачова – интелигентна и с ум бръснач, няма да останат тайни в системата: ще стигне твърде далеч в едночасовото си разследване на записа (звучащ с гласа на актьора Васил Банов) и ще намери пробойните във версията. Но това може да се окаже много опасно. В съспенса на спектакъла ще се разкрият фалшифицирани биографии, неугаснали любови и предателства – стари и със съвсем прясна дата... Без нито за миг да загуби естествеността си, актрисата Василена Атанасова ще произведе същински емоционален взрив на финала... Следващите представления са на 3 февруари и 16 март.  ", "date": "2020.01.14", "title": "Кой спазари досиетата в МГТ „Зад Канала“"}
{"url": "https://www.monitor.bg:443/bg/a/view/usa-poslanikyt-hero-mustava-praznuva-vasilica-185799", "text": "Посланикът на САЩ Херо Мустава празнува Василица, известна като ромската Нова година. Това стана ясно от пост в официалния профил във Фейсбук на дипломатическата мисия у нас. \"Днес празнуваме Василица! Посланик Херо Мустафа посрещна 12 ученици от село Караджово в Посолството днес\", написаха от посолството. От там уточняват, че гости на мисията са били деца от ромски произход. От снимките пък се вижда,че Мустафа дори се хваща на хорото. „Нашите високопоставени гости, тези прекрасни деца от училище „Васил Левски“ са тук, за да споделят с нас някои ромски традиции, както и своите надежди и желания за щастлив живот и един по-добър свят“, заявила посланик Мустафа.", "date": "2020.01.14", "title": "Посланикът на САЩ Херо Мустафа игра хоро за Василица"}
{"url": "https://www.monitor.bg:443/bg/a/view/dyrvar-zastava-pred-temida-za-palej-ot-revnost-185800", "text": "Работещ като дървосекач жител на село Божевци ще застане пред Темида по обвинение в умишлен палеж на два имота на свой съселянин. Инцидентите, за които е обвиняем Георги Георгиев, който е родом от еленската махала Каменари са от 23 януари и 11 април м.г., тогава са били опожарени плевник и жилище , собственост на Стоян Трампаков и сина му Петър. Нанесени са били щети в размер на близо 78 000 лв. Обвиняемият вече има зад гърба си едно осъждане за побой. В хода на досъдебното производство станало ясно, че Георгиев отмъщавал заради отнета му от Петър интимна приятелка и майка на двете му деца. Жената избягала от Каменари преди половин година и заживяла с със сина на Трампаков, опитите на дърваря да си я върне обратно „ударили на камък“ и той решил да предприеме „крути“ мерки. В началото на януари първо пламнал навес в двора на имота, няколко седмици по-късно изгоряла стопанска сграда.Пожарът през април м.т. бил подготвен далеч по- старателно, при огледа са открити няколко туби, в които имало остатъци от леснозапалима течност. Окръжният съд в Сливен е насрочил  разпоредителното заседание за 15 януари.    ", "date": "2020.01.14", "title": "Дървар застава пред Темида за палеж от ревност"}
{"url": "https://www.monitor.bg:443/bg/a/view/peterhanzel-s-nova-etapna-pobeda-na-dakar-185804", "text": "Французинът Стефан Петерханзел („Мини“) спечели трета етапна победа в тазгодишното издание на рали „Дакар“. Той бе най-бърз в деветия етап с дължина от 476 км от Уади ад-Дауасир до Харад в Саудитска Арабия. В него катарецът Насер Ал-Атия („Тойота“) съкрати значително преднината на лидера в автомобилния клас Карлос Сайнс („Мини“). Петерханзел и Ал-Атия се откъснаха бързо от колоната и бяха първи и втори на почти всяка контрола, но Сайнс караше далеч зад тях и дори загуби пет минути близо до стотния километър. Ал-Атия завърши с 15 секунди зад Петерханзел и съкрати преднината на Сайнс на по-малко от половин минута. Разликата между испанеца и неговия френски съотборник пък бе съкратена на половина и вече е 6:38 минути. Чилиецът Пабло Кинтания („Хускварна“) записа първата си победа в мотоциклетния клас, но лидерът в генералното класиране Рики Брабек („Хонда“) загуби само четири минути от преднината си. Надпреварата бе много оспорвана и след 300 км четирима пилоти караха на по-малко от минута един от друг, като Кинтания водеше колоната. Той се откъсна в последния участък и спечели с 1:54 мин пред Тоби Прайс (КТМ). Игнасио Касале стигна първи финала при четириколките, а Андрей Каргинов („Камаз“) спечели петата си етапна победа при камионите и остана начело на класирането.", "date": "2020.01.14", "title": " Петерханзел с нова етапна победа на „Дакар“"}
{"url": "https://www.monitor.bg:443/bg/a/view/orjashkova-mechtaja-za-olimpijska-titla-v-borbata-185785", "text": "Петкратната световна шампионка по самбо Мария Оряшкова мечтае да спечели олимпийска титла по борба. В последните години тя успешно се състезава и в двата спорта, но тъй като самбото е неолимпийски, затова през 2020-а ще се съсредоточи изцяло върху борбата. \"Мечтата ми е медал от олимпиадата. Разбира се, че искам златен, но ако съм на почетната стълбичка също ще бъда щастлива. Олимпийските игри са ми мечта. Това е нещо реално. Ако не беше така, нямаше да се захвана\", каза деветкратната европейска шампионка по самбо, която беше наградена за спортист номер 1 на месец ноември в анкетата на Пресклуб „България“. През ноември 32-годишната Оряшкова спечели петата си световна титла по самбо. Тя заяви, че сега ще се подготвя изцяло с националния женски отбор по борба, за да преследва квотата. Състезателката вече участва на едно състезание от началото на годината и спечели бронз при 76-килограмовите на силния турнир \"Яшар Догу\" в Истанбул. \"Беше много силен турнир. Загубих от световната шампионка Ясемин Адар. Домакините имаха по 4-5 състезатели във всяка категория. Предстоят ми още големи състезания. 2020-а е олимпийска година и започва с хъс на всички спортисти, има голямо напрежение, защото при повечето състезатели е като на живот и смърт\", каза още Оряшкова.", "date": "2020.01.14", "title": "Оряшкова: Мечтая за олимпийска титла в борбата "}
{"url": "https://www.monitor.bg:443/bg/a/view/predadoha-na-syd-76-godishen-vodach-za-smyrtta-na-dete-185786", "text": "Окръжната прокуратура в Русе предаде на съд 76-годишния Петко С., причинил по непредпазливост смъртта на 5-годишно момиченце. На 12 ноември м.г. в русенския квартал „Долапите“ Петко С. блъсна с камиона си и уби на място пресичащото улицата „Бяла черква“ дете. След това възрастният шофьор не спрял и напуснал мястото на произшествието, но два часа по-късно е открит в централната част на града. Три текста на Закона за движение по пътищата е нарушил водачът. Оказа се, че преди инцидента той е бил осъждан два пъти за пътно-транспортни произшествия, но не си е взел поука. При първия случай причинил смъртта на човек, а при втория имало пострадал, който е получил средна телесна повреда. По делото са разпитани 25 свидетели, направени са множество експертизи с участието на 7 експерти. Ако бъде признат за виновен, мъжът може да получи наказание от три до 15 години затвор и лишаване от правото да управлява моторно-превозно средство. С прокурорско постановление П.С. е приведен в затвора, където ще изчака насрочването на делото.", "date": "2020.01.14", "title": "Предадоха на съд 76-годишен  водач за смъртта на дете"}
{"url": "https://www.monitor.bg:443/bg/a/view/predlagat-bez-redukcija-na-prisydata-za-nepylnoletie-185787", "text": "Присъдите за извършени тежки умишлени престъпления: убийства, изнасилвания и блудствени действия да не бъдат редуцирани, ако извършителят им не е навършил пълнолетие, предлага народният представител от ГЕРБ Маноил Манев. Той вече е провел предварителен разговор с правосъдния министър Данаил Кирилов и получил от него „зелена светлина“ да инициира дебат по темата. „Чашата на търпението ми вече преля, след задълбочени консултации с експерти ще внеса предложение за промяна в НК, която да не позволява убийци и изнасилвачи да излизат от затвора само няколко години по-късно само защото нямали навършени 18 години!“, настоя в Стара Загора депутатът,който е възпитаник на Академията на МВР и преди да влезе в парламента беше директор на колеж по охрана и сигурност. Манев ще настоява психолози и психиатри, назначени от съда да се произнасят по годността на обвиняемите да отговарят за постъпките си /нещо което и сега се прави!/ и да казват дали въпреки непълнолетието си те са с възможности да разсъждават като пълнолетни. Депутатът е вносител и на промяна за неизбежната отбрана, като отпада изискването нападателят да е проникнал с взлом в жилището на отбраняващия се. Аргументът му за това е, че собственикът на дома може да е бил измамен за причините , които са довели пред прага му потенциалните обирджии. Манев вече е поръчал да му приготвят статистически данни колко ненавършили през последните няколко години пълнолетие убийци и изнасилвачи  са се възползвали от сегашното състояние. Дългогодишни психиатри изразиха много дълбоки резерви относно депутатската идея, те не виждат по какъв начин и по какъв метод ще бъде направено разграничението без да има субективизъм.Имало съвсем реалната опасност да се „размие границата“ и например педофили да се разминат с присъда защото жертвата им разсъждавала като …пълнолетен.", "date": "2020.01.14", "title": "Депутат от ГЕРБ предлага да няма редукция на присъдата за непълнолетни "}
{"url": "https://www.monitor.bg:443/bg/a/view/oficialno-pearl-jam-objaviha-nov-album-185780", "text": "Дългото чакане на феновете приключи. Сиатълските легенди Pearl Jam обявиха официално, че новият им албум излиза на 27 март и ще носи името Gigaton, а веднага след това тръгват на турне в Северна Америка. Това е първата нова продукция от бандата след Lightning Bolt от 2013-та, който им донесе „Грами“ и общо 11-ят студиен албум на Еди Ведър и компания. „Правенето на албум е дълго пътуване“, споделя китаристът Майк МакКрийди в официално изявление. „На моменти носеше тъмни емоции и объркване, в други моменти обаче ни водеше към ентусиазъм и експериментални пътища на музикално изкупление. Работата с момчетата по Gigaton определено ми донесе по-голяма любов, увереност и осъзнаване на нуждата от връзка между хората в тези времена“, допълва той. Първият сингъл Dance of the Clairvoyants ще излезе в близките седмици, съобщи бандата на сайта си. Още преди датата на излизане на албума pearl Jam ще тръгнат на турне с 16 дати в Северна Америка, започвайки от Торонто на 18 март. След това бандата ще се премести в Европа през юни и юли за още 13 дати, като ще бъдат придружавани от колегите си от Pixies, Idles и White Reaper.", "date": "2020.01.14", "title": "ОФИЦИАЛНО: Pearl Jam обявиха нов албум"}
{"url": "https://www.monitor.bg:443/bg/a/view/hyrvatija-iska-sreshti-za-zapadnite-balkani-na-vseki-dve-godini-185782", "text": "Премиерът на Хърватия Андрей Пленкович призова на всеки две години ЕС да свиква срещи, посветени на страните от Западните Балкани. Пленкович добави, че за 6-7 май неговата страна се подготвя да бъде домакин на поредната подобна среща, след предишната в София преди две години. Той отбеляза, че преди софийската среща, свикана благодарение на работата на българския премиер Бойко Борисов, са изминали 15 години, без темата да влезе в дневния ред на ЕС. Искаме да помогнем да се преодолеят задръжките към предоставянето на възможност за начало на присъединителните преговори със Скопие и Тирана, заяви Пленкович в Европейския парламент.", "date": "2020.01.14", "title": "Хърватия иска срещи за Западните Балкани на всеки две години"}
{"url": "https://www.monitor.bg:443/bg/a/view/ostaviha-francuzina-bludstval-s-trite-momicheta-za-postojanno-v-aresta-185783", "text": "63-годишният френски гражданин Ерик Ж. остава в ареста, след като Окръжен съд Добрич му наложи мярка за неотклонение „задържане под стража“. Срещу него е повдигнато обвинение за блудствени действия с повече от две малолетни лица – в случая с три момичета на 10 и на 11 години, съобщи на брифинг в прокуратурата наблюдаващият прокурор по делото Свилена Костова. В момента французинът се намира в Следствения арест в Добрич. Първоначалното досъдебно производство срещу Ерик Ж. е било за създаване и държане на порнографски материали, за които са използвани малолетни, уточни прокурор Костова. При претърсване на дома на френския гражданин са открити и иззети вещи – фотоапарат, лаптоп и две USB устройства, които доказват, че в дома са извършвани блудствени действия с малолетните момичета. Извършителят е незабавно задържан, а за престъплението законът предвижда от 5 до 20 години. Ерик Ж. пристигнал в България през юни 2018 г. Първоначално живял в хотел в Балчик. През юли взел под наем къща в село Царичино, където живеел до ареста и където е блудствал с момичетата. Ерик Ж. нямал адресна регистрация в Република България. Връзката с момичетата, които са първи братовчедки и живеят в съседното село Кремена, станала чрез родственици на децата, които се грижели за домакинството на чужденеца. След като се запознал с тях, започнал да ги кани в дома си в Царичино. Сигналът в полицията е бил подаден от длъжностно лице, служител в учебното заведение, което посещават момичетата. Информацията до длъжностното лице е достигнала от самите деца. В момента се извършват разпити на свидетели, назначават се необходимите експертизи. Предстои да се установи дали снимките на момичетата са разпространявани. 63-годишният мъж е пенсионер, разведен. Въпреки че досега не е осъждан, има криминалистическа регистрация от 2006 година във Франция за отвличане на малолетно лице, без използване на измама или насилие, както и за подкуп на непълнолетно лице.  По подадените от него данни преди това е работил в град Лион, където се е занимавал с издаване на вестник за вътрешна комуникация. Ще бъде проверено достоверността на данните, които е дал за себе си, уточни прокурор Костова.", "date": "2020.01.14", "title": "Оставиха французина, блудствал с трите момичета, за постоянно в ареста"}
{"url": "https://www.monitor.bg:443/bg/a/view/syrdit-djado-na-dve-rakii-zapalil-audi-na-komshija-185788", "text": "72-годишен сливналия е задържан по обвинение в умишлен палеж на лек автомобил в село Чокоба. Възрастният Панайот Панайотов залял с бензин и драснал клечката на старичко ауди, собственост на 50-годишния Георги Рандев от родното си село Чокоба, инцидентът е станал късно вечерта на 7 януари. Седмица по-късно , когато белезниците щракнали около китките на извършителя той признал, че е извършил престъплението под въздействието на изпити около 200 грама ракия заради уж изречени по негов адрес и зад гърба му неверни неща от съседа. Жителите на Чокоба са изумени от случилото се, според тях дядо Понко бил сравнително тих човечец, никой не го бил виждал да се разправя шумно , нямал бил врагове, а със съдеда си Георги, който работел във фирма на италианския бизнесмен Едоардо Миролио бил в нормални взаимотношения. Панайотов е задържан първоначално за 24 часа, от прокуратурата възнамеряват да го оставят поне за още три денонощия в ареста тъй като продължавали изясняването на определени факти в хода на образуваното досъдебно производство.  ", "date": "2020.01.14", "title": "Сърдит дядо на две ракии запалил ауди на комшия"}
{"url": "https://www.monitor.bg:443/bg/a/view/sled-boj-oblastnijat-upravitel-na-sofija-napuska-ataka-185790", "text": "Областният управител на Софийска област Илиян Тодоров от квотата на „Атака“ прекъсва всякакви контакти с партията на Волен Сидеров и обмисля дали да не напусне поста на губернатор след скандал, който е стигнал до бой. Това съобщи самият Тодоров, цитиран от „dariknews”. Причината за това решение е физическа саморазправа от страна на членове на партията. Случката се разиграла в понеделник в столично заведение на ул. \"Московска\", в което Тодоров отишъл за разговор със Сидеров. След като лидерът на „Атака“ си тръгнал, възникнал спор между него и останалите атакисти и тогава един от репортерите на \"Алфа ТВ\", партийната телевизия на \"Атака\", го ударил. Според други медийни публикации пък зам.-шефът на „Атака“ Десислав Чуколов е бил един от подстрекателите на боя. Аз съм в болничен, с патерица съм., каза Тодоров и заяви, че останалите атакисти започнали да го обиждат. Той поясни, че е дълбоко разочарован, след 9-10 г. съвместна работа. Тодоров поясни, че през следващата седмица ще обяви и дали ще остане областен управител. По думите му след инцидента той се опитал да се свърже със Сидеров, но безуспешно. Тодоров изтъкна, че е член на партията. Въпреки това той бе депутат от „Атака“ в 42-ро и 43-то Народно събрание, където бе член на комисията по отбрана и по корупция . В 41-я парламент пък е бил сътрудник към парламентарната група на националистите.", "date": "2020.01.14", "title": "След бой: Областният управител на София напуска „Атака“"}
{"url": "https://www.monitor.bg:443/bg/a/view/90-deca-uchastvaha-v-konkursa-i-ti-si-v-men-ti-rodino-moja-185789", "text": "90 деца на възраст от 12 до 18 години години взеха участие в превърналият се в традиция национален литературен конкурс  под наслов “И ти си в мене – ти, родино моя”, организиран от община Чирпан, къща-музей „П.К. Яворов“ и едноименната фондация. Идеята преди повече от три десетилетия е била на уредника на музейната сбирка , поета Димитър Данаилов, а вече 11 години надпреварата има национален статут.Тази година получените 92 поетични и прозаични творби са били пресявани от жури в състав: председател поетесата Виолета Христова и членове младата авторка на лирика  Ана Цанкова и Тодор Иванов, председател на фондация „Яворов“. Крайните резултати бяха обявени във втория ден от януарските дни на поезията. Първото място в групата от пети до 7-и клас за поезия отиде при Никол Атанасова Марчева  от ОУ „Стоян Михайловски“ в Пловдив за стихотворението „Родна земя“, а за проза при живеещата в град Хаджидимово седмокласничка  Александра Иванова Александрова  за есето й  „България – минало и настояще“.При по-големите първото място за поезия взе Мила Цветелинова Петкова , осмокласничка от  СУ „Христо Ботев във  Враца за стихотворението „Море“, а за проза призът получи  Виктория Николаева Николаева , осмокласничка от ПГСС „Васил Левски“  в Първомай за творбата й  „Поклон, Апостоле“.", "date": "2020.01.14", "title": "90 деца участваха в конкурса „И ти си в мен-ти родино моя“"}
{"url": "https://www.monitor.bg:443/bg/a/view/otnovo-shte-obsyjdat-promenite-pri-shofiorski-kursove-185791", "text": "Ще бъде сформирана нова работна група, в която отново да бъдат поставени промените при шофьорските курсове. Това съобщи зам. - образователния министър Таня Михайлова след среща с протестиращи автоинструктори. Инструтори от цялата страна излязоха на протест в центъра на София. Приложение за недопускане им е предложено за увеличаване на часовете по кормуване, което е и идея за включване на GPS-системата за контрол в автомобила. \"Ще продължим да говорим за броя на часовете в новата работна група, как да се провеждат, каква да е концепцията за обучение\", заяви Михайлова. Тя обясни, че в момента не в е сила наредбата за обучение на водачите. \"Не трябва да се формализираме и да се фиксираме върху формата, по-скоро има изключително важно съдържание. То е темите, които се разглеждат, начините, по които се провеждат часовете, начина, по който се изпитва.\" уточни зам. - министърът. Тя допълни, че ангажиментът на министерството на образованието и министъра е да утвърди заповедта за учебната документация. Тя обаче е подусловие, тъй като е обвързана с Наредба 37 на транспортното министерство.", "date": "2020.01.14", "title": "Промените в шофьорски курсове отново на дневен ред"}
{"url": "https://www.monitor.bg:443/bg/a/view/zamyrsjavaneto-na-vyzduha-v-rim-nadhvyrli-12-pyti-normite-185775", "text": "Червен семафор светна във вторник в Рим дори за най-новите дизелови автомобили с екостандарт „Евро – 6“. Освен на всички моторни превозни средства на дизелова тяга, във вторник бе забранено движението в централната част на Вечния град и на мотоциклети и коли на бензин с екостандарти „Евро 1“ и „Евро 2“. Причината за взетата от общината непопулярна мярка е страховитото замърсяване на въздуха с опасните за живота на хората фини частици „Pm10“. Така например в края на миналата седмица тяхната допустима концентрация от 50 микрограма на кубически метър въздух е била надхвърлена в североизточната част на града цели 12 пъти. Макар и не толкова високо, но подвижните станции за контрол на „Pm10“ са засекли навсякъде в останалата част на Рим наличие на опасните частици далеч над допустимото. Така критичната ситуация със замърсяването на въздуха, която миналата седмица вдигна под тревога големите градове на Северна Италия, прехвърли Апенинската планинска верига и „атакува“ централната част на страната. Защото освен в Рим, бедствено положение днес обявиха властите във Флоренция и в още няколко големи градове на областта Тоскана – Прато, Пиза и Лука. В тези населени места и около тях до събота е забранено движението на автомобили и камиони на дизелова тяга, освен на тези, превозващи бързоразвалящи се стоки. Най-тежко обаче остава положението в Торино, където повече от десет дни замърсяването на въздуха е далеч над допустимото и където общината възнамерява да промени сегашния „червен код“ на тревога във „виолетов“, означаващ максимална степен на опасност за живота на хората. От практична гледна точка този евентуален ход освен, че ще продължи действащата сега забрана на движение на дизелови автомобили, но дори ще спре и бензиновите с екостандарти „Евро 3“ и „Евро 4“. В Милано „червеният код“ на тревога от вторник обхваща и близките градове Монца, Кремона, Павия и др.", "date": "2020.01.14", "title": "Замърсяването на въздуха в Рим надхвърли 12 пъти  нормите"}
{"url": "https://www.monitor.bg:443/bg/a/view/grigor-dimitrov-bie-i-se-sheguva-s-sharapova-185770", "text": "Най-добрият ни тенисист Григор Димитров започна с успех на демонстративния турнир \"Куйонг Класик\", който е подготвителен преди Откритото първенство на Австралия. Гришо надви хърватина Борна Чорич с 6:3, 5:7, 10:8. Един пробив в четвърия гейм даде възможност на българина да поведе срещу световния №28. Във втория гейм Димитров пропусна шанс да пробие съперника и Чорич изравни, а двубоят бе решен с тайбрек. Гришо и бившата му половинка Мария Шарапова пък бяха главни герои в забавна сцена по време на турнира и размениха шеговити реплики. Двамата са в приятелски отношения след края на връзката им преди няколко години. Рускинята вече бе изиграла първия си двубой и бе в коментаторския екип за мача на Гришо, заедно с бившия турнирен директор на Sofia Open Пол Макнами. Те обсъждаха нейния мач, замърсения въздух над Мелбърн, но и новия доста колоритен екип на Григор. Българинът се включи в разговор с въпроса \"Харесва ти, нали?\", но в същия стил Маша отговори: \"Всъщност не\". Димитров изненада коментара си на това кой е най-добрият му мач за 2019 година. Първата ни ракета в мъжкия тенис не посочи победата срещу Роджър Федерер на четвъртфиналите на US Open, а успехът срещу Андреа Сепи в първия кръг на турнира. \"Победата срещу Роджър в Ню Йорк бе страхотна. Но най-трудният мач за мен тогава бе срещу Андреа Сепи – това бе мачът на сезона. Знаех, че ако бия няколко пъти поред, това ще ми помогне, затова мачът със Сепи бе ключов\", сподели Гришо. Колкото до сблъсъка с Борна Чорич, българинът заяви: \"Опитвах се да се фокусирам върху нещата, които зависят от мен. Атмосферните условия не са сред тях. Обичам да съм в Австралия. Винаги започвам сезона тук и се опитвам да остана позитивно настроен. Трябва да работя върху още неща и смятам, че мога да се представям още по-добре.\" Междувременно втората ни ракета Димитър Кузманов пак коментира информацията за разходите по участието на България в ATP Cup и ролята на Григор Димитров. \"Това е напълно излишно. Няма грам истина. Разходите по пътуването са поети изцяло от федерацията. Разходите там на място са поети от организаторите\", каза Кузманов, а за Гришо добави: \"Платил е 7-8 вечери. Това е важно да се знае от хората. Хората избраха да повярват на това, което направихме.\"", "date": "2020.01.14", "title": "Григор Димитров бие и се шегува с Шарапова"}
{"url": "https://www.monitor.bg:443/bg/a/view/dimyt-ot-pojarite-v-avstralija-shte-obikoli-pone-vednyj-zemjata-185774", "text": "Димът от австралийските пожари скоро ще направи пълна обиколка на Земята, съобщи Би Би Си, позовавайки се на НАСА. Около нова година димът от пожарите е пресякъл Южна Америка и е преполовил обиколката на Земята към 8 януари. \"Очакваме димът да направи поне една пълна обиколка на земното кълбо\" - заявиха от НАСА. Най-новите огнища на пожарите са били толкова големи, че са породили гръмотевични бури. Те са издигнали дим в стратосферата на височина до 17,7 км. \"Стигне ли до стратосферата, димът може да измине хиляди мили от източника и да се отрази на атмосферните условия в глобален мащаб\" - допълни НАСА. Нейни специалисти изследват ефектите от дима на тази височина и дали предизвиква явно охлаждане или затопляне. Димът от австралийските пожари промени цвета на небето над Южна Америка. Много лошо той се отрази на Нова Зеландия, където предизвика сериозни проблеми с качеството на въздуха и видимо оцвети планинския сняг. Въздухът в големите австралийски градове като Сидни, Мелбърн, Канбера и Аделаида също пострада от пушека от близките пожари. Повече от 100 пожара продължават да горят въпреки захлаждането в Австралия. Безпрецедентните мащаби на бедствието и силата му се влошава заради промените в климата, макар и австралийските власти да не признават това. Според британски специалисти, анализирали 57 научни изследвания, глобалното затопляне увеличава риска от пожари по целия свят. Пожарите в Австралия ни дават представа какви ще станат нормалните условия в света, ако не бъдат предприети бързи мерки за ограничаване на парниковите газове, предупредиха британски метеоролози, цитирани от Ройтерс.", "date": "2020.01.14", "title": "Димът от пожарите в Австралия ще обиколи поне веднъж Земята"}
{"url": "https://www.monitor.bg:443/bg/a/view/nedostroen-jazovir-alternativa-za-vodosnabdjavane-na-pernik-185776", "text": "Яз. \"Раянци\" е дългосрочна алтернатива за Перник, твърди инж.Таня Каменова, управител на местна фирма, цитирана от БТА. Водоемът е проектиран през 80-те години на миналия век като основен водоизточник за задоволяване нуждите на питейно-промишленото водоснабдяване на градовете Радомир, Земен, Перник, Батановци и Брезник и още 30 населени места, също и Комбината за тежко машиностроене в Радомир. Водоеемът е трябвало да бъде с 66-метрова стена и общ завирен обем 26,2 млн. куб. м, пречиствателна станция за 660л/сек. и довеждащ водопровод до нея, както и помпени станции с резервоар 4 000 куб.м, магистрални напорни тръбопроводи до съответните консуматори с обща дължина 137 км. Разчетите сочат 61,5 млн. куб. м водно количество от водосбора при средна по обезпеченост година. Предвиждало се е и изграждане на подязовирна ВЕЦ \"Калотинци\" с мощност 860 kW. По първоначалния проект системата е трябвало да подава вода и на Брезник. Обсъждано било дори алтернативно водоснабдяване и за София от порядъка на 583 л/сек., или 18,4 млн. куб.м годишно. Строителството започнало през 1986 г. и трябвало да приключи 1993 г. Инвеститор на обекта бил Комбинатът в Радомир. Пробит е бил дори отбивният тунел с дължина 543 м с изцяло изградена първична облицовка,180 м вторична облицовка и 180 м инжекционни работи, сочи доклад от 1995 г. Строежът бил спрян през 1992 г., след като КТМ-Радомир преустановил субсидирането. Обектът бил изоставен без да бъде консервиран, няма дори акт за замразяване на строителството.", "date": "2020.01.14", "title": "Недостроен язовир алтернатива за водоснабдяване на Перник"}
{"url": "https://www.monitor.bg:443/bg/a/view/izbraha-naj-neumestnata-duma-na-2019-g-185771", "text": "Германски лингвисти избраха \"Klimahysterie\" - за най-неуместната дума за 2019 г., съобщи ДПА. Новопоявила се съставна дума, която означава \"климатична истерия\", започна да се използва често през миналата година заради все по-силните гласове на екоактивистите. Германският език позволява комбинирането на отделни думи за образуването на нови и в \"Klimahysterie\" се обединяват \"климат\" и \"истерия\", за да се отхвърлят притесненията на климатичните активисти. \"Тази дума категорично патологизира нарастващата ангажираност със защитата на климата като вид социална психоза\", каза говорителката на журито лингвисти Нина Яник. \"С оглед на научните открития за изменението на климата, думата освен това е подвеждаща и безотговорно подкрепя антинаучни тенденции\", допълни тя. Титлата на най-неуместна германска дума се присъжда годишно от 1991 г. Целта на инициативата е да се привлече внимание към неподходящата употреба на езика чрез примери с думи, които вредят на демократичните или човешки ценности.", "date": "2020.01.14", "title": "Избраха най-неуместната дума на 2019 г."}
{"url": "https://www.monitor.bg:443/bg/a/view/azis-ne-vi-haresvat-kosmite-mi-marsh-togava-185773", "text": "Кралят на поп-фолка Азис изля гнева си в социалните мрежи. Причината – мнозина коментират космите по тялото на певеца, които са на преден план в последните му качени снимки. , написа в официалния си профил във Фейсбук изпълнителят на „Хабиби“.  ", "date": "2020.01.14", "title": "Азис: Не ви харесват космите ми? Марш тогава!"}
{"url": "https://www.monitor.bg:443/bg/a/view/kmetyt-na-nesebyr-ostava-na-posta-si-sydyt-otkaza-da-go-otstrani-185777", "text": "Апелативният спецсъд не отстрани от длъжност кмета на Несебър Николай Димитров, с което потвърди определението на първата инстанция. Прокуратурата поиска отстраняването му с мотива, че може да повлияе на свидетелите по разследването срещу него за купуване на гласове. Според магистратите Димитров не може да бъде освободен от длъжност, тъй като обвинението му е за периода, в който е бил кандидат-кмет, а не е за длъжностно престъпление. Николай Димитров беше задържан на 23 октомври, заедно с още четирима души, кандидати за общински съветници. В последствие той обвинен като ръководител на организирана престъпна група за купуване на гласове. В началото на декември пък бе отведен под конвой, за да положи клетва пред местния Общински съвет. По – късно в края на декември бе освободен срещу парична гаранция от 50 000 лв. В първия работен ден на годината кметът на Несебър пое официално управлението на града. Той е начело на Несебър вече четвърти мандат.", "date": "2020.01.14", "title": "Кметът на Несебър остава на поста си, съдът отказа да го отстрани"}
{"url": "https://www.monitor.bg:443/bg/a/view/tomova-prodyljava-kostova-aut-v-kvalifikaciite-v-melbyrn-185778", "text": "Първата ни ракета при жените Виктория Томова се класира за втория кръг на квалификациите за турнира от Големия шлем - Australian Open. Томова се справи с индийката Анкита Раина с 6:2, 7:6(2) за 1 час и 49 минути игра. Следваща й съперничка е румънката Моника Никулеску, която е номер 128 в световната ранглиста. Друга от българките в квалификациите Елица Костова отпадна още на старта. Третата ракета на България отстъпи с 4:6, 1:6 пред представителката на Великобритания Хариет Дарт след 76 минути игра. Костова поведе на два пъти с пробив в първия сет, но загуби четири поредни гейма от 4:2 до 4:6. Във втората част Дарт спечели 6 поредни гейма. Довечера участието си в пресявките започва и третата ни представителка Изабелла Шиникова. България пък попадна в група \"А\" заедно с отборите на Украйна и Хърватия за предстоящите мачове от група I на зона Европа/Африка на отборния турнир при жените \"Фед Къп\". Надпреварата ще се проведе в Талин (Естония) от 5 до 8 февруари. Тимът ни е в състав Виктория Томова, Изабелла Шиникова, Гергана Топалова и Петя Аршинкова, а капитан е Дора Рангелова. Гергана Топалова и Петя Аршинкова ще се подготвят от 21 до 30 януари в Националния тенис център на Чехия в Прага.  \"В тежка група сме, но и предишни години не ни е било леко. Надяваме се да успеем да се справим и минимум да останем в групата\", споделиха Топалова и Аршинкова двете между тренировките си в София. \"Миналата година драматично загубихме от Украйна. Мачът ни бе много равностоен и до последно имахме шанс за краен успех, но в двойките те успяха да измъкнат победата като по-опитни. Искаме реванш! Мотивирани сме да покажем най-доброто от себе си в Талин и да помогнем с каквото можем на отбора\", заяви Петя. От своя страна Гери пък допълни: \"Сега обаче сме по-опитни. Тренираме всеки ден, за да може да се справим по-добре от миналата година\". \"На 21 януари заминаваме за лагера ни в Чехия и десет дни ще се подготвяме в Националния тенис център на Чехия в Прага. Надяваме се, да можем да изиграем повече контролни мачове преди Фед къп и да се подготвим максимално добре. Благодарим за предоставената възможност на БФТ\", споделиха двете. Подготовката на Гергана и Петя в Чехия става възможна благодарение на изключително добрите отношения между Българската и Чешката тенис федерации. През миналата година президентът на Българската федерация по тенис Стефан Цветков подписа договор за двустранно сътрудничество с президента на Чешката тенис асоциация Иво Кадерка. Според важното споразумение талантливите български тенисисти ще имат възможност да провеждат лагери на националния тенис център в Прага. Млади чешки тенисисти пък ще идват на лагер в България. Родни състезатели ще имат възможност да получават \"уалд кард\" за турнири, организирани от Чешката асоциация, а състезатели от Чехия - за състезания у нас, като това отново ще даде по-голяма възможност за развитие на талантите.", "date": "2020.01.14", "title": "Томова продължава, Костова аут в квалификациите в Мелбърн"}
{"url": "https://www.monitor.bg:443/bg/a/view/uchenici-izvyrshili-opita-za-grabej-v-ruse-185759", "text": "Ученици на 17-годишна възраст са задържани за опита за грабеж на букмейкърски пункт в Русе, извършен на 10 януари т.г., съобщиха от полицията. Както Агенция „Монитор“ писа, инцидентът стана към 22,20 часа в обект на бул. „Липник“, в централната част на града. Тогава двама души нахлули маскирани и с пистолети в ръцете и поискали оборота от служителката. Тя обаче запазила самообладание, отказала да даде парите и нападателите офейкали в неизвестна посока. Това поведение подсказваше, че те не са имали опит и са се уплашили, а пистолетите им най-вероятно не са истински. Камерите за видеонаблюдение са записали действията им и в резултат на издирването вчера двете момчета, които са ученици в Русе, са задържани за 24 часа. Не е известно до момента да са имали криминални прояви. Образувано е досъдебно производство. Работата на полицията продължава под надзора на Районната прокуратура в Русе.", "date": "2020.01.14", "title": "Ученици извършили  опита за грабеж в Русе"}
{"url": "https://www.monitor.bg:443/bg/a/view/nameriha-ovyglen-trup-v-nelegalno-taksi-185758", "text": "Овъглен труп на мъж е намерен в нелегално такси, което пламнало в козлодуйското село Гложене, съобщиха от областната дирекция на МВР във Враца. Сигнал, че на улица в селото, в тревата извън пътното платно гори автомобил, е подаден на горещия телефон 112 към 21 часа в понеделник.  Пристигналите огнеборци потушили огъня, но колата била напълно изгоряла. Извършен е оглед от екип на полицията. Униформените открили на шофьорското място труп на мъж. Разследването до този момент е установила, че автомобилът е „Опел Корса“ с монтанска регистрация и е собственост на жител на село Якимово, който го е използвал за нерегламентирани таксиметрови превози. Преди около седмица шофьорът е прекарал инфаркт. Служителите на реда са направили проверка на адреса му, но там той не е бил намерен.  По случая е образувано досъдебно производство. ", "date": "2020.01.14", "title": "Намериха овъглен труп в нелегално такси"}
{"url": "https://www.monitor.bg:443/bg/a/view/boris-djonsyn-otkaza-referendum-za-nezavisimost-na-shotlandija-185779", "text": "Британският премиер Борис Джонсън изпрати на шотландския първи министър Никола Стърджън писмен отговор, с който отхвърля молбата й за предоставяне на правомощия за произвеждане на референдум за независимостта на Шотландия, предаде Ройтерс. Подобен референдум не може да бъде произведен без съгласието на британското правителство. Никола Стърджън отправи през декември писмено искане към Джонсън за започване на преговори или за предоставяне на правомощия на регионалното правителство на Шотландия да организира референдум, припомня Ройтерс. \"Не мога да се съглася с искането за предоставяне на правомощия, които ще позволят произвеждането на нови референдуми за независимост\", пише Джонсън в отговора си на Стърджън, който бе публикуван от британския премиер в Туитър. Джонсън припомня, че идеята зад организирания през 2014 г. референдум за независимост в Шотландия е била вотът да е един в рамките на едно поколение. Ако бъде произведен нов референдум за независимост, политическият застой в Шотландия от последното десетилетие ще продължи. Време е всички ние да работим за единството на Обединеното кралство, изтъква Джонсън в писмото си до шотландския първи министър.", "date": "2020.01.14", "title": "Борис Джонсън отказа референдум за независимост на Шотландия"}
{"url": "https://www.monitor.bg:443/bg/a/view/v-galiche-hvanaha-objaven-za-izdirvane-185761", "text": "Столичанин, обявен за общодържавно издирване е хванат в Галиче по време на специализираната операция в селото, проведена след убийството на ученичката. Той е търсен, защото е подсъдим и има наложена мярка за неотклонение „Задържане под стража”, съобщиха от областната дирекция на МВР във Враца. По време на акцията в понеделник е разкрито и още едно престъпление. Задържано е 16-годишно момче от Враца, което разбило автомат за кафе в Галиче и откраднало от него около 50 лева. Само за ден униформените са извършили проверки на 20 моторни превозни средства и на 28 души от крими контингента в селото.", "date": "2020.01.14", "title": "В Галиче хванаха обявен за издирване"}
{"url": "https://www.monitor.bg:443/bg/a/view/ministyr-angelkova-turisticheskata-informacionna-sistema-kachi-prihodite-185781", "text": "Първите резултати от внедряването на Единната система за туристическа информация (ЕСТИ) са насърчаващи и сочат устойчивост в туризма, показват анализите ни за последните три месеца на миналата година. По неокончателни данни от системата най-много са туристическите посещения през декември 2019 г. от съседните държави, както и от Великобритания, Израел, Германия, Италия и др. Това заяви министърът на туризма Николина Ангелкова на работна среща с местната власт и бизнеса в Разлог. В нея участва и кметът на общината инж. Красимир Герчев. Откакто ЕСТИ действа, нощувките в общината също бележат ръст. За миналата година тук те са били над 376 хил. в хотели и места за настаняване и се отбелязват значителни увеличения спрямо предходните две години. Министърът посочи, че около 4500 са сезонни, а около 400-500 не са все още в нея, но ведомството е започнало административнонаказателно производство срещу нарушителите на закона. Тя акцентира също върху значението на инициираните законодателните промени, които да насърчат работата на бизнеса. Промените в Закона за туризма в момента се гледат в Народното събрание и са свързани предимно с регламентиране статута на националните курорти с цел по-високо качество на туристическия продукт. Искаме адекватна нормативна уредба, която да намали административната тежест за гражданите. За региона на Разлог е важно да се регламентира например професията ски учител, върху което също работим последователно, подчерта министър Ангелкова. Предстои да се финализира Националният регистър на туристическите забележителности и фестивали, който ще помогне за популяризиране на регионите и за привличане на инвестиции в тях. Предстои да бъде променена и наредбата за категоризация и прекатегоризация за местата за настаняване и хранене с нови облекчения за бизнеса. Общините имат и допълнителни възможности за кандидатстване по различни европейски проекти, чрез които да представят туристическия си потенциал, стана ясно от думите й. Министър Ангелкова благодари за подкрепата към сектора на правителството и местната власт и за добрите резултати през изтеклата 2019-а. Независимо от спекулациите за тежка година, през първите 11 месеца са отчетени над 8,8 млн. чужди туристически посещения, а Чувствителни са ръстовете на посещенията от редица пазари: Гърция, Украйна, Великобритания, Унгария, Китай, САЩ и др. Очакваме и тази година зимният сезон да е с добри показатели, прогнозира още министърът. Тя очерта добри перспективи и за развитието на специализираните видове услуги, визирайки балнео- и СПА, които са от голямо значение за тази част на България. В това отношение Разложкият край и особено обектите в с. Баня имат своя чувствителен принос като целогодишни центрове за здравен туризъм. Министър Ангелкова припомни и големия пробив на институцията в партньорството й с Асоциацията на германските здравни каси. Съвместно с БУБСПА и Германо-българската индустриално-търговска камара бе постигната договореност здравноосигурени граждани на Федералната република да могат да ползват услугите на нашия здравен туризъм в болници и частни хотели, които отговарят на изискванията в двете държави. Освен това България ще бъде страна партньор в Дунавския салон в германската провинция Баден-Вюртемберг в началото на март и ще представи профила си като дестинация, което е също несъмнен успех. Друг фокус в работата ни е привличането на повече инвестиции в туризма, за което ще допринесе и подготвяното второ издание на специализираната инвестиционна карта, която създадохме преди три години, заключи министър Ангелкова.", "date": "2020.01.14", "title": "Министър Ангелкова: Туристическата информационна система качи приходите"}
{"url": "https://www.monitor.bg:443/bg/a/view/stotici-chanove-i-hropatari-prevzeha-batanovci-snimki-185762", "text": "Стотици чанове и хлопатари огласяха Батановци повече от три часа и доказаха, че традицията е жива в сърцата на младите хора. На площада в града среща си дадоха четири групи. Гости на сурвакарската група на гр. Батановци бяха сурвакарите от село Черна гора, сурвакарска група “Йорданови АРТ и приятели“ и кукерите от село Дъбене общ. Карлово. Кметът града Радослав Петров обяви, че 57 са децата в групата тази година и добави, че е радостен, че броят на младите хора, които пазят традициите всяка година се увеличава. „Изключително удоволствие е за мен да съм тук сред вас, там където е истинската магия на Сурова. Там където е традицията, там където е духът на нашия празник. Няма как да не се разчувствам, като гледам колко много млади хора са сурвакари. Няма как тази традиция да угасне и за това съм убеден, че и следващите поколения ще продължат тази невероятна магия“, категоричен бе кметът на община Перник Станислав Владимиров. Той заяви, че догодина фестивалът в Перник ще бъде още по-мащабен и по-красив. “На първо място бих искала да опровергая слуховете, че \"Сурва/Сурова\" ще отпадне от представителния списък на ЮНЕСКО, заради пропуснатата година. Истината е, че валидността на вписването се запазва, защото не фестивалът, а самият обичай, на който ставаме свидетели и днес, е част от световното културно богатство.”, коментира д-р Ирена Тодорова, изпълнителен директор на Регионален център София, ЮНЕСКО. “Жителите на селата около Перник са истинските пазители и заслужават нашата възхита. Тези хора буквално пренасят традицията през годините, без значение от тежките битови условия в момента. Това са изявите на дух, силата на общността и вярата в значимостта на ритуалите за запазване на народността. Лично и от името на Центъра им благодаря за поканата и за това, че поддържат ритуалите и въвличат всички нас в своя празник”, каза още Тодорова.", "date": "2020.01.14", "title": "Стотици чанове и хлопатари превзеха Батановци (СНИМКИ)"}
{"url": "https://www.monitor.bg:443/bg/a/view/nasa-dimyt-ot-avstralijskite-pojari-obikalja-pone-vednyj-zemjata-185757", "text": "Димът от австралийските пожари скоро ще направи пълна обиколка на Земята, съобщи Би Би Си, позовавайки се на НАСА. Около нова година димът от пожарите е пресякъл Южна Америка и е преполовил обиколката на Земята към 8 януари. \"Очакваме димът да направи поне една пълна обиколка на земното кълбо\" - заявиха от НАСА. Най-новите огнища на пожарите са били толкова големи, че са породили гръмотевични бури. Те са издигнали дим в стратосферата на височина до 17,7 км. \"Стигне ли до стратосферата, димът може да измине хиляди мили от източника и да се отрази на атмосферните условия в глобален мащаб\" - допълни НАСА. Нейни специалисти изследват ефектите от дима на тази височина и дали предизвиква явно охлаждане или затопляне. Димът от австралийските пожари промени цвета на небето над Южна Америка. Много лошо той се отрази на Нова Зеландия, където предизвика сериозни проблеми с качеството на въздуха и видимо оцвети планинския сняг. Въздухът в големите австралийски градове като Сидни, Мелбърн, Канбера и Аделаида също пострада от пушека от близките пожари. Повече от 100 пожара продължават да горят въпреки захлаждането в Австралия. Безпрецедентните мащаби на бедствието и силата му се влошава заради промените в климата, макар и австралийските власти да не признават това. Според британски специалисти, анализирали 57 научни изследвания, глобалното затопляне увеличава риска от пожари по целия свят. Пожарите в Австралия ни дават представа какви ще станат нормалните условия в света, ако не бъдат предприети бързи мерки за ограничаване на парниковите газове, предупредиха британски метеоролози, цитирани от Ройтерс.", "date": "2020.01.14", "title": "НАСА: Димът от австралийските пожари обикаля поне веднъж  Земята"}
{"url": "https://www.monitor.bg:443/bg/a/view/roddy-ricch-oglavi-i-dvete-klasacii-na-bilbord-185763", "text": "Рапърът Roddy Ricch отстреля върховете и на двата чарта на Билборд – за албуми и за сингли. След като миналата седмица отстъпи временно първенството, тавата му Please Excuse Me for Being Anti-Social отново се върна начело на Билборд 200 с 97 000 продадени еквивалентни единици. Сингълът от нея The Box пък взе златото в класацията за песни, като успя да избута на втора позиция дори дългоочаквания нов проект на Джъстин Бийбър Yummy, с който канадецът се завърна на музикална сцена и записа 17-ти хит в Билборд Хот 100. Третата позиция е за Maroon 5 с парчето \"Memories\". Челната петица при албумите се допълва от Post Malone и неговия Hollywood's Bleeding с 65 000 продадени еквивалентни единици, Хари Стайлс с Fine Line продаден 49 000 пъти, Травис Скот и Jackboys с албума \"Jackboys\" (47 000 продадени еквивалентни единици) и саундтрака към анимацията \"Замръзналото кралство 2\" (42 000 продадени еквивалентни единици).", "date": "2020.01.14", "title": "Roddy Ricch оглави и двете класации на Билборд"}
{"url": "https://www.monitor.bg:443/bg/a/view/vzrivjavat-kontrolirano-komin-na-neraboteshta-fabrika-v-pazardjik-185760", "text": "Предстои контролирано да бъде взривен коминът на старата оцетна фабрика в Пазарджик. Това съобщи говорителят на местната Областна дирекция на МВР Мирослав Стоянов. Той уточни, че в Районното управление на полицията в града е получено писмо от лицензирана фирма за предстоящи взривни работи на територията на гр.Пазарджик. В него се информира, че ще се извърши събаряне на комина на старата оцетена фабрика, намираща се на улица „Кочо Честименски” № 44. Стомано-бетонното съоръжение с височина около 45 метра ще бъде премахнато чрез взривяване на 15 януари т.г. В тази връзка служителите от РУ-Пазарджик са предприели действия по изграждане на безопасен периметър по време на подготовката и непосредственото извършване на взривните работи. В района около сградата са разлепени информационни брошури за запознаване на живеещите наблизо граждани. Преди и по време на взривяването ще бъде затворена за движение улица „Кочо Честименски” от служители на сектор „Пътна полиция”, а периметъра около съоръжението ще бъде отцепено от полицейски екипи. Умоляват се гражданите да спазват стриктно указанията на охраняващите полицаи, информира говорителят на пазарджишката полицейска дирекция.", "date": "2020.01.14", "title": "Взривяват контролирано комин на неработеща фабрика в Пазарджик"}
{"url": "https://www.monitor.bg:443/bg/a/view/pyrvijat-shtyrkel-kacna-v-sandanskoto-selo-struma-185766", "text": "В санданското село Струма кацна първият щъркел за тази година. Местните жители веднага познаха мъжкара, който за 9-а поредна година идва в средата на зимата, за да почисти и „отремонтира“ гнездото в очакване на женската. Щъркелът се е появил в полунощ срещу  понеделник и е заел отново старото гнездо върху тополата в началото на селото. Щъркелът беше заснет от местния жител Мартин Кръстев. „Тази година подрани най-много, обикновено каца в началото на февруари”, обясниха наблюдателни баби от селото. Дошъл е да приготви семейното гнездо, преди да долети майката с децата им, както се случва през последните години. В село Струма щъркелите буквално  съжителстват с хората. Те се разхождат свободно по стадиона и събират червеи, жаби и насекоми за изхранване на малките. Санданското село се конкурира със съседното село Микрево, което близо десетина години посрещаше първо в района щъркела Жарко и семейството му.", "date": "2020.01.14", "title": "Първият щъркел кацна в санданското село Струма"}
{"url": "https://www.monitor.bg:443/bg/a/view/orlin-cvetanov-prevryshta-sportisti-v-biznesmeni-185764", "text": "Легендарният треньор по бадминтон Орлин Цветанов се изправя пред поредното предизвикателство. Специалистът е повече от амбициран в новото си начинание наречено „Обучение по предприемачество, базирано на спорт“. „Убеден съм, че потенциалът на спорта предстои да се оценява на всякакво равнище. Засега акцентът се поставя върху ролята за здравето на младите хора, дават се и добри практики за изява на младежи, които без спорт нямат никакъв друг шанс да преодолеят една страшна изолация, в която животът ги е поставил. От 2018 година работим по европейски проект, по програма „Еразъм плюс“. В „Обучение по предприемачество, базирано на спорт“ партньори са ни италианци – организация от Болцано, развиваща спорта за всички. С тяхното ръководството се познаваме отдавна и често сме обсъждали този въпрос преди да подготвим проекта. В Италия проблемът с младежката безработица е много сериозен, много по-тежък отколкото у нас. Наред с програмата сме планирали и методическо ръководство. Искаме да направим това смесено обучение максимално лесно за прилагане, за творческо допълване и развитие от самите треньори. Да им бъде не като задължение, а като друго, ново поле за творчество в името на младите хора и тяхното бъдеще. Да се види, че спортът действително може да бъде надеждата за бъдещето“, обясни Цветанов.", "date": "2020.01.14", "title": "Орлин Цветанов превръща спортисти в бизнесмени"}
{"url": "https://www.monitor.bg:443/bg/a/view/sled-koalicionnija-syvet-v-ms-emil-dimitrov-revizoro-shte-e-novijat-ekoministyr-185748", "text": "Емил Димитров - Ревизоро е номинацията за  нов министър на екологията, който ще заеме поста на Нено Димов. Това стана ясно след  заседанието на Коалиционния съвет между ГЕРБ и Обединени патриоти в МС.  Самият съвет продължи близо 2 часа. След него кратко изявление направиха само патриотите, чиято номинация е Ревизоро, тъй като Нено Димов бе именно от квотата на ВМРО. Каракачанов  повтори тяхната позиция, че Нено Димов бил изкупителна жертва за всички грешки в миналото в сектора. Той изтъкна, че министърът само утвърждава графиците от ВиК дружествата, които пък не били под шапката на МОСВ. а за 1 година - 12 млн. кубика вода. Ревизоро ще има основната задача да направи тотални проверки и ревизии на цялата система,  не само в Перник, но и в други градове, за да не се повтори ситуацията в миньорския град. Новият министър трябва да бъде гласуван в сряда или четвъртък от НС, поясни Каракачанов. От мнозинствто в НС обаче потвърдиха пред \"Монитор\", че това ще се случи още в сряда. По-късно през деня самият Емил Димитров коментира в кулоарите на НС номинацията му и даде да се разбере, че е да оглави МОСВ в знак на компромис, за да няма предсрочни избори. По думите му той не иска да се създава напрежение между големия и малкият партньор в коалицията, а иска мандатът на кабинета да се изкара докрай. „Очевидно трябва да се плати много скъпа цена. Очевидно всички са решили, че аз трябва да я платя тази цена. Не изгарям от желание, но ако трябва да се свърши някоя работа, ще я свърша“, каза той. Междувременно лидерът на БСП Корнелия Нинова коментира пред БТВ, че смяната на министри няма да промени нищо. „Борисов прибягва до смяна на резервните гуми на кола, чийто двигател вече не работи. Тя не се движи и тръгва на заден ход.“, описа ситуацията тя. По думите й Нено Димов не е единствения виновен за кризата в Перник , а е изкупителна жертва и изтъкна, че никой не закача МРРБ. ”Ако всички партии, които на думи са опозиция гласуват вота, той ще мине”, коментира пък Нинова вота на недоверие, който БСП смята да внесе на 20 януари. Нинова посочи, че от БСП искат оставката на правителството, защото цели системи гърмят една след друга, а в момента се заформял „огромен скандал“ и в здравеопазването.", "date": "2020.01.14", "title": "След Коалиционния съвет: Емил Димитров - Ревизоро ще е новият екоминистър (ОБНОВЕНА)"}
{"url": "https://www.monitor.bg:443/bg/a/view/lavini-ubiha-naj-malko-57-v-pakistan-185769", "text": "Най-малко 57 души загинаха при падането на няколко лавини в контролираните от Пакистан части на Кашмир, предаде Ройтерс. Има и изчезнали хора, но точният им брой е неизвестен. В съседна Индия най-малко 10 души загинаха в няколко лавини.  В Афганистан пък лошото време, обилните снеговалежи, проливните дъждове и наводненията са отнели живота на най-малко 39 души, а над 60 души са ранени, предаде Франс прес.", "date": "2020.01.14", "title": "Лавини убиха най-малко 57 в Пакистан"}
{"url": "https://www.monitor.bg:443/bg/a/view/syzdavat-ekspertna-grupa-za-navodnenite-blokove-v-stolipinovo-185750", "text": "Експертна група ще предприеме спешни мерки за решаване на проблема с наводняваните от години блокове в „Столипиново”, съобщиха от община Пловдив. Решението за създаването й е на кмета Здравко Димитров.  „Проблемът е много сериозен и никой до момента никой се заемал с неговото разрешаване. Затова настоявам да се приложи комплексен подход, който конкретно да установи моментното състояние и на тази база да се предприемат необходимите мерки“, заяви градоначалникът след среща с районния кмет на „Източен“ Иван Стоянов. По думите на Здравко Димитров институциите дълго време са си прехвърляли топката, но дългосрочни решения не са намирани. „Хората живеят в изключително лоши условия, което е недопустимо през 21 век. Като кмет предприемам конкретни мерки, които да сложат край на тази десетилетна сага с наводненията в района на улиците „Сокол“ и „Батак““, каза още кметът. Експертната група ще се оглавява от Иван Стоянов, а в нея ще влязат експерти от районната администрация и ОП „Жилфонд“, които ще извършат обследване на засегнатите жилищни блокове, на състоянието на ВиК мрежата, да установят наличието на общи и индивидуални водомери и дали има нерегламентирано използване на вода. По думите на кмета краткосрочните мерки ще бъдат насочени към изготвяне на експертна оценка, а дългосрочните предвиждат цялостно саниране и обезопасяване на сградите. Ако те са напълно компрометирани и създават опасност за живота на хората, ще се търсят варианти за изграждането на нови жилищни блокове. За целта община Пловдив ще отреди терени, на които да бъдат реализирани строителните проекти. Експертната група ще търси най-целесъобразният начин за финансиране – привличане на европейски средства, държавния бюджет или чрез кредитната линия от Европейската инвестиционна банка.", "date": "2020.01.14", "title": "Създават  експертна група за наводнените блокове в  „Столипиново“"}
{"url": "https://www.monitor.bg:443/bg/a/view/dva-vlaka-se-sblyskaha-v-neapol-185749", "text": "Два влака от метрото в Неапол са се сблъскали сутринта, като има ранени, пише италиански il Mattino. Катастрофата е станала между станциите Colli Aminei и Piscinola. Единият от влаковете е бил пълен с пътници. Оказало се, че по една и съща линия се събрали два влака. Към същото място се устремил и трети, но той бил празен. Поне 13 души са ранени. Сред тях са тримата машинисти. Всички са в шок, разказват свидетели. Вероятно става дума за човешка грешка като причина на аварията.", "date": "2020.01.14", "title": "Два влака се сблъскаха в Неапол "}
{"url": "https://www.monitor.bg:443/bg/a/view/otkriha-stotici-litri-nelegalni-alkohol-i-nafta-v-hotel-v-borovec-185756", "text": "1440 литра нафта без акциз и 376 литра твърд алкохол без бандерол откриха и иззеха полицаи от хотел в Боровец. Внушителното количество е намерено по време на серия от полицейски акции в курортния комплекс през декември и януари. Откритото гориво е дизелово и се е съхранявало в два пластмасови съда, оборудвани с електрическа помпа, маркуч и пистолет за зареждане. Нафтата е иззета от митническите власти. Отново в същия хотел представители на БАБХ изготвили доклад и издали предписание, с което са поставени под възбрана за ползване 635 кг храни от неживотински произход и 23 кг храни от животински произход, за които не са представени документи за произход. Образуваните досъдебни производства са докладвани в Районна прокуратура- Самоков.", "date": "2020.01.14", "title": "Откриха стотици литри нелегални алкохол и нафта в хотел в Боровец"}
{"url": "https://www.monitor.bg:443/bg/a/view/bashtata-na-andrea-zakonyt-zashtitava-ubijcite-185751", "text": "Почерненият баща на закланата и изнасилена Андреа излезе на протест, заедно със свои съселяни и поиска доживотна присъда без право на замяна за Аксел Олегов, който отне живота на дъщеря му по най-садистичен начин. „В момента законът защитава убийците, които са непълнолетни. Но този изрод ще излезе след десетина години и ще почерни други семейства”, убеден е Асан Руменов. Опечаленият мъж признава, че не си е сложил край на живота само защото има и друго дете. А мъката му е неописуема. Той отишъл на гурбет, за да осигури добро бъдеще на дъщеря си. Чувал се с нея всеки ден. Тя му споделяла всичко, включително и за приятеля си, който учи във Велико Търново. Асан го познавал и одобрявал връзката им. Момичето му споделяло също така, че се чувства добре с роднините, съучениците си и хората в селото. Андреа се страхувала единствено от Аксел, който се промъкна в петък срещу събота през нощта в дома й, преби я, души я, изнасили я, а накрая я закла. Излезлите на протеста жители на Галиче също са категорични, че непълнолетният убиец на 18-годишната ученичка е непоправим и той трябва да получи доживотен затвор. Затова започват подписка за промяна в Наказателния кодекс, която да даде въможност изверги, с профила на неграмотния Аскел, да бъдат съдени като пълнолетни.", "date": "2020.01.14", "title": "Бащата на Андреа: „Законът защитава убийците”"}
{"url": "https://www.monitor.bg:443/bg/a/view/oranjerija-kato-spa-centyr-dava-po-tri-rekolti-185677", "text": "  Тиха, релаксираща музика с едва доловим азиатски мотив. Действа повече от разтоварващо, а безкрайната зеленина контрастира рязко с мъгливия декемврийски ден.  Това не е спа център, въпреки че по тръбите тече 57 градусова минерална вода. Няма време за отпускане, защото това е работно място за десетки служители. Това е оранжерийният комплекс край курорта Минерални бани, област Хасково. Оранжериите са уникални, защото използват за отопление естествена и възобновяема енергия. Използват топлината на минералната вода, която е една от най-рядко срещаните в света. Технологията е свръхмодерна и щадяща природата. След като премине през топлообменник, тя се връща обратно в специално изградено водохранилище. От там, без да загуби лечебните си свойства потича към хотели, къщи за гости и спа-центрове и обществени къпални в Минерални бани. А това е изключително важно, защото вода със състава на извора в община Минерални бани, област Хасково, има само на три места в света. Тук, в прочутите в цял свят Карлови вари и в малко градче в щата Колорадо в САЩ. Оранжериите край Минерални бани са разположени на 13 дка площ, в тях се отглеждат 10 вида култури и се отопляват с геотермална енергия, обяснява собственикът им Иван Тончев.  „Водата извира при 57 градуса по Целзий, а до топлообменника в оранжериите идва на 54 градуса. След като премине от тук минералната вода, тя може да се ползва отново за други цели, например в спа центровете в курорта, но вече с температура от 40 градуса”, допълни Тончев. Разбира се, проектът не би могъл да бъде реализиран без партньорството с местната община. Минерални бани направи нов водопровод и специално водохранилище по успешно изпълнен европроект. Така стана възможно, след като бъде използвана за отопление на оранжериите, водата безпроблемно да достига до другите обекти в курорта. В оранжерията се влиза след като се премине през дезинфекционна стелка, а в огромните помещения звучи непрекъснато релаксираща музика. „Не е специално заради гостите днес. Докато „слушат” музиката, добивът на зеленчуците скача с до 10 процента”, каза Никола Тончев. „Чел съм сериозни американски изследвания. Техните учени са работили дълги години и са стигнали до извода, че в растенията, в това число и зеленчуците, има наченки на сетивност. Реагират и променят състоянието си в определени тесни граници спрямо външната среда. Реагират и на звук, музиката наистина подпомага растажа им”, казва с усмивка Тончев. Наскоро оранжерийният комплекс беше посетен от френски дипломати и бизнесмени. „Възхитена съм от това, което се случва тук. Това може да бъде един прекрасен и добър пример за цяла Европа”, каза нейно превъзходителство Флоранс Робин, посланик на Франция в София.  Термалните оранжерии край курортното селище са изградени по европроект, а оборудването им е създадено във Франция. Българската компания успешно си партнира с френското предприятие Richel (Ришел). Базираната в Марсилия френска фирма се е специализирала в изработването на оборудване за оранжерии и се счита за един от лидерите в бранша. По този начин в парниците става възможно производството на зеленчуци през по-голямата част от годината, използвайки чиста и възобновяема енергия. Зеленчуците, които се отглеждат в оранжериите край Минерални бани, са екологично чисти. Засадени са в кокосова подложка и не се торят. „Тук има твърде интересна технология, която е много добър пример за сътрудничеството между България и Франция, и която позволява да се произведат качествени местни и наистина екологични продукти с отопление, което е възбновяемо, екологчно и съвсем ново”, коментира г-жа Робинс.  Френският партньор присъства в 80 страни и всяка година покрива 350 хектара с парници в целия свят. Вече са осъществени няколко проекта в България, а геотермалната енергия в страната я прави особена интересна за развитие на отоплителни системи, базирани на естествената температура на геотермалните извори. „Добиваме до три реколти. Производството ни е стотици тонове зеленчуци годишно. Системата за капково напояване е много модерна. По нея се впръскват и торовете, които използваме”, казват от фирмата-собственик. Фирмата разполага с две големи халета с обща площ 13 декара. В строеж е трети сектор. Всичко е модернизирано, така че да се облекчи ръчния труд, който в земеделието е неизбежен. Освен системата за капково напояване между лехите за зеленчуците има релси. По тях се движат платформи, които са с универсална ходова част. Могат да се движат както по релсите в лехите, така и по бетонните алеи. Според хора от бизнеса с оранжерии е необходима национална стратегия за развитие на геотермалното био производство. България разполага с над 700 познати естествени източника на топла вода. Този аспект е добре познат в рамките на балнеотуризма. Но спокойно би могъл да бъде използван и би могъл да бъде допълнително развит за други цели, като отоплението на оранжерии. Минepaлнaтa вoдa се използва за лeчeниe и пpoфилaктикa нa зaбoлявaния нa oпopнo-двигaтeлния aпapaт, пepифepнaтa нepвнa cиcтeмa, гинeкoлoгични зaбoлявaния.  Лекува успешно запушване на кръвоносни съдове и капиляри, съдови заболявания, заболявания на вените. Курортът Минерални бани е известен в страната най-вече при лечението на травми на опорно-двигателната система - кости, мускули, сухожилия, стави. И това е не само на теория, но и на практика. Минералната вода нормализира кръвното налягане и оказва положително влияние върху костите и ставите.  Съставът на водата е специфичен. По своя характер тя е ниско минерализирана, като са представени сулфатни, калциеви, натриеви и флуорни йони. Част от изворите са с леко радоново съдържание. Поради радиоактивността на този елемент и високата температура на водата е препоръчително процедурите с нея да бъдат съгласувани със специалисти.", "date": "2020.01.14", "title": "Оранжерия като спа център дава по три реколти"}
{"url": "https://www.monitor.bg:443/bg/a/view/sofija-obmislja-vyvejdane-na-niskoemisionni-zoni-185753", "text": "Столичната община обмисля въвеждане на нискоемисионни зони в града. Новата мярка се очаква да залегне в „Програма за подобряване качеството на атмосферния въздух за периода 2021-2026 г.“. За разработването на новите мерки от кметството ще платят 412 хиляди лева, съобщи зам.-кметът по екология на София Йоана Христова. „Това могат да бъдат зони, в които или не могат да влизат превозни средства под определена еврова категория, или превозни средства, които имат емисии над някакъв допустим праг. Това биха могли да бъдат и зони, които изцяло са освободени от транспорт и навлизане на всякакви превозни средства. Биха могли да бъдат улици или цели карета и биха могли да се прилагат само в дни с превишения или да бъдат постоянно действащи“, обясни Христова. В новата програма трябва да се анализира и ефекта от сегашните мерки, които общината предприема при мръсен въздух. Също се търси и по-ефективен начин при прилагането на мерките. Новият документ ще бъде в съответствие с действащото европейско и национално законодателство, уточни зам.-кметът. „Програмата ще бъде съгласувана с всички заинтересовани страни - граждани, бизнес, НПО, институции и научни среди. Прилагането й ще допринесе за намаляване на емисиите и достигане в най-крайни срокове на утвърдените норми за атмосферните замърсители“, заяви още Христова. Междувременно по разпореждане на кмета на София Йорданка Фандъкова в момента работна група обмисля как да направи сегашните мерки за борба с мръсния въздух по-ефективни. Резултатите се очакват да бъдат обявени следващата седмица.", "date": "2020.01.14", "title": "София обмисля въвеждане на нискоемисионни зони"}
{"url": "https://www.monitor.bg:443/bg/a/view/vzrivyt-vyv-varna-ostava-misterija-namerenite-ovygleni-tela-sa-na-parcheta-185755", "text": "Започна допълнителен оглед във входа на взривения блок на варненския кв. „Владиславово“ с две жертви, 18 евакуирани и значителни материални щети. Седем от живеещите в злополучния блок, сред които и три деца, бяха приети в болница. Първоначалният оглед е продължил 8 часа, съобщи рано днес окръжният прокурор на Варна, Красимир Конов. Продължават активните действия по разследването, възложено на следовател от Окръжния следствен отдел при Окръжната прокуратура във Варна. По досъдебното производство, което е образувано за престъпление по член 330, ал. 3 от Наказателния кодекс, са разпитани 7 свидетели. Назначени са химическа, биологична, съдебномедицинска, пожаротехническа и ДНК-експертиза. Те трябва да дадат категорични отговори за вида и количеството на запалимото вещество, последвалия взрив, самоличността на овъглените човешки останки, намерени в двата най-пострадали апартамента. Днес Окръжната прокуратура във Варна ще разреши достъп до входа и пострадалите жилища на представители на община Варна, които ще извършат оглед за оценка на надеждността на конструкцията на панелния блок. Разрушенията са такива, че към настоящия момент точният епицентър на взрива не може да се установи. В резултат на взрива са разрушени съседни стени. Останки от тела има и в двата апартамента, които са силно разрушени, заяви КоновТой добави, че засега не се отхвърля нито една хипотеза, като причина за взрива и извършителя. В един от най-пострадалите апартаменти е живеел на семейни начала с жена, настанена в кризисен център за жертви на домашно насилие, бивш служител на полицията във Варна. 66-годишният Веселин Димитров е бил военен, след това е работил в полицията от 1991 до 1995 г. като охранител на обществения ред и като младши криминален разузнавач, откъдето е бил дисциплинарно уволнен за корупция за неправомерно получена от него сума пари. В нощта преди взрива Веселин е бил забелязан да изнася багажа си до късно вечерта, но това не бе потвърдено от прокуратурата. Обявен е за общодържавно издирване. До момента не е открит. Очаква се по-късно до края на деня МВР да разпространи негова снимка. Няма данни за негово психическо състояние, което да буди притеснение, посочи още Конов и добави, че разпитите продължават. Не се изключва обаче един от загиналите да е самият той, като се работи и по противоположната версия огнената вакханалия в жилището да е предизвикана от него за прикриване на следите от престъплението му. Прокурор Конов огласи и издадена на 6 януари, тази година, заповед за незабавна защита на Варненския районен съд на съжителката на издирвания бивш полицай. Според заповедта, Веселин е трябвало да напусне съвместно обитаваното жилище на четвъртия етаж в блока и да се въздържа от домашно насилие. Със заповедта му е било забранено да приближава адреса на местоживеене на пострадалата и нейното работно място на по-малко от 200 метра. Жената също се издирва. Двата съседни апартамента са напълно унищожени, като са избити и стените между тях. Това затруднява разследващите в точното установяване на мястото в кое от жилищата са останките от напълно изгорелите трупове, намерени там. Значителни щети има и върху трето жилище. Колеги на издирвания Веселин Димитров коментираха, че е бил особен и изключително своенравен и правел каквото си иска, без да зачита дори заповедите на началниците си. Подсказват за близостта му с известен бургаски националист и медиен бос, откъдето идвало самочувствието му пред останалите колеги и началници. В коментарите се споменава още, че Веселин е знаел за проблема с жената, с която живеел и с децата й. Въпреки това се хвалел с направения от него луксозен ремонт на жилището, което бе взривено вчера.", "date": "2020.01.14", "title": "Взривът във Варна остава мистерия, намерените овъглени тела са на парчета "}
{"url": "https://www.monitor.bg:443/bg/a/view/jertva-na-srybski-represii-vliza-v-parlamenta-ako-revizoro-stane-ministyr-185741", "text": "Съден, бит и малтретиран от властите в Сърбия активист на ВМРО влиза като депутат в Народното събрание, ако в сряда парламентът гласува кандидатурата на избрания от 30-и МИР - Шумен Емил Димитров - Ревизоро за министър на околната среда и водите. Ако Ревизоро седне в стола на Нено Димов, клетва на негово място трябва да положи 39-годишният лидер на ВМРО в Шумен Деан Станчев. Станчев е на четвърта позиция в коалиционната листа, с която на последните парламентарни избори НФСБ и ВМРО се явиха заедно. На второ място веднага след Ревизоро беше лидерката на НФСБ и неуспяла кандидат-кметица на Шумен Наталия Стефанова. Справка в разпределението на гласовете обаче показва, че тя е получила 525 гласа, докато четвъртият в бюлетината Деан Станчев има 535 - с 10 повече, постигнал е и процентния праг, в който преференцията може да бъде реализирана и така измества активистката на Валери Симеонов в Шумен. Досега рокадата беше \"на пауза\", тъй като патриотите имаха един мандат в Шумен и не се налагаше прилагане на преференциите при разпределяне на останалите места. Местният лидер на ВМРО в Шумен Деан Станчев е свързан с \"войводите\" още от юношеските си години, техен симпатизант става на 16 през 1999. През 2008 година обаче името му нашумя, след като заедно с още двама активисти на ВМРО беше свален от автобус със симпатизанти на \"войводите\", а след това съден, бит и малтретиран от сръбските власти под предлог, че е осквернил техни национални символи - сръбското знаме. Станчев влиза в Сърбия със съмишленици за отбелязване на 80-годишнината от деня, в който през 1928 година Мара Бунева застрелва сръбския палач и българоубиец Велимир Прелич. Групата трябва да поднесе цветя пред паметника й в Босилеград. На връщане при преминаване на границата в автобуса се качват сръбски полицаи и свалят трима българи, сред които шуменците Деан Станчев и Атанас Боруков. На двамата са повдигнати обвинения, че са скъсали националното знаме на Сърбия на площада и са строшили дървената му дръжка. Впоследствие при съдебното дело сръбското обвинение твърди, че късчета от знамето са открити у Станчев и Боруков. Двамата са осъдени на 45 дни затвор, а след връщането си в България дават пресконференция, в която заявяват, че арестът им е провокация, а парченцата от знамето за първи път виждат по време на процеса.  Пред репортери в хотел \"Шумен\" Станчев и Боруков разказват, че са бити от полицаи и затворници. По думите на Станчев след като го разделили с Боруков го вкарали в килия, където загасили осветлението, а сръбски арестанти счупили в гърба му от бой дървена тояга. Следи от побоя имаше и след освобождаването на българина, който показа и окървавената си тениска оттогава. На другия ден след боя Деан Станчев бил отведен при лекар, но бил предупреден да не подава никакви сигнали, че е бил малтретиран.  ", "date": "2020.01.14", "title": "Жертва на сръбски репресии влиза в парламента, ако Ревизоро стане министър"}
{"url": "https://www.monitor.bg:443/bg/a/view/spajk-lij-oglavi-jurito-v-kan-185752", "text": "Спайк Лий ще е председател на журито на тазгодишното издание на престижния кинофестивал в Кан през май. Новината за избирането му дойде часове след като номинациите за наградите „Оскар“ отново бяха обвинение, че са твърде „бели“ и твърде „мъжки“. Лий е първият афроамериканец в историята на надпреварата в Кан, който става начело на оценителите. До момента в състава на журито е имало само членове с тъмне цвят на кожата като режисьорката Ава Дюверней през 2018 г. и актьора Уил Смит през 2017 г. \"Погледът на Спайк Лий е по-ценен от всякога. Пламенната му личност обещава много\", се посочва в съвместното изявление на президента на кинофестивала Пиер Лекюр и фестивалния директор Тиери Фремо. \"Когато ме поканиха за председател на журито, се почувствах едновременно щастлив, изненадан и горд. За мен е чест да бъда първият представител на африканската диаспора в САЩ на този пост\", споделя на свой ред 62-годишният Спайк Лий.  Лий, открил пътя пред много афроамерикански кинодейци, се е представял в Кан с общо седем свои филма - от 1986 г., когато участва в Петнайсетдневката на режисьорите с \"She's Gotta Have It\" до 2018 г., когато криминалната му драма \"Черен в клана\" печели Голямата награда. \"Кан очерта траекторията ми в световното кино\", допълва Спайк Лий.  Заедно с жури, членовете на което ще бъдат оповестени в средата на април, Лий ще има отговорната задача да избере носителя на 73-ата \"Златна палма\". Миналата година водещото отличие беше присъдено на социалната сатира \"Паразит\" на южнокорейския режисьор Пон Джун-хо от жури, председателствано от мексиканеца Алехандро Гонсалес Иняриту, припомни Франс прес.  Кинофестивалът в Кан тази година ще започне на 12 май и ще продължи до 23 май.", "date": "2020.01.14", "title": " Спайк Лий оглави журито в Кан"}
{"url": "https://www.monitor.bg:443/bg/a/view/mladi-uchiteli-185754", "text": "", "date": "2020.01.14", "title": "Млади учители"}
{"url": "https://www.monitor.bg:443/bg/a/view/ombudsmanyt-hiljadi-hora-s-uvrejdanija-sa-bez-lichen-asistent-185743", "text": "Ппрепоръка до министъра на труда и социалната политика Деница Сачева е изпратила омбудсманът Диана Ковачева относно предприемането на спешни мерки за защита правата на хората с увреждания и на гражданите над 65 години, които са останали без лични асистенти от началото на тази година, съобщиха от институцията. Повод за препоръката на обществения посредник е фактът, че от началото на тази година хиляди нуждаещи се хора са без подкрепа и възможност да посрещнат ежедневните си потребности – да излизат от дома си, да си осигурят необходимата храна и достъп до лечение. За проблема алармират и десетки граждани, които всекидневно търсят консултации по темата на „горещата линия“ на омбудсмана, както и в жалбите си до институцията. „До 31 декември 2019 г. хората с увреждания, които не попадаха в обхвата на Закона за личната помощ, имаха възможност да ползват социалната услуга „Личен асистент“, предоставяна от общините по силата на Постановление № 344 на Министерския съвет от 2018 г. за изпълнението на държавния бюджет на Република България за 2019 г. и Постановление № 180 от 18 юли 2019 г. за одобряване на допълнителни разходи по бюджета на Министерството на труда и социалната политика за 2019 г.“, подчертава омбудсманът. Доц. Ковачева обръща внимание, че до момента услугите „Личен асистент“ и „Помощник – възпитател“ се предоставяха и по Национална програма „Асистенти на хора с увреждания“, но от 1 януари 2020 г. трудовите договори на личните асистенти са прекратени. Освен това липсва всякаква информация по какъв начин ще бъде продължено предоставянето на асистентска помощ. По Закона за личната помощ хората с увреждания, които са с право на чужда помощ, трябва да получат асистентска подкрепа след оценка на индивидуалните им потребности. От действието на закона до края на т.г. са изключени нуждаещите се, на които ТЕЛК/НЕЛК не им е определил ползването на асистенти, като и тези, които нямат експертно решение. Затова омбудсманът настоява за спешни и незабавни действия за разрешаването на този огромен проблем. ", "date": "2020.01.14", "title": "Омбудсманът: Хиляди хора с увреждания са без личен асистент"}
{"url": "https://www.monitor.bg:443/bg/a/view/premieryt-na-kanada-naprejenieto-mejdu-sa-sht-i-iran-e-prichina-za-tragedijata-sys-samoleta-185742", "text": "Премиерът на Канада Джъстин Трюдо обвини сблъсъка между президента на САЩ Доналд Тръмп и лидерите на Иран за самолетната катастрофа, която Техеран призна, че е предизвикал погрешка. Трюдо заяви, че тези, които са загинали в катастрофата са щели да бъдат „у дома със семействата си“, ако напрежението между Вашингтон и Техеран в региона не беше ескалирало. Всички 176 души на борда на украинският самолет, включително 57 канадци загинаха, след като той се разби малко след като излетя от летището в Техеран. Напрежението в региона се повиши рязко, след като американски въздушен удар стана причина за смъртта на висшия ирански генерал Касем Сюлеймани на 3 януари. Пет дни по-късно американски бази в Ирак бяха ударени от ирански ракети като отмъщение – само часове преди самолетът да бъде свален. Техеран призна три дни по-късно, че е предизвикал това с „катастрофална грешка“.", "date": "2020.01.14", "title": "Премиерът на Канада: Напрежението между САЩ и Иран е причина за трагедията със самолета"}
{"url": "https://www.monitor.bg:443/bg/a/view/agencija-rojters-tajno-finansirana-ot-london-za-propaganda-185745", "text": "Една от най-големите информационни организации в света - агенция Ройтерс, е получавала тайно пари от британското правителство, за да бъде използвана за антисъветска пропаганда през 60-те и 70-те години на ХХ век. За това съобщи самата агенция, позовавайки се на разсекретени правителствени документи. Парите - 245 000 паунда само през 1969 година, които в днешно време се равняват на близо 3 и половина милиона паунда покупателна способност, са използвани за разширяване на дейността на агенцията - тогава Ройтер, в Близкия изток и Латинска Америка. Преводите от британската хазна към агенцията са ставали тайно - прикрити като увеличени такси за използване на продукта на Ройтер от Би Би Си. Говорителят на Ройтерс Дейвид Кръндуел коментира, че много новинарски медии са получавали субсидии под някаква форма след Втората световна война. И посочи, че в наше време Ройтерс не допуска независимостта й да бъде поставяна под въпрос. Агенцията е създадена през 1851 година в Лондон. А в момента е собственост на базираната в Торонто, Канада, многонационална корпорация „Томпсън Ройтерс“.", "date": "2020.01.14", "title": "Агенция Ройтерс тайно финансирана от Лондон за пропаганда"}
{"url": "https://www.monitor.bg:443/bg/a/view/sa-sht-veche-ne-smjatat-kitaj-za-manipulator-185746", "text": "САЩ извадиха Китай от списък на страни, които манипулират валутните си курсове в своя изгода, предаде АФП, цитирайки шестмесечен доклад на американското министерство на финансите. Решението беше взето два дни преди предстоящото подписване на частично търговско споразумение между двете най-големи световни икономики, отбеляза вчера АФП. Пекин обаче остава в списък от 10 страни, които подлежат на наблюдение, заедно с Швейцария, Германия, Виетнам, Южна Корея, Ирландия, Италия, Малайзия, Сингапур и Япония. На 5 август миналата година Тръмп обвини Пекин, че е оставил юана да отбележи спад спрямо долара, за да получи нечестно преимущество. Това беше първото подобно обвинение срещу която и да било страна от 1994 г., припомня АП. Китайската делегация за подписването на частичното търговско споразумение пристигна снощи във Вашингтон, отбелязва Ройтерс.", "date": "2020.01.14", "title": "САЩ вече не смятат Китай за манипулатор"}
{"url": "https://www.monitor.bg:443/bg/a/view/japonski-miliarder-tyrsi-prijatelka-za-polet-do-lunata-185744", "text": "Японският милиардер Юсаку Маедзава си търси приятелка, която да пътува с него до Луната, съобщи Ройтерс. Кандидатките трябва да са навършили 20 години. Изборът ще бъде увековечен в телевизионно шоу за стрийминг канала АбемаТВ. \"Тъй като самотата и празнотата бавно ме завладяват, продължавам да мисля само за едно - да обичам само една жена - написа 44-годишният предприемач на сайта за кандидатурите. - Искам да открия доживотен партньор\". Маедзава се е записал за окололунно пътуване през 2023 г. като първия космически турист на \"Спейс Екс\". Той иска да го придружават и хора на изкуството, за да може полетът да им послужи за вдъхновение. Крайният срок за подаване на документите е 17 януари. Маедзава ще обяви избора си през март. Маедзава се раздели неотдавна с приятелката си Аяме Горики, която е на 27 години.", "date": "2020.01.14", "title": "Японски милиардер търси приятелка за полет до Луната"}
{"url": "https://www.monitor.bg:443/bg/a/view/vyzduhyt-v-melbyrn-e-naj-loshijat-v-sveta-185739", "text": "Въздухът във втория по големина австралийски град Мелбърн, както и в други части на австралийския щат Виктория е с най-влошено качество в света заради дима от продължаващите горски пожари, предаде ДПА. Сутринта местно време замърсяването на въздуха в Мелбърн за втори пореден ден беше достигнало опасни нива, а следобед местно време замърсяването вече беше такова, че въздухът в града бе обявен за най-лошия в целия свят, според базата данни за качеството на въздуха по света Ай Кю Ер Вижуал. Хората в Мелбърн бяха посъветвани да не излизат навън. Властите предупредиха, че дори за здрави хора толкова голямо замърсяване на въздуха е опасно.", "date": "2020.01.14", "title": "Въздухът в Мелбърн е най-лошият в света "}
{"url": "https://www.monitor.bg:443/bg/a/view/bylgarija-umyrtvjava-bolnite-ptici-185674", "text": "Това е тя: Д-р Кремена Стоева, началник отдел в дирекция „Контрол на храните” в Българска агенция за безопасност на храните  (БАБХ) - Контролът в България на салмонелата се извършва по правилата на европейското законодателство. Извършва се на ниво птицеферма, вземане на проби и при стадата с опасност от щама, птиците се подлагат на хуманно умъртвяване, като тази мярка се прилага, за да не се разпространи салмонелата. Полша като страна член на ЕС следва да спази същите правила. Но тя е най-големият производителна птици в ЕС и е нормално процентът на заболяването да е по-голям. Аз не мога да се ангажирам как Полша прилага тези мерки.    - Мога да кажа, че често нотифицираха Литва, Латвия, Холандия, Холандия, Франция един - два пъти. И понеже последните два месеца зачестиха нотификациите в системата, а в България птичето месо е в голям процент полско, взехме допълнителни мерки и допълнителен контрол на влизащото от Полша.    - Не зная, през различни места. С Румъния няма граничен контрол. - Да, но се извършва на мястото на получаване на пратките.  - По силата на заповедта за засилен контрол търговците са длъжни да ни информират да дойдем и да проверим. Не могат да се слагат ограничения на свободната търговия.   - Ние също си имаме информация, кой откъде търгува, какво преработва и произвежда. БАБХ прави регулярен контрол, с определена честота на регистрираните фирми.   - За тях не носим отговорност. Ако при сигнал установим нерегламентирана дейност, правим всичко необходимо да я спрем. Всичко, което влиза регламентирано подлежи на контрол, спират се пратките, вземате се проби . Откакто действа заповедта сме провели 36 пратки от 70 партиди, взели сме 70 проби. - Всички имат логистични центрове, откъдето разпределят доставките по магазините си. Така контролът е двоен. Първо се извършва в логистичните центрове, след това проверяваме всеки техен търговски обект. При веригите контролът е най-лесен, защото чрез логистичния си център изтеглят всичко. Имат стабилни инвестиции в системите за проследяване и изтегляне. Откакто действа заповедта за засилен контрол взехме 70 проби от 36 пратки, от тях 5 положителни проби има при 4 пратки. Давам пример, за да разберете за какво става дума. За една пратка се приема стоката в един камион. В него може да има няколко партиди. Партидата е дневното производство на предприятието. Примерно. Така чистите партиди отиват към обекта, замърсените- се унищожават.  - Нямам право да ги огласявам.  - Всички замърсени храни се нотифицират в системата RASFF . Сигналът стига до ЕК, в нашия случай ЕК е потвърдила българските нотификации. Сигналът достига и до държавата, която е нотифицирана, в случая Полша. България търпя всякакви санкции за различни чуми по животни и птици. А Полша ще претърпи ли ограничения и санкции. Въпросът е принципен?    - Не всяко месо, което тръгва от Полша е заразено. Процентът е около 40%.", "date": "2020.01.14", "title": "България умъртвява  болните птици"}
{"url": "https://www.monitor.bg:443/bg/a/view/aresti-v-iran-zaradi-svalenija-ukrainski-samolet-185740", "text": "В Иран са били арестувани няколко души, които са заподозрени за свалянето на украинския „Боинг“ след излитането му от летището в Техеран на 8 януари (загинаха 176 души), предаде Ройтерс. Първоначално иранските власти настояваха, че става дума за катастрофа, но по-късно признаха, че пътническият самолет е бил свален от местната ПВО по погрешка. Междувременно Иран покани базираната в Канада Международна организация за гражданско въздухоплаване да окаже подкрепа в разследването на свалянето на украинския самолет, предаде ДПА. Тази стъпка бе предприета в момент, в който Иран е принуден да отговаря на въпроса защо Корпусът на гвардейците на Ислямската революция призна едва няколко дни след катастрофата, че е свалил погрешка с ракета самолета. Преди това в продължение на няколко дни Техеран отричаше да е замесен. Базираната в Канада международна организация е приела поканата на Иран и ще прати експертен технически персонал да съветва и наблюдава разследването, се казва в нейно изявление. След като Иран призна за свалянето на самолета в страната избухнаха масови протести, а журналисти от местната правителствена информационна служба започнаха да напускат и да си извиняват за дългогодишните лъжи, които са изричали в съобщенията за иранския народ. Междувременно държавният секретар на САЩ Майк Помпео обвини Техеран, че е готов да направи всичко, за да сложи край на протестите срещу властите, предаде АФП. \"Виждаме как смайващо голям брой иранци излизат на улиците, въпреки огромните рискове, които поемат\", заяви Помпео в реч в калифорнийския университет Станфорд. \"САЩ са на тяхна страна в техните искания за свобода и справедливост и техният обоснован гняв срещу аятолаха и неговите помощници\", добави държавният секретар. Той напомни за изявлението на президента на САЩ Доналд Тръмп, който през уикенда предупреди иранските власти да избягват всякакви репресии. \"Не съм наивен\", увери Помпео, предупреждавайки, че иранските паравоенни сили \"Басидж\" и \"иранските бандити\" ще направят всичко по силите си, за да сложат край на тези протести. \"Станахме свидетели на употреба на сълзотворен газ, вчера беше съобщено за насилие\", подчерта първият дипломат на САЩ. Вашингтон ще продължи с политиката на санкции, докато Техеран не се откаже от \"терористичната си дейност\" и не бъде създаден внушаващ доверие режим на проверки на иранската ядрена програма, добави Помпео.", "date": "2020.01.14", "title": "Арести в Иран заради сваления украински самолет"}
{"url": "https://www.monitor.bg:443/bg/a/view/d-r-veselin-gerev-vzrivyt-vyv-varna-naj-verojatno-e-zaradi-revnostova-paranoja-185718", "text": "Много е трудно във всеки един човек да се търси убиец. Психопатите обаче имат определени прояви, коментира пред \"Монитор\" психиатърът - Защото напрежението от обществото ескалира в напрежение към личните отношения. И тогава повечето хора стават агресивни, не могат да контролират поведението си. При повечето мъже се задейства и така наречената патологична ревност или ревностова параноя. Тя пък много често е свързана с употреба на алкохол. Тогава домашното насилие придобива всякакви измерения - от психически тормоз до жестоката форма на физическа разправа, малтретиране. Още преди година и половина предрекох, че ревностовата параноя ще стане бич за българското семейство. Много е вероятно да се окажа прав. Какво ме кара да смятам, че в случая става дума точно за това. От една страна, явно жената е малтретирана и е подавала сигнал за това. - Но нали разбирате, че всичко това се обезсмисля. И ако човекът е злоупотребявал с алкохол и се случва това, което наблюдаваме в момента. Самата параноя прави човек много подозрителен, разочарован от връзката. Мисли си, че всичко, което се случва, е защото партньорът му изневерява морално и физически. Търсил е помощ пред медии едва ли не, за да си върне жената обратно. Това кара човек да изпитва собственост към някого, задължава го да изпълнява всякакви прищявки и накрая се оказва, че освен всичко останало го малтретира. На всичкото отгоре става дума за бивш полицай. Ясно е, че нито един полицай няма да започне да разследва колегата си. Той се и изнесъл от жилището на жена си и най-вероятно залага взрив. Смятал е, че тази жена едва ли не му е задължена. - Нищо по-различно, отколкото една параноидна реакция при един характерен психопат. Дори това да е бивш полицай, това не го оневинява. - Има един израз, характерен за психопатите - „100 души убивам, но на себе си не посягам“. Той е показателен в случая. Първо, този човек прави всякакви опити да привлече вниманието към себе си. И за да се изкара жертва на ситуацията, плаши, че ще сложи край на живота си, заявява, че е онеправдан и използван. И като види, че това не сработва, решава да мине на друго ниво. Тук става дума за импулсивно действие, при което съзнанието на човека е дотолкова помрачено от яд и ярост, че в крайна сметка замисълът е това взривно вещество да гръмне, когато всички спят. А в случая става дума за мощен взрив - няма как да засегне само един апартамент. Виждате как в това напрегнато ежедневие не знаеш от къде какво можеш да очакваш. Тук импулсивното поведение достига до там, че дори не мислиш, че тази постъпка ще засегне много хора. Ако този мъж е искал да сложи край на живота си, щеше да го направи. Нямаше да го афишира. Затова за мен става дума за ревностова параноя.  - Много е трудно във всеки един човек да се търси убиец. Обаче малко или много този тип хора имат определени прояви - агресивни са към животни, към хора. Например убиецът в Галиче е пребил преди време човек. Но не е пълнолетен и има условна присъда с изпитателен срок. И какво се случва през това време? В повечето случаи такъв тип хора не могат да се поправят, защото нямат такива принципи. Те искат просто да задоволят сексуалния си нагон и потребността от пари. Това момче от Галиче нито е работел, нито е учил, но е имал добър стандарт на живот. Обществото ни трябва да разбере, че тук няма субстрат, който да повлияе по никакъв начин, за да може човекът да се поправи. И ситуацията на безнаказаност ще го направи още по-дързък в своите прояви. От сега прогнозирам какво ще се случи - ще бъде осъден най-много на 12 години, като ще излезе най-вероятно след шест години и след известно време ще извърши друго престъпление. Мога да дам за пример Велико Търново с окрадената и убита студентка от излязъл от затвора. Има един такъв контингент, който чувства тази безнаказаност и смята, че може да върши каквото си иска. При убийството в Галиче дори стана ясно, че момичето е било изнасилено, след като е била убита. Примитивът просто се е сетил да действа по този начин, това са неговите разбирания. - Защото няма достатъчно сурови наказания за това. Психиката на човек е така устроена, че тя работи на принципа на страха. Ако човек няма страх, колкото по-примитивен е, е по-дързък и в реакциите си. Какво наказание е 12 години, от които той ще излежи 6-7. Нали виждате какъв е законът. Връщам ви и към случая с Полфрийман. Такива хора, където и да бъдат промотирани, отново извършват други престъпления. Да не говорим, че в такива случаи веднага няколко НПО-та излизат в тяхна защита. Ако някое от тях обаче стане жертва на такова криминално деяние, може би ще са на друго мнение. Но трябва да стане ясно, че такива хора не могат да бъдат приобщавани. Превенцията става с Детска педагогическа стая и не с молби, а с принуда. Недопустимо е някой с висящо дело да се разхожда на свобода и да краде, а ако ти не си си платил застраховката на колата, да ти я спрат от движение. А вредата от тези деяния е различна. Да не говорим, че наказанията не съответстват на престъпленията. Специалист по психиатрия Завършва медицина във ВМИ - Пловдив Специализирал е психиатрия в психодиспансера в Пловдив, работил е като консултант към Военна болница и ДКЦ „Св. Врач” Специализирал е в Университетската клиника във Франкфурт на Майн, Германия В момента работи като психиатър на свободна практика  ", "date": "2020.01.14", "title": "Д-р Веселин Герев: Взривът във Варна най-вероятно е заради ревностова параноя"}
{"url": "https://www.monitor.bg:443/bg/a/view/romite-praznuvat-nova-godina-185734", "text": "Банго Васил, Банго Васили, Банго Василий (Васильовден), наричан още Василица, е най-големият празник на ромите. Днес те празнуват Нова година. Традиционно ромският празник се празнува три дни – от 13-и до 15-и януари. 14-и януари обаче е най-важният ден, тогава от най-голямо значение е първият гост в къщата. Смята се, че какъвто човек прекрачи пръв прага на дома, такава ще бъде и цялата Нова година. Василица се отбелязва като начало на Новата година от много ромски групи в България, а от няколко години и като ден на ромската култура. Празнуването на Василица е свързано с легенда, че Свети Васил, застъпник и защитник на ромите, възстановява моста, по който преминавали ромите, след като този мост бил разрушен от Дявола и по този начин ги спасил.", "date": "2020.01.14", "title": "Ромите празнуват Нова година"}
{"url": "https://www.monitor.bg:443/bg/a/view/krojat-serial-za-karierata-na-skalata-185657", "text": "През какво е минал Дуейн Джонсън-Скалата, за да блесне на ринга като опитен кечист? Отговор на този въпрос ще даде самият той в нов комедиен сериал, вдъхновен от въпросния период от живота му. Поредицата ще се разгърне в 11 епизода, а правата са на каната NBC. Сценарият е поверен на Наначка Хан и Джеф Чианг, а Скалата ще е също изпълнителен продуцент заедно с Дани Гарсия и Хирам Гарсия. Джонсън наскоро разкри, че му било изключително трудно да стане филмова звезда, независимо че бе обявен за най-високоплатения актьор в света между 2018 и 2019 г (с припечелени 89,4 милиона долара за 12 месеца). Нужни са усилена ежедневна работа и постоянство. Трябва също да можеш да предусетиш какво ще допадне на зрителите.\", уточни той.", "date": "2020.01.14", "title": "Кроят сериал за кариерата на Скалата"}
{"url": "https://www.monitor.bg:443/bg/a/view/veselin-dimitrov-e-objaven-za-obshtodyrjavno-izdirvane-185733", "text": "66- годишният Веселин Димитров, за когото се предполага, че е причинил взрива във Варна, е обявен за общодържавно издирване, заявиха преди минути от прокуратурата в града. „Ще се въздаржа от коментар за конкретни причини за взрива. Все още не е ясно кое  се е случило първо – пожарът или взривът. Последвал е пожар или първоначално е имало пожар, в резултат на което е последвал и взривът. Хората са били разбудени от взрива. Няма очевидци, които да потвърдят дали какво се е случвало преди самия взрив”, посочи окръжният прокурор на Варна Красимир Конов. „Рано е да се каже дали става въпрос за умишлени действия. Работим по две версии – нелеп инцидент или умишлени действия”, каза още Конов. „По първоначална информация стана ясно, че мъжът е изнасял багаж от взривения апартамент цяла нощ и беше приета от всички като достоверна. В хода на разследването и разпитите на място на свидетели се оказа, че това не е така. Съседи са чули шум, който са определили като местене на мебели”, добави Конов. „Няма данни за негово психическо състояние, което да буди притеснение. Разпитани са негови близки и роднини. Днес продължаваме с установяване на други хора от неговия кръг. Продължаваме с разпитите днес. Предвиден е и допълнителен олед на местопроизшествието”, допълни окръжният прокурор. „Веселин Димитров е обявен за общодържавно издирване. Жената, с която той живее е разпитана. Няма потвърждение, че в жилището е имало взривни вещества”, обясни Конов. „Двата трупа са намерени в два съседни апартамента. Засега е трудно да се каже къде е огнището на горене. Затова днес ще се продължим с допълнителните огледи”, каза още прокурорът. В рамките на днешния ден се очаква да бъде разпространена снимка на издирвания Веселин Димитров.     ", "date": "2020.01.14", "title": "Веселин Димитров е обявен за общодържавно издирване"}
{"url": "https://www.monitor.bg:443/bg/a/view/trymp-demokratite-koito-zashtitavat-solejmani-sa-pozor-185735", "text": "Президентът на Съединените щати Доналд Тръмп заяви в понеделник, че демократите, които защитават наскоро убития генерал от иранските сили Ал Кудс Касем Сюлеймани, \"терорист номер едно в света\", са \"позор\" за САЩ.   В реч пред журналистите от Белия дом той добави, че Сюлеймани е трябвало да бъде убит \"преди 20 години\". Решението да защити иранския генерал не се отплати \"политически\" на демократите, смята Тръмп.", "date": "2020.01.14", "title": "Тръмп: Демократите, които защитават Солеймани, са позор"}
{"url": "https://www.monitor.bg:443/bg/a/view/katastrofa-na-pytja-ruse-silistra-zagina-jena-185738", "text": "Жена загина на място при катастрофа, станала тази сутрин на пътя Русе – Силистра в района на разклона за село Николово, съобщиха от областната дирекция на МВР в Русе. Сигналът е подаден в 7,46 часа чрез тел. 112. По първоначална информация лек автомобил е излязъл от разклона за село Николово на главния път, където е бил блъснат от тежкотоварен камион, движещ се в посока Русе, след което товарното возило се е обърнало встрани. При удара е починала водачката на лекия автомобил. С нея е пътувало четиригодишно дете, което е пострадало. От Спешна помощ съобщиха, че то е с фрактура на бедрото и е откарано в русенската болница. На мястото на произшествието се извършва оглед от дежурна оперативна група. Движението в участъка не е спряно. Предстои изясняване на причините за инцидента.", "date": "2020.01.14", "title": "Катастрофа  на пътя Русе – Силистра, загина жена"}
{"url": "https://www.monitor.bg:443/bg/a/view/naprejenie-v-galiche-sled-jestokoto-ubijstvo-185736", "text": "Напрежение в Галиче след жестокото убийство на 18-годишно момиче. Местните се събраха на протест с искане за промяна в закона и доживотна присъда на Аксел, който призна, че е убил Андреа, съобщи Нова телевизия. „Хората са съпричастни  с болката ми. Детето ми беше убито по най-бруталния начин. Ако нямах друго дете, нямаше да искам да живея. Трябваше да работя в чужбина, за да ги издържам. Държавата гони хората. Тук няма сигурност”, каза в ефира на „Здравей, България” бащата на убитото дете.  Той допълни, че всеки ден се е чувал  с детето си по телефона. „Андреа не е имала никакви отношения с Аксел. Всички го знаят какъв е. Той е психически недобре”, каза още бащата на Андреа. По думите му момичето е имало приятел, който също е в тежко състояние след случилото се. Аксел е криминално проявен. Преди година той пребил жестоко жител на Галиче  с камъни.   „Битият е с леки психически отклонения, но е безобиден. Обадих се на кмета. Полицията веднага дойде и го отведоха. Имам 4 внучки и се страхувам какво може да стане, ако излезе на свобода”, каза Веселин. Според местните цялото семейство на Аксел е опасно. „Баща му е същият. Насилвал е майка му. След 10 години убиецът на Андреа ще излезе на свобода, ще създаде семейство и ще го възпита по същия начин. Ще има още почернени семейства”, споделиха жителите на Галиче.", "date": "2020.01.14", "title": "Напрежение в Галиче след жестокото убийство"}
{"url": "https://www.monitor.bg:443/bg/a/view/shakira-otkri-godinata-s-me-gusta-185711", "text": "Звездата с колумбийска кръв Шакира издаде първата си песен за 2020 г. Парчето носи името Me Gustа и е записано съвместно с пуерториканския рапър Ануел АА. Песента е в стил регетон рап. В нея двамата изпълнители се представят като загубили интерес любовници. След като издаде ремиксирана версия на Tutu през октомври миналата година, Шакира обеща на феновете си нова музика. Предишният студен албум на 42-годишната красавица El Dorado излезе на музикалния пазар през 2017 г. От декември насам Шакира се подготвя за изпълнението си в паузата между полувремената на \"Супербоул\" в Маями на 2 февруари заедно с Дженифър Лопес. Тогава е нейният рожден ден и тя отбеляза, че ще празнува със 100 милиона души. Двете суперзвезди се зарекоха тяхното изпълнение да е най-доброто в историята на \"Супербоул\".", "date": "2020.01.14", "title": "Шакира откри годината с Me Gusta "}
{"url": "https://www.monitor.bg:443/bg/a/view/ochakva-ni-tih-i-slynchev-vtornik-185737", "text": "Очаква ни тих и слънчев вторник. До обяд и в ранния следобед в низините и котловините има условия за температурни инверсии с ниска облачност и мъгли.Ще има по-гъсти мъгли – около големите водоеми и най-вече поречието на Дунав в Северна България и теченията на Марица и Тунджа в южната половина на страната.  Там температурите ще се задържат по-ниски през деня. В останалата част на страната термометрите ще показват между 7 и 12 градуса. В планините ще е почти без вятър и топло за сезона. По високите части температурите ще са около 2 градуса, в ниското – до 5-6. Заради положителните стойности на температурите по стръмните заснежени райони в планините има предпоставка за лавинна опасност. В сряда и четвъртък времето ще е без особена промяна. Балканите продължават да са под влиянието на обширен антициклон. Сутрините – мъгливи в равнините, а денем – температури до 10-12 градуса. В петък и през почивните дни очакваме леко захлаждане с вятър, по-осезаем на изток. Бурята „Брендан”, която в момента вилнее в северозападната част на континента ще създаде динамика в атмосферата в Централна и Източна Европа. По-значително застудяване у нас се очаква  в понеделник и вторник. В началото на другата седмица са възможни и слаби превалявания от дъжд в ниското и сняг в планините.", "date": "2020.01.14", "title": "Очаква ни тих и слънчев вторник"}
{"url": "https://www.monitor.bg:443/bg/a/view/ruski-hakeri-napadnaha-ukrainska-gazova-kompanija-svyrzana-sys-sina-na-djo-bajdyn-185747", "text": "Руски агенти са хакнали украинската газова компания \"Бурисма\", свързана със скандалните опити на президента на САЩ Доналд Тръмп да навреди на претендента за кандидатпрезидентската номинация на Демократическата партия Джо Байдън, предаде АП, цитирайки компанията за киберсигурност \"Area 1\". В началото на ноември руските агенти са извършили серия от опити да откраднат потребителските имена и паролите на служители на \"Бурисма\", като се представяли за други хора. Синът на Джо Байдън Хънтър беше член на управителния съвет на компанията. Осемстраничният доклад, публикуван онлайн, не уточнява какво са се опитвали да получат хакерите и дали са го получили. Избраният за операцията момент обаче сочи, че те може да са търсели материал, който да навреди на Хънтър Байдън, отбелязва АП. Според компанията за киберсигурност, хакерите са били членове на същата група, която през 2016 г. извърши успешни кибератаки срещу Националния комитет на Демократическата партия и ръководителя на кампанията на Хилари Клинтън.", "date": "2020.01.14", "title": "Руски хакери нападнаха украинска газова компания, свързана със сина на Джо Байдън"}
