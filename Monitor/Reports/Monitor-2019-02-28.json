{"url": "https://www.monitor.bg/bg/a/view/i-el-makfersyn-blesna-s-bylgarska-roklja-snimki-158544", "text": "Супермоделът Ел Макферсън е поредната знаменитост, която заложи на български тоалет. Роклята отново е дело на родната дизайнерка Невена Николова, която наскоро облече актрисата Елизабет Хърли и два пъти певицата Никол Шерцингер.  Макферсън, спечелила си прякора Тялото, се спря на черния цвят. Облеклото представлява вталена блуза с дълъг ръкав от черна ангорска дантела, която е подплатена с копринен тюл, обясни пред \"Монитор\" Николова. Полата е от жакард с висока талия и е 54-годишната красавица се появи с тоалета на Виенския бал в Австрия. Тя посети събитието като гост на милиардера Ричард Лугнър, който кани различни знаменитости за придружители всяка година. В списъка му с дами на Виенския бал влизат София Лорен, Джоан Колинс, Памела Андерсън, Парис Хилтън и други.  Чуждестранните медии не пропуснаха да отбележат, че Макферсън е изглеждала страхотно на бала и похвалиха тоалета на Невена Николова.", "date": "2019.02.28", "title": "И Ел Макферсън блесна с българска рокля (СНИМКИ)"}
{"url": "https://www.monitor.bg/bg/a/view/10-na-den-se-jaljat-ot-imotnata-mafija-temata-158536", "text": "По десет жалби на ден срещу имотната мафия постъпват при разследващите в цялата страна. Това научи „Монитор“ от справка при нотариусите и МВР. Първите подавали сигнали към вътрешното ведомство, а другите ловили мошениците. Най-честите опити за измами ставали с фалшиви лични карти и с менте завещания. В момента, в който нотариусите виждали нещо нередно, веднага подавали сигнал до правоохранителните органи. Само за две години подадените оплаквания към МВР и прокуратурата били над 7000, научи „Монитор“. Това прави по поне 10 опита на ден за измами. Само преди седмица прокуратурата и СДВР разбиха банда, в която участвал бивш нотариус, наказван над 10 пъти. Той, както и още трима членове от бандата, се сдобиха с обвинения за измами заради опити да отмъкнат апартаменти на възрастни и психически нестабилни хора. Според данните на разследващите, само за последната година бандата е направила опит да задигне 23 жилища. В същото време сигнали за подобни измами постъпват и в държавните психиатрични болници. Там всеки месец постъпва по един пациент с психично-социални проблеми – заболяване и същевременно или защото близките са злоупотребили и са отдали апартаментите и къщите им под наем без тяхно съгласие. Това съобщи за „Монитор“ д-р Цветеслава Гълъбова, директор на Психиатричната болница „Св. Иван Рилски“ в Курило. Роднините се възползват от състоянието им, докато са техни попечители, обясни лекарката и допълни, че на практика тези хора остават с години в лечебното заведение, защото няма къде да живеят, ако ги изпишат. Към момента в психиатрията в Курило живеят 12 човека, които са станали жертва на имотни измами. Последният случай е на жена, останала без подслон преди три години. Най-старата жертва на измамници живее в Курило повече от десет години. По правило всички тези хора са поставени под запрещение. Въпреки това измамниците са успели да се възползват от състоянието им и да ги накарат да подпишат документите за продажба. Към момента Като най-фрапантен случай д-р Цветеслава Гълъбова посочи случая на 32-годишна жена, настанена в психиатрията по чл. 89, буква Б от Наказателния кодекс. Той се отнася до хора, извършили противозаконни деяния в състояние на невменяемост. Точно в такова състояние тя е убила майка си. Единственият човек от семейството е родната й сестра. „Първоначално тя се държеше прилично, правеше се на загрижена, идваше на свиждане до момента, в който самата пациентка сподели с нас, че сестра й говори за някакво подписване“, разказа д-р Гълъбова. Лекуващата лекарка й обяснила, че докато е в болницата не носи отговорност с подписа си и не бива да подписва нищо. За да отбие настояванията на сестра си, пациентката й заявява, че не може да подписва документи, докато е в психиатрията. Тогава роднината се появява плачеща и настоява да пуснат болната за два дни, тъй като е починал любимият им дядо. Лекарите пуснали пациентката, но задържали личната й карта. Това обаче не попречило на сестрата. Тя завела болната си сестра в полицията и й издала нов документ по бързата процедура, като обяснила, че предишният е загубен. Веднага след това двете отиват при нотариус, където тя подписва предварителен договор за продажба на жилището и генерално пълномощно в полза на сестра й. Скоро след това сделката е осъществена. „Още щом тя ни върна болната и разбрах къде са я водили, сигнализирахме прокуратурата и редица институции. От кадастъра и данъчните служби ни отговориха, че такова лице се е явило и с пълномощно е реализирало сделката“, обясни д-р Гълъбова.", "date": "2019.02.28", "title": " 10 на ден се жалят от имотната мафия (ТЕМАТА)"}
{"url": "https://www.monitor.bg/bg/a/view/polestar-se-celi-v-pozicijata-na-tesla-158543", "text": "Polestar представи първия си хибриден модел GT, още през 2017 г., а сега представи напълно електрически седан, който да разшири асортимента на марката. Подразделението на Volvo, е проектирало Polestar 2 да ускорява от 0 до 100 км / ч за под 5 секунди и да предоставя обсег, за който конкурентите да завиждат. Батерията от 78 kWh е поставена в пода, за да се увеличи пространството в купето и центърът на тежестта да бъде ниско. Според компанията, батерията предоставя обсег до 500 км, колкото Tesla Model S и очакваното Porsche Taycan. Интериорът е изчистен, с панорамен стъклен покрив и 11-инчов сензорен екран, който ще работи с потребителския интерфейс (UI) на компанията. Polestar 2 ще бъде първият автомобил, който ще използва интерфейс, базиран на операционната система Android, който ще предоставя лесен достъп с гласов контрол до Google Assistant, Google Maps, Календар, Hangouts и Google Play Store, така че потребителите ще може да качват каквито приложения си пожелаят. Тези забавни функции не са единственото, с което Polestar ще се опита да отнеме позицията на Tesla. Началната цена на Polestar 2 ще е € 39.900, което е близко до цената на първия масово предлаган модел на Tesla. Но през първата година от производството, Polestar ще се съсредоточи върху по-скъпите модели с ориентировъчна цена € 59.900. Компанията планира да покаже Polestar 2 за първи път на автомобилното изложение в Женева (Geneva Auto Show) следващия месец, като производството ще започне в началото на 2020 г. и първоначално ще се предлага в Китай, САЩ, Канада, Белгия, Германия, Холандия, Норвегия, Швеция и Великобритания.", "date": "2019.02.28", "title": "Polestar се цели в позицията на Tesla"}
{"url": "https://www.monitor.bg/bg/a/view/mf-ochakva-budjeten-izlishyk-ot-1-5-mlrd-lv-za-fevruari-158542", "text": "По предварителни данни салдото по консолидираната фискална програма (КФП) на касова основа към февруари 2019 г. се очаква да бъде положително в размер на 1,5 млрд. лв. или 1,3% от прогнозния БВП, съобщиха от финансовото министерството. За сравнение излишъкът в хазната през януари е в размер на 1 млрд. лв. или 0,9% от прогнозния размер на БВП. Превишението на приходите над разходите през януари се дължи на излишък по националния бюджет в размер на 944,1 млн. лв. и излишък по европейските средства в размер на 61,7 млн. лева. Според прогнозата приходите и помощите по КФП към февруари 2019 г. се очаква да бъдат в размер на 7,2 млрд. лв., което е 16,5% от годишния разчет. Спрямо февруари 2018 г. приходите по нарастват с над 1 млрд. лв., като ръст се отчита както при данъчните и неданъчните приходи, така и при постъпленията в частта на помощите и даренията, където постъпват основно грантовете по програмите и фондовете на ЕС, уточняват от МФ. На база на изготвените оценки данъчните приходи отчитат ръст в размер на 212,1 млн. лв., неданъчните приходи – 388,2 млн. лв., а приходите от помощи и дарения – 424,4 млн. лв. От финансовото министерство посочват още, че в частта на неданъчните приходи се проявява базов ефект в частта на приходите по бюджета на Фонд „Сигурност на електроенергийната система“, поради влезлите в сила промени в Закона за енергетиката от 01 юли 2018 г., с които бе променен механизмът за събиране на приходи по бюджета на фонда. Поради тази причина приходите по бюджета на фонда за първите два месеца на 2019 г. са по-високи от постъпленията за същия период на 2018 г. Разходите по консолидираната фискална програма (вкл. вноската на България в бюджета на ЕС) към февруари 2019 г. се очаква да достигнат 5,7 млрд. лв., което е 12,9 % от годишния разчет. За сравнение разходите по КФП към февруари 2018 г. бяха в размер на 5,46 млрд. лева. Номиналното нарастване, съпоставено със същия период на предходната година, е основно поради по-високия размер на вноската в общия бюджет на ЕС, на разходите за персонал, на социалните плащания (базов ефект от увеличението на пенсиите от юли 2018 г.) и други, коментират от МФ. В разходите за персонал за периода към февруари тази година в повечето от бюджетните системи все още не е намерила отражение политиката по доходите за 2019 г. Забавянето е поради необходимото технологично време за финализиране на окончателните срещи по годишното оценяване на държавните служители за 2018 г., на базата на които се прилага увеличението на индивидуалните работни заплати. Увеличението за месеците януари и февруари ще бъде изплатено заедно с увеличението за март 2019 г., уточняват от финансовото ведомство. Частта от вноската на Република България в бюджета на ЕС, изплатена към 28 февруари 2019 г. от централния бюджет, възлиза на 371,8 млн. лв. Данните за януари показват, че постъпилите приходи и помощи по КФП са в размер на 3,7 млрд. лв или 8,5% от годишните разчети. Съпоставени със същия период на предходната година, приходите и помощите са близки по размер. Общата сума на данъчните постъпления, вкл. приходите от осигурителни вноски, възлиза на 3,03 млрд. лв., което представлява 8,8% от планираните за годината данъчни приходи. Приходите от преки данъци са в размер на 405 млн. лв. или 6,2% от предвидените в разчетите за годината, като спрямо същия период на предходната година постъпленията са близки по размер. Приходите от косвени данъци са в размер на 1,8 млрд. лв., което е 10,9% от разчетите за годината. Постъпленията от ДДС са в размер на 1,33 млрд. лв. или 12,5% от планираните. Размерът на невъзстановения ДДС към 31 януари 2019 г. е 68,4 млн. лева. Приходите от акцизи възлизат на 408,5 млн. лв. (7,7% от разчетените за годината). Постъпленията от мита са 19,9 млн. лв. или 8,4% от годишните разчети. Постъпленията от други данъци (вкл. имуществени данъци и др. данъци по ЗКПО) са в размер на 54,4 млн. лв. или 4,6 % изпълнение на годишните разчети.Приходите от социални и здравноосигурителни вноски са 785,6 млн. лв., което представлява 7,6% от разчетените за годината. Съпоставено със същия период на предходната година, приходите от осигурителни вноски нарастват номинално с 10 на сто. Неданъчните приходи са в размер на 527,5 млн. лв., което представлява 8,0 % от годишните разчети. Приходите от помощи са в размер на 156 млн. лева. Разходите по КФП (вкл. вноската на България в бюджета на ЕС) за януари 2019 г. възлизат на 2,7 млрд. лв., което е 6,1% от годишните разчети. За сравнение разходите за същия период на предходната година са в размер на 2,5 млрд. лева. Номиналното нарастване, съпоставено с януари 2018 г., е основно поради по-високия размер на вноската в общия бюджет на ЕС, на разходите за персонал, на социалните плащания (базов ефект от увеличението на пенсиите от юли 2018 г.), както и поради нарастване на капиталовите разходи и други, уточняват от МФ. Нелихвените разходи са в размер на 2,4 млрд. лв., което представлява 5,8% от годишните разчети. Текущите нелихвени разходи за януари 2019 г. са в размер на 2,,3 млрд. лв., капиталовите разходи (вкл. нетния прираст на държавния резерв) възлизат на 116,3 млн. лева. Предоставените текущи и капиталови трансфери за чужбина са в размер на 2,9 млн. лева. Лихвените плащания са в размер на 91 млн. лв. или 13,6% от планираните за 2019 година. Частта от вноската на България в бюджета на ЕС, изплатена към 31 януари 2019 г. от централния бюджет, възлиза на 149 млн. лв., показват още данните.", "date": "2019.02.28", "title": "МФ очаква бюджетен излишък от 1,5 млрд. лв. за февруари"}
{"url": "https://www.monitor.bg:443/bg/a/view/borislav-kojto-ubi-jena-si-bil-bolezneno-revniv-158528", "text": "Борислав ревнуваше и следеше Кремена, упражняваше системен физически и психически тормоз върху нея през последните 6 – 7 години, разказват близки на убитата. Описват Кремена като мил и интелигентен човек с фина душевност. Родена била в Пловдив, работела като преводач и искала да е екскурзовод. Запознала ги майката на Борислав, но той се оказал болезнено ревнив. Кремена често споделяла, че мъжът ѝ я удря и бие. Имало е и случаи, в които Борислав е заключвал съпругата си в апартамента им и излизал. Непрекъснато я следял и проверявал телефона ѝ, както и с кого си пише. Тя пък може би е давала повод за ревността на съпруга си, защото непрекъснато търсела контакт с други мъже в мрежата. При едно от пътуванията на Борислав Николов, който е бивш моряк и отсъствал от дома им, поканила на гости група руски моряци. Никой от близките на загиналата не може да си обясни защо, въпреки многократните случаи на насилие, е продължила да живее с мъжа си, за да се стигне до фаталния край. 41-годишният Борислав бе привлечен като обвиняем, а вчера Варненския окръжен съд го остави за постоянно в ареста затова, че на 24 февруари в жилището, наето от семейството, пребил съпругата си за пореден път. След като я оставил в безпомощно състояние, Борислав събрал багажа си, повикал майка си да му помогне да го изнесе и двамата напуснали апартамента, без да се интересуват от състоянието на пребитата жена. Майката на жертвата подала сигнал в Първо РУ на МВР във Варна, след като дълго време никой не отговарял на телефонните й обаждания. Изпратени били служители на МВР и на пожарната на адреса, които успели да влязат в заключеното жилище през балкона на 25 февруари. Там било открито тялото на убитата. Извършената аутопсия показала, че смъртта е настъпила от масивен кръвоизлив в мозъка, причинен чрез множество удари в главата със или върху твърди тъпи предмети. Малтретираната жена е подавала няколко жалби за домашно насилие срещу агресивния си съпруг през годините на брака им. Борислав е бил предупреждаван с полицейски протоколи за наказателната отговорност, която носи за заплахите и причинените телесни повреди на съпругата си. Впоследствие обаче жената съобщавала в полицията, че отношенията помежду им са се подобрили. Това обаче е ббило временно, за да се стигне до разрива в семейството, което на 26 февруари, тази година, имало насрочено бракоразводното дело във Варненския районен съд. Според близки на жертвата, двамата се споразумели това да стане по взаимно съгласие. Борислав работел от 6 години в златарския магазин „Рома голд“, който се намира на кръстовището на ул. „Георги Бенковски“ и „Д-р Пискюлиев“ в морската столица, недалече от квартирата им. По време на убийството той бил в 5-дневен отпуск, установило разследването. Борислав е неосъждан и затова защитата му поиска от съда определяне на по-лека мярка за неотклонение с мотивите, че работи, има постоянен адрес и няма опасност да се укрие, тъй като по време на разследването е оказали съдействие на властите, посочи защитникът му. Той заяви пред съда, че повод за скандала е спор за имущество, което обвиняемият искал да изнесе от общото им жилище. Според защитата, авторството на деянието не е доказано, тъй като след като Борислав е напуснал апартамента, съпругата му се е качила при хазаите и е била в съзнание. Остава и хазаите да потвърдят тезата, което вероятно ще стане на следващ етап от разследването.", "date": "2019.02.28", "title": "Борислав, който уби жена си, бил болезнено ревнив"}
{"url": "https://www.monitor.bg:443/bg/a/view/nacheva-otkriva-evropejskoto-v-glazgou-za-nashite-158527", "text": "Най-младата в състава ни – Александра Начева, ще открие за българския отбор европейското първенство по лека атлетика в зала в Глазгоу. 17-годишната пловдивчанка излиза утре в 14 ч. в квалификациите в тройния скок за жени, където нормата е 14,20 м. Олимпийската шампионка от младежките игри в Буенос Айрес има лично постижение в зала от 13,43 м, а през сезона не е участвала в други стартове. Тя ще спори с 18 атлетки за място сред 8-те на финала. Половин час след нея в сектора за скок на височина своето участие ще започне Тихомир Иванов, който през тази зима скочи точно, колкото е квалификационната норма от 228 см. Митко Ценов и Иво Балабанов ще стартират в една серия в бягането на 3000 м, като напред продължават първите 4-има. Във вечерната сесия за място на финала на гюле ще се бори и Радослава Мавродиева, която на държавното първенство мина за пръв път границата от 19 м с 19,09 м, а нормата е 18,20 м. Последен от нашите на пистата ще стъпи Денис Димитров в сериите на 60 м в събота по обяд.", "date": "2019.02.28", "title": "Начева открива европейското в Глазгоу за нашите"}
{"url": "https://www.monitor.bg:443/bg/a/view/bjagaj-kym-tijnsagata-na-matej-genchev-v-ndk-158506", "text": "След като се разписа с участие във филми на известния си баща Максим Генчев, сред които „Смартфонът беглец“ и „На педя от земята“, младият Матей поема по стъпките на татко си с първия си пълнометражен проект от позицията на режисьор. Филмът носи заглавието „Бягай“, прицелва се директно в сърцата на младежката аудитория, а за първи път киноманите ще могат да го изгледат на гала премиерата му в зала 1 на НДК на 12 април. Сюжетът на лентата ще изпрати група тийнейджъри на вълнуващо, но и опасно приключение, след като те откриват мистериозна тайна в стар джобен часовник. „Да избягаш от дома си, защото брат ти е откраднал парите, които събираш за фотоапарат, да качиш в колата си първия закъсал на пътя, да целунеш гаджето му и да откриеш в джоба си часовник, причина за убийство. Да се окаже, че брат ти, вместо тираджия в Канада, е бил в затвора. Да разбереш, че имаш ключ за „порше”, пълно с пари. Да видиш дулото на пистолет в челото си. И когато един спрял часовник започне да отброява времето назад, последният ти вик да е „Бягай“, гласи част от анонса на заглавието. С участие в него ще се разпишат самия Матей Генчев, както и баща му – Максим Генчев и още Симона Милушева, Йордан Босев, Десислава Димова, Галин Гочев, Божидар Костадинов - Бобката, Неда Спасова и Йордан Георгиев.", "date": "2019.02.28", "title": "„Бягай“ към тийнсагата на Матей Генчев в НДК"}
{"url": "https://www.monitor.bg:443/bg/a/view/rekorden-broj-uchastnici-na-turnira-dan-kolov-nikola-petrov-v-ruse-158532", "text": "Рекорден брой участници ще се състезават в 57-ото издание на международния турнир по свободна и класическа борба „Дан Колов – Никола Петров“, който официално бе открит този следобед в Русе. Над 600 състезатели от 45 държави ще премерят сили в многофункционалната зала „Арена Монбат“ на четири тепиха в следващите три дни. Турнирът бе открит от кмета на Русе Пламен Стоилов. В залата пристигна и почетният председател на Българската федерация по борба Валентин Йорданов. „Надявам се да има шампиони при българското представяне и да връчим поясите на наши състезатели“, каза пред журналисти Йорданов. Председателят на федерацията Христо Маринов също очаква минимум поне по един златен медал в стил от нашите участници. Финални срещи и награждаване ще има на 1, 2 и 3 март от 18 часа. Делегациите ще отпътуват на 4 март.", "date": "2019.02.28", "title": "Рекорден брой участници на турнира „Дан Колов – Никола Петров“ в Русе"}
{"url": "https://www.monitor.bg:443/bg/a/view/plashtat-po-visoki-zaplati-s-chast-ot-30-te-mln-lv-za-bolnicite-158523", "text": "По-високи заплати ще получават медицинските сестри с част от 30-те млн. лева, които правителството отпусна допълнително за болниците през януари. Това стана ясно от изказване на здравния министър Кирил Ананиев след среща с премиера Бойко Борисов, вицепрезидента на КНСБ д-р Иван Кокалов, федералния секретар на Изпълнителния комитет на КТ “Подкрепа” д-р Николай Кътев и председателя на Българската асоциация на професионалистите по здравни грижи Милка Василева в Министерски съвет. Тя се състоя в четвъртък, ден преди обявените протестни действия на медсестрите, насрочени за 1 март. Основното им искане е по-високо заплащане. Заедно трябва да работим за справедливото разпределение на финансите на ниво лечебно заведение, за да може с наличния ресурс и с допълнителните средства от 30 млн. лв., които ще получат областните и общинските болници, да бъдат увеличени възнагражденията на целия медицински персонал, подчерта министър Ананиев. По думите на Милка Василева пък, зад протеста не стояла съсловната организация, а група медицински сестри, които го организирали чрез групи във Фейсбук.", "date": "2019.02.28", "title": "Плащат по-високи заплати с част от 30-те млн. лв. за болниците"}
{"url": "https://www.monitor.bg:443/bg/a/view/28-61-poveche-reshenija-za-invalidnost-v-silistrensko-158531", "text": "28,61% над средния за страната процент са отпуснатите в Силистренско инвалидни пенсии. Тези данни изнесе на брифинг в дунавския град зам.-главният прокурор Иван Гешев. Той участва в работно съвещание с ръководството на Окръжната прокуратура и Областната дирекция на МВР във връзка с престъпленията, свързани с дейността на ТЕЛК, заедно с главния комисар Ивайло Иванов. По думите на Гешев вече са образувани досъдебни производства, но МВР продължава да работи по схемите с издаване на фалшиви телкове. Ивайло Иванов подчерта, че е особено важно да се работи по превенцията на този вид измами. Днес стана ясно, че Апелативният спецсъд остави без мярка за неотклонение четиримата лекари от Варна, обвинени че са издавали фалшиви ТЕЛК решения. За Петър Ников, Мима Великова, Ваня Колева и Юлиян Крумов съдиите решиха, че не са събрани доказателства, които да сочат участието им в престъпна група. Докторите се появиха на заседанието с багаж, тъй като не знаеха, дали няма да останат в ареста. В крайна сметка обаче си тръгнаха свободни. Братята сирийци Уафик Шахуд и Райан Шахуд остават под домашен арест, но те не присъстваха на заседанието, защото Райан бил болен, а Уафик има право да не присъства. Съдът прие, че двамата братя са съпричастни към престъплението, в което са обвинени. За лекарите обаче няма категорични доказателства, че са искали и приемали пари от хора, които искат да им се увеличи процентът на увреждане. Засечените разговори са били на медицинска тематика. В началото на заседанието прокуратурата внесе нови 5 тома с доказателства от разпити на свидетели и разговори, записани със СРС. Съдът обаче констатира, че те са еднопосочни и на практика не внасят нови обстоятелства.", "date": "2019.02.28", "title": "28,61% повече решения за инвалидност в Силистренско"}
{"url": "https://www.monitor.bg:443/bg/a/view/njama-morbili-vyv-varna-laboratornite-rezultati-sa-otricatelni-158535", "text": "Няма случай на морбили във Варна, а лабораторните резултати на предполагаемата заболяла от морбили 40-годишната жена, са отрицателни. Това съобщи д-р Янка Драганова от РЗИ-Варна, във връзка със смятаният за първи случай на морбили в града. Жената беше приета в Инфекциозната клиника към УМБАЛ „Света Марина” на 25 февруари. Тя имала типичните симптоми на заразната болест, съпроводени с обрив, но резултатите от лабораторните изследвания в София се  оказаха отрицателни. „По клиника инфекционистите бяха категорични, че е морбили. Ние направихме всичко възможно и действахме съгласно диагноза морбили, като бяхме задължени да изпратим и серум към централната лаборатория в София за потвърждение. За да кажем, че една диагноза е потвърдена, трябва да има и лабораторно потвърждение, но се оказа, че резултатите са отрицателни за пресни антитела срещу морбилна инфекция“, обясни д-р Драганова. Така броят на този етап на случаите с морбили за цялата страна от 51, става с един по-малко. Въпреки товаа, всички лични лекари във Варна трябва да си припомнят първоначалните, катарални симптоми на морбили, обясни шефката на Дирекцията по надзор на заразните болести в РЗИ-Варна. Един специалист не би трябвало да ги обърка, категорична бе тя. За родителите препоръката е, че единственото сигурно средство за предпазване от морбили е ваксинопрофилактиката. При нея се прилага комбинирана ваксина срещу морбили, паротит и рубеола на 13-месечна възраст и на 12-годишна възраст. В аптеките във Варна ваксините срещу дребна шарка са изчерпани, като и складовете също са празни. Според информация от д-р Драганова, нова доставка се очаква след 5 март. Цената на една опаковка е около 25 лева.", "date": "2019.02.28", "title": "Няма морбили във Варна, лабораторните резултати са отрицателни "}
{"url": "https://www.monitor.bg:443/bg/a/view/bg-kompanija-pravi-zavod-za-elektricheski-koli-v-ruse-158534", "text": "Българската компания Sin Cars изгражда високотехнологична фабрика за производство на електрически и хибридни автомобили в Русе. Фирмата вече е започнала реализация по проекта и производствената линия трябва да тръгне през 2020 г. Първоначалната инвестиция е над 10 млн. лв. и ще осигури между 50 и 100 нови работни места. Оптимизираният производствен процес ще позволи бързо и лесно сглобяване на различните варианти на платформи, като се използват стандартни материали. Новата производствената линия L-City е проектирана с годишен капацитет от 20 000 автомобила, които ще бъдат насочени към европейския пазар. След това производството може да се увеличи. Една от водещите цели при създаването на проекта L-city е ангажирането с каузата за опазване на околната среда, намаляване на емисиите в градовете и създаване на по-здравословна жизнена среда. Тъй като електромобилите са бъдещето на автомобилната индустрия, проектът на Sin Cars се основава на концепцията за лесен за използване, екологичен и лесен за производство автомобил. Урбанизацията в големите градове води до нарастваща необходимост от създаване на „зелена“ система за трафик, за да се улесни транспортът на стоки, логистиката и куриерските услуги, които ще бъдат пряко засегнати от ограниченията за движение на превозни средства в тези райони.", "date": "2019.02.28", "title": "БГ компания прави завод за електрически коли в Русе"}
{"url": "https://www.monitor.bg:443/bg/a/view/dogodina-broim-zemedelskite-stopanstva-158529", "text": "Земеделските стопанства в страната ще бъдат официално преброени през 2020 г. Това решиха депутатите с приетия на второ четене Закон за преброяване на земеделските стопанства в Република България. Анкетирането ще е в периода от 1 септември до 18 декември 2020 г. До 18 септември 2020 г. въвеждането на информация ще може да се извършва по интернет от земеделските стопани, които ще попълват електронен въпросник с помощта на уеббазирано приложение. В оставащия период данните ще бъдат събирани чрез интервю на място от анкетьорите, които ще попълват въпросника на хартиен носител или онлайн. В преброяването ще се събират данни за земеделското стопанство, земеделския стопанин и управителя на земеделското стопанство, ползваната земя, отглежданите селскостопански животни, ползваната земеделска техника, работната сила и други доходоносни дейности в стопанството, подпомагането по мерките и подмерките от Програмата за развитие на селските райони, ползваните сгради за животни, управлението на оборския тор. Организацията и ръководството на преброяването са възложени на министъра на земеделието, храните и горите, съвместно с областните управители и кметовете на общините. ", "date": "2019.02.28", "title": "Догодина броим земеделските стопанства"}
{"url": "https://www.monitor.bg:443/bg/a/view/rejisioryt-na-chernata-pantera-shte-stava-bashta-158498", "text": "Режисьорът на хитовата супергеройска продукция \"Черната пантера\" Райън Куглър ще става татко. Радостната вест, че 32-годишният Куглър и съпругата му Зинзи Еванс очакват първото си дете, е съобщена от сп. \"Пийпъл\". Еванс демонстрира бременното си коремче на церемонията за наградите \"Оскар\". На шоуто, \"Черната пантера\" - първата супергеройска продукция с номинация в топ категорията за най-добър филм, спечели три отличия. Филмът, който се съревноваваше в седем категории, получи призовете за оригинална музика, сценография и костюми.  Райън Куглър и Зинзи Еванс са семейство от 2016 г. В свое миналогодишно интервю режисьорът сподели, че покрай заснемането на \"Черната пантера\" у него се е зародило силното желание да има дъщери.", "date": "2019.02.28", "title": "Режисьорът на „Черната пантера“ ще става баща"}
{"url": "https://www.monitor.bg:443/bg/a/view/drakula-ni-kani-na-koledno-parti-v-hotel-transilvanija-prez-2021-158495", "text": "Граф Дракула и чудатото му семейство от „Хотел Трансилвания“ отново ще ни посетят от големия екран. Това стана ясно, след като продуцентските компании Columbia и Sony Pictures Animation обявиха премиерната дата за четвъртото заглавие от рисуваната поредица – 22 декември 2021 г. Подробности около сценария на новата продукция все още се пазят в тайна. Според слуховете обаче действието ще се развива именно около коледната трапеза, предвид позиционирането на дебютното представяне на филма в киносалоните. Очаква се всички главни персонажи – Дракула, дъщеря му Мейвис, Джонатан и детето им, Франкенщайн, съпругата му, Невидимия човек и останалите от тайфата да се завърнат и за новите приключения на най-древното вампирско семейство. Това ще бъде четвърти филм под щампата на „Хотел Трансилвания“. Последният „Чудовищна ваканция“ излезе по кината миналото лято, като се разписа в историята като най-печелившият проект на Sony Pictures Animation, с рекорден боксофис от над 528 милиона долара. За сравнение, заслужилият си титлата „най-добър анимационен филм“ на последните награди „Оскар“ - „Спайдър-мен: В Спайди-вселената“, все още не е достигнал тази цифра от продажбата на билети за киносалоните.", "date": "2019.02.28", "title": "Дракула кани на коледно парти в \"Хотел Трансилвания\" през 2021 г."}
{"url": "https://www.monitor.bg:443/bg/a/view/es-dava-275-mln-za-visokoskorostna-jeleznica-ot-istanbul-do-svilengrad-158526", "text": "ЕС и Турция подписаха вчера споразумение, с което Брюксел ще предостави 275 млн. за изграждането на високоскоростна жп линия от Истанбул до границата с България при Свиленград, съобщи ДПА. Общата стойност на проекта е 1 млрд евро. Европейското финансиране в него е най-голямата единична инвестиция на ЕС в Турция, се казва в съобщение на Евросъюза. Югоизточната ни съседка започна преговори по присъединяване към ЕС през 2005 г., но оттогава те са в застой.", "date": "2019.02.28", "title": "ЕС дава €275 млн. за високоскоростна железница от Истанбул до Свиленград"}
{"url": "https://www.monitor.bg:443/bg/a/view/pojar-izpepeli-23-000-ptici-v-pilcharnik-158519", "text": "Пожар, възникнал минути след полунощ на 28 февруари унищожи 23 000 пилета – бройлери, отглеждани в птицеферма на територията на радневското село Сърнево. Сигналът е бил подаден на телефон 112 от работник на НИК 58 ЕООД, собственост на 60-годишният Николай Димитров, който от години се занимава с птицевъдство. При пристигане на място екипът огнеборци е установил че пламъците ас обхванали специално пригоденото за целта хале с дървена покривна конструкция. Въпреки опитите пожарът да бъде загасен покривът е рухнал върху пода и буквално е изпепелил цялата жива продукция в клетките. Образувано е досъдебно производство за умишлен палеж, при първоначалния оглед не са установени следи за престъпното деяние, насрочен е повторен оглед. Стойността на щетите тепърва ще се уточнява. Според кмета на Сърнево Милен Малчев пилчарникът се намирал в двора на бившето ТКЗС, където има още няколко бази на различни фирми.По негови данни при възникването на пожара в помещението е имало поне няколко гледачи. „НИК 58“ ЕООД е регистрирано през 2010 година, дружеството е имало разрешен капацитет от 34 000 птици.", "date": "2019.02.28", "title": "Пожар изпепели 23 000 птици в пилчарник"}
{"url": "https://www.monitor.bg:443/bg/a/view/barnie-brekzit-moje-da-se-otloji-no-s-osnovatelna-prichina-158517", "text": "Датата 29 март, на която Великобритания трябва да напусне Европейския съюз, може да се отложи, но трябва да има основателна причина, заяви днес главният преговарящ от страна на ЕС Мишел Барние. Барние говори пред журналисти след среща във Виена с австрийския канцлер Себастиан Курц. Евентуалното \"техническо\" удължаване би могло да продължи най-много до изборите за Европейски парламент през май, каза Барние на пресконференцията и добави, че по-голямо отлагане би поставило въпроса за участие на британците в гласуването. Той британците трябва по-скоро да вземат решение, вместо да настояват за евентуално отсрочване на датата на Брекзит. Преговорите за развода с Лондон са \"в тежък момент\", призна Барние. \"Днес особено имаме нужда от решение, това е по-важно от допълнителното време\", каза европейският главен преговарящ за Брекзит, цитиран от АФП. Курц от своя страна подчерта, че \"ако организиран Брекзит не е възможен до края на март\", европейците \"ще действат в полза на удължаване\" на срока за излизане на Великобритания от ЕС. Австрийският канцлер изрази желание въпросът да бъде решен до края на май, защото ще е \"абсурдно\" държава, която иска да напусне ЕС, да гласува за Европейски парламент.  Ако Великобритания иска удължаване, за да предотврати неорганизиран Брекзит, Австрия ще я подкрепи, даде да се разбере Курц.  Дипломатически източници от ЕС съобщиха днес, че е възможна сделка с Великобритания в спора за предпазния механизъм преди датата 12 март, посочена от британския премиер Тереза Мей като краен срок парламентът да подкрепи договореното от нея споразумение. Ако на 12 март британските депутати отново не подкрепят сделката, тогава те ще гласуват дали да приемат хаотично излизане без сделка или да поискат отлагане на датата на Брекзит. Дипломати от Европейския съюз казаха днес, че такова отлагане вече е почти неизбежно. Ако двете страни се съгласят на това, решението ще бъде взето на следващата среща на високо равнище на ЕС на 21 и 22 март.", "date": "2019.02.28", "title": "Барние: Брекзит може да се отложи, но с основателна причина"}
{"url": "https://www.monitor.bg:443/bg/a/view/fabrikata-3-dni-si-prehvyrlja-edin-i-syshti-fejk-sreshtu-peevski-obzor-158521", "text": "Абсолютно показно как три дни може да бъде претоплян един и същи фейк направиха медиите от машината за манипулации на олигарсите-издатели у нас. Противно на всякаква журналистическа логика (защото в случая на тези издания изобщо не става въпрос за журналистика), но напълно в духа на пропагандата, на която са царе, болтчетата на Фабриката за фалшиви новини стартираха седмицата с изтупване на праха от стара лъжа. За несъществуващи връзки между „Булгартабак“ и депутата и издател на „Телеграф медиа“ Делян Пеевски. И по всичко изглежда, че планират да я приключат по същия начин – с претопляне на все една и съща стара и абсолютно лъжлива информационна манджа. Поредната акция срещу Пеевски, който се превърна в основен враг и на собствениците на тези медии, и на самите медии заради законодателните си поправки за КТБ и за прозрачност във финансирането на онлайн изданията стартира във вторник. Като повод беше взета информация, че „Булгартабак холдинг“ свиква общо събрание на акционерите, на което да се преименува. Чисто икономическото събитие обаче веднага беше използвано от манифактурата за клевети за пропагандно-политически цели. За по-малко от час болтчетата от машината, създадена от подсъдимия олигарх Иво Прокопиев и ортаците му Цветан Василев, Огнян Донев и Сашо Дончев заляха интернет пространството с половин дузина фейкове, набъркващи по асбурден начин Пеевски в статиите си за преименуването на тютюневия холдинг. Депутатът Пеевски няма абсолютно нищо общо с дружеството от 2016 г., когато продаде миноритарния си дял от общо 5% в него. Това обаче никога не е пречело на медиите на олигарсите издатели да му пришиват не само несъществуващи връзки с дружеството, а дори контрол над него – обичай, който спазиха и в този случай. Тон зададе флагманът на Иво Прокопиев „Капитал“, последван веднага от останалите присъдружни сайтове на разградския бос - „Дневник“ и „Медиапул“ на бившата говорителка на Иван Костов Стояна Георгиева. В хора се включи дори bTV, чиято новинарска емисия гарнира информацията за свикването на общото събрание на „Булгартабак холдинг“ с абсурден тюрлюгювеч, също намесващ името на Пеевски. Без каквито и да било реални факти. В сряда същата вече остаряла (дори по стандартите за фейкове) новина за преименуването на тютюневия холдинг беше подхваната от „Фрогнюз“. Сайтът на агент „Академик“ на ДС Огнян Стефанов, играещ от години ролята на пресцентър на банкера-беглец Цветан Василев, се включи с ден закъснение. За сметка на това реши да компенсира, като доукраси още повече манипулацията. Освен че заяви, че нямащият нищо общо с „Булгартабак“ Пеевски провеждал „възродителен процес“ с дружеството, „Фрогнюз“ вкара и конспиративна теория. Според нея това се правело заради съдебно дело в Ню Йорк – друга любима опорка на Фабриката за фалшиви новини срещу депутата. Припомняме, че от 2017 г. насам Василев и говорителите му от „Фрогнюз“, не спираха да надуват балона по абсурдния иск на банкера-беглец по акта „Магнитски“. А след като той очаквано се спука, започна да надува балона за иск по закона РИКО, чийто край също е предизвестен. Превъртането на фейка през различните болтчета от олигархичната система обаче продължи и трети ден, когато фалшивата новина отново бе подхваната от „Дневник“. Под претекста, че поднася „анализ“ на информацията за преименуването на „Булгартабак“, онлайн изданието на Прокопиев всъщност преповтори всички засегнати дотук опорки, като Че „Булгартабак“ бил „замесен в контрабанда на цигари в доклад на турската Служба за борба с организираната престъпност, изпратен и до Интерпол“. Темата с въпросния доклад беше широко експлоатирана от Фабриката за фалшиви новини преди точно година до момента, в който стана ясен отговорът на турските служби на въпросите на българската прокуратура. А той дословно гласеше, че „действията на контрабанда на цигари касаят цигари със съответни марки, без да се твърди, че производител на тези марки е „Булгартабак“, както и че няма данни за извършено престъпление, нито за водени разследвания. Това, разбира се, не е споменато в новия фейк по темата, тъй като директно унищожава опорката, лансирана от автора на статията в „Дневник“ - че докладът бил неглижиран у нас, защото – видиш ли, службите за сигурност протежирали Пеевски. Истината е, че това се прави с една -единствена цел – при търсене на името на Пеевски в световната търсачка Гугъл да излизат всякакви очернящи го статии, за да бъдат убедени читателите, че е виновен дори за ланския сняг. Именно затова и последната стратегия на Фабриката за фалшиви новини е за фейк срещу него да бъде използван всеки информационен повод. Така, през последните дни, освен към информациите за преименуването на „Булгартабак“, името му бе пришито – отново без повод, и към дебатите в Народното събрание за окастряне на заплатите на депутати, които бойкотират работата на парламента. Поводът за дискусиите беше решението на БСП соцдепутатите да не влизат в пленарна зала и реално да не вършат законодателната дейност, за която са избрани. Течащата парламентарна драма е изцяло между управляващите и БСП, но изданията от манифактурата за клевети пришиват към нея и Пеевски, който е депутат от ДПС. Любопитният момент тук е, че той се превърна в мишена №1 на олигарсите у нас и финансираните от тях медии именно заради законодателните си инициативи. Това обаче, разбира се, удобно се премълчава изданията от манифактурата за клевети.", "date": "2019.02.28", "title": "Фабриката 3 дни си прехвърля един и същи фейк срещу Пеевски (ОБЗОР)"}
{"url": "https://www.monitor.bg:443/bg/a/view/marija-gabriel-anglija-estonija-i-rumynija-s-naj-mnogo-falshivi-profili-158520", "text": "Великобритания, Естония и Румъния са водещи по фалшиви профили. Това заяви еврокомисарят Мария Габриел пред бТВ, а поводът е първият доклад на ЕК за борба с дезинформацията онлайн. Мария Габриел поясни, че оттук нататък мониторингът ще е месечен. „ Имаме ясен фокус върху няколко ключови елемента. Гугъл за последния месец е премахнал над 46 000 фалшиви рекламни профила в Европейския съюз, каза още тя. По думите на еврокомисарят има над 90 000 фалшиви акаунта във Фейсбук. ЕК очаква и от тази социална мрежа подобна информация, както и мерки какво ще се право с тези фалшиви акаунти. \"Различни са целите на фалшивите акаунти. Никой няма да ограничава правото на лично мнение. Даваме им право на сатира, на политическо мнение, да се шегуват. Били сме достатъчно бдителни и внимателни при ограничаването. Ситуацията с ваксините обаче не ме кара да се шегувам. Имаме смъртни случаи в следствие на дезинформация\", заяви още Габриел. Еврокомисарят коментира и избора на две комисии в ЕП да подкрепят Лаура Кьовеши като европейски главен прокурор, въпреки че седмица по-рано нейната кандидатура бе отхвърлена от Съвета на ЕС. Мария Габриел поясни, че дебатът е наситен с емоции, а българските евродепутати не са крили как ще гласуват. По думите й по-важното гласуване е това е пленарна зала. „ Това, което трябва да остане като послание, е, че имаме два достойни кандидата. Много важно остава посланието, което се изпраща, нека се стигне бързо до край на процедурата. Категорично не се усеща България да се страхува от избора на Кьовеши\", смята тя.", "date": "2019.02.28", "title": "Мария Габриел: Англия, Естония и Румъния с най-много фалшиви профили"}
{"url": "https://www.monitor.bg:443/bg/a/view/v-kazanlyk-si-pripomnjat-pyrvite-lutieri-158522", "text": "Паметна плоча ще напомня за първите казанлъшки лютиери, които създават собствено ателие през далечната 1918 година веднага след края на Първата световна война. Плочата с имената Димитър Георгиев Саранеделчев и братята му Боньо, Иван и Петър ще бъде поставена на 9 март на мястото, където е бил родният им дом на сегашната казанлъшка улица „23 –и Шипченски пехотен полк“, иниицативата е на дългогодишния старозагорски съдия и автор на няколко книги Стефан Саранеделчев, който е техен близък родственик. Основателят на лютиерството в Казанлък , а и в България Димитър Саранедлчев /1892-1969/ година е бил оръжейник, създател е на родна картечница през първата война, където обаче прегърнал идеите на пацифизма и усвоил майсторството да изработва мандолини.От първото лютиерско ателие се ражда сегашната фабрика за струнни инструменти „Кремона“ , която е построена със заем от тогавашната казанлъшка Популярна банка. Изработените от братя Саранеделчеви  музикални инструменти впечатляват с майсторство и намират добър прием навсякъде разказват запознати с миналото на Града на розите.Димитър е бил насърчен от художниците Иван Милев, Иван Пенков, Станю Стаматов и композитора  Петко Стайнов да участва в обявения през 1922 година от Пловдивската търговско-индустриална камара конкурс за изпращане на един човек в Германия за усъвършенстване на лютиерското изкуство. След спечелването му преминава през двугодишен курс на обучение в  Лайпциг и Маркнойкирхен . Поради различни обстоятелства през периода 1928-1939 се завръща към професията на оръжейничеството , но и тогава продължава  да майстори цигулки.Старите казанлъчани с любов разказват за дядо Митьо Пушката , който имал невероятния талант да чува гласа на дървото.Инициативата на Стефан Саранеделчев е подкрепена от Съюза на лютиерите в България с председател Андриан Андреев и ръководството на фабрика „Кремона“.", "date": "2019.02.28", "title": "В Казанлък  си припомнят първите лютиери"}
{"url": "https://www.monitor.bg:443/bg/a/view/1000-lv-globa-za-majka-ostavila-deteto-si-bez-nadzor-158514", "text": "1000 лв глоба наложи старозагорският районен съд на майка, която оставила без надзор малолетното си дете и по този начин застрашила здравето и живота му. 20-годишната Щиляна Стефанова . застана пред Темида заради по чудо приключил без летален изход инцидент със 7-годишната й дъщеричка, която на 30 юли в.г. се покатерила метален стълб на 10-киловолтов далекопровод в село Змеево и била поразена от разразилата се волтова дъга. Момиченцето било хвърлено на земята от 8-метрова височина и при падането е счупила ребра, поразен бил и белият му дроб. Специалистите от клиниката по изгаряния направиха истинско чудо като  върнаха към живот след 15-процентово шоково изгаряне на ръката невръстната Стефка. Хлапето е изписано и дори вече ходи на училище, похвали се наскоро дядото. 23-годишната  Щиляна има още три деца, първото е родено през 2009-та година, когато е била едва 13-годишна. В  момента живее на семейни начала с мъж от близкото село Хрищени. В деня на инцидента била на гости на родителите си и оставила Стефка без надзор в опасна близост с улицата и стълба на далекопровода.Съдът я освободил от наказателна отговорност, наложена е административна глоба, към която жената трябва да прибави и 191 лв за направените разходи от МВР по досъдебното производство.", "date": "2019.02.28", "title": "1000 лв глоба за майка оставила детето си без надзор"}
{"url": "https://www.monitor.bg:443/bg/a/view/petyr-i-konstantina-ostanali-bez-dom-v-selo-brestnik-iskame-da-pomognem-na-semejstvoto-s-izgorjalata-kyshta-v-selo-ustina-158463", "text": "„Искаме да помогнем на семейството с изгорялата къща в село Устина. Техният дом се е запалил няколко дни преди нашата къща да изгори. Ние получихме много дрехи, домакински уреди, различни вещи. И продължаваме да получаваме, а тези хора от Устина си нямат нищо”. Думите са на бременната Константина Димитрова и съпругът й пилотът от Авиобаза Граф Игнатиево Петър, чиято къща се запали и изгоря на 24 февруари т.г. В кампанията да им помогнат се включиха с финансови средства и дарения на вещи стотици хора от цялата страна, ръководството на авиобазата и на Министерството на отбраната, както и техните съседи от село Брестник. Дарителски кутии има както в селото, така вече и в Пловдив. Константина и Петър имат две дъщерички – Хриси на 10 г. и Божидара на година и половина. Всеки момент те чакат трета рожба – син. Колегите на Петър от авиобазата ударно ремонтират ведомствен апартамент на територията на военното подразделение, в който до края на седмицата пострадалото семейство да може да се нанесе. „Ние получихме много вещи, дрехи, а онези хора в село Устина нямат нищичко. До ден- два ще сортираме получените дарения и каквото не ни е нужно, ще им го закараме. Също като нас са останали на улицата без дом. Трябва да си помагаме в трудни моменти”, обясни Константина. Със съдействието на Агенция Монитор и на кметицата на село Устина Нели Бундева Константина и Петър се свързаха с Надежда Брезелиева от село Устина. Надежда, мъжът й Цветан, двете им деца и възрастната глухоняма Фанка Божилова останаха без малката си къща в Устина след пожар на 21 февруари. Искра отново от комина е подпалила дома на петчленното семейство и е унищожила цялата им покъщнина. В момента хората от Устина са при роднини, а в селото е стартирала дарителска акция да се съберат средства за строителни материали. На сесия на община „Родопи” бяха гласувани по 2000 лева за двете пострадали при пожар семейства. Отделно общинските съветници от Коалиция ФОРОР са решили да дарят 500 лева лични средства на семейството от село Устина. Това няма да е първо дарение, което Петър и Константина Димитрови правят в съвместния си семеен живот. Когато няколко години по-рано са сключвали граждански брак, са помолили близките и приятелите си да не им купуват подаръци. Молбата им била да им носят детски книжки или пари. По-късно дарили всичките си сватбени подаръци и пари на Детската онкохематология в Пловдив. УникредитБулбанк IBAN BG05UNCR70001520697983 BIC UNCRBGSF Paypal account: Снимки:авторът", "date": "2019.02.28", "title": "Петър и Константина, останали без дом след пожар, помагат на семейството с изгоряла къща в с. Устина"}
{"url": "https://www.monitor.bg:443/bg/a/view/prandi-i-atanasov-na-1-4-final-v-shampionskata-liga-s-shomon-158504", "text": "Селекционерът на волейболните ни национали Силвано Пранди и посрещачът Мартин Атанасов стигнаха да 1/4-финалите в Шампионската лига с френския тим \"Шомон\". Това стана след победата с 3:1 (17,-23, 15, 15) над словенския \"АХ Волей\" в последния мач в група С. С успеха \"Шомон\" зае второто място в групата с 13 точки от 4 победи и 2 загуби. Първи е \"Зенит\" (Санкт Петербург) с 15 т. от 6 победи, трети е \"Фридрихсхафен\" (Гер) с 6 (2-4), а \"АХ Волей\" е последен с 2 (0-6). Атанасов изигра много силен мач и беше най-резултатен с 18 точки (1 блок, 1 ас). Съотборникът му Тейлър Еврил добави 17 т. (6 блока, 1 ас). За словенския тим с 12 (1 ас) завърши Петър Дирлич. Друг български национал - Цветан Соколов пък стана топреализатор в последния двубой на своя италиански отбор \"Кучина Лубе\", спечелен след обрат трудно у дома с 3:2 (-20,-22, 32, 21, 12) срещу полския \"Закса\" за 2 часа и 10 минути игра. Диагоналът Соколов заби цели 23 точки (2 аса) и доказа отново, че влиза в чудесна форма. С 23 завърши и кубинецът Робертланди Симон (1 ас, 8 блока!), който единствен записа точки от блокада за \"Лубе\", а 21 (2 аса) добави Якопомо Масари. С това италианският тим завърши със 17 т. от 6 победи, а \"Закса\" е втори с 10 (3-3). За 1/4-финалите се класираха още руските \"Зенит\" (Казан) и \"Динамо\" (Москва), полските \"Трефи\" (Гданск) и \"Скра\" (Белхатув), \"Сър Сейфти\" (Ит) и \"Халкбанк\" (Тур). Жребият е днес в Люксембург.", "date": "2019.02.28", "title": "Пранди и Атанасов на 1/4-финал в Шампионската лига с \"Шомон\""}
{"url": "https://www.monitor.bg:443/bg/a/view/vyzhod-i-padenie-na-elektronnija-vot-158515", "text": "Машинното гласуване стана повод за сериозни конфликти между управляващи, президент и опозиция. По въпроса се изказаха всички, които не ги домързя да го направят. В цялата тази суматоха се казаха верни неща, но също така лъжи и полуистини. Затова в тази статия накратко ще разгледам историята и състоянието на електронния вот и то предимно в Европа. Където именно се намира и нашата страна. Ще започна с това, че вече се наблюдава известна терминологична разлика между нас и останалите държави. В повечето страни е прието, че електронно е всяко гласуване, което на даден етап от гласуването и преброяването на гласовете включва използването на електронни устройства. Електронното гласуване (ЕГ) има две основни форми. Първо, това е гласуване в контролирана среда, т.е. в присъствието на представители на изборната администрация. Тук избирателят се идентифицира лично с представяне на документ за самоличност, или чрез биометрия (обикновено пръстов отпечатък, примерно в Кения). При това се използват машини или за подаване и отчитане на гласа, или само за отчитане на съдържанието на вота (например сканиране на ръчно попълнени бюлетини). Второ, това е дистанционно гласуване по интернет или по друга мрежа за електронна връзка. Тук избирателят се идентифицира непряко чрез електронен подпис или смарт-карта, или чрез индивидуален код за достъп до системата. Ясно е, че при дистанционното гласуване не се гарантира както тайната на вота, така и свободното волеизявление на избирателя. Същевременно основната опасност тук е възможността за хакерска злоумишлена намеса. И даже няма значение, дали такава намеса е имало, или не. Достатъчно е да се срине доверието на хората в изборния процес и целта на злоумишлените хакери ще бъде изпълнена. Само преди 15-16 години нещата с електронното гласуване в Европа изглеждаха в съвсем друга светлина. За някои от проблемите се знаеше и тогава, но всеобща беше увереността, че много скоро те ще бъдат преодолени. През 2002 година към Съвета на Европа (Council of Europe, да не се бърка с Европейския съюз и неговите структури като Съвет на Европейския съюз) беше създадена специална група от специалисти, която да разработи стандарти за електронно гласуване. След двегодишна работа и с участието и на представители на България, групата изработи и представи подробен документ под заглавие „Законови, операционни и технически стандарти за е-гласуване“. На 898-мата среща на министрите от Съвета на Европа на 30 септември 2004 година документът под номер Rec(2004)11 беше подписан от външните министри на държавите-членки и стана норма при произвеждане на избори и референдуми по електронен път. От българска страна документът беше подписан от външния министър г-н Соломон Паси. Само месец след това у нас беше разработен един от първите законопроекти в Европа за електронно гласуване. Всички основни моменти от стандартите на Съвета на Европа бяха заложени в българския законопроект. Той беше внесен в две последователни народни събрания, но си остана неприет. Впоследствие в голяма степен този законопроект залегна в частта на Изборния кодекс от 2014 година, посветена на електронното гласуване. За съжаление нормите от 2004 година вече бяха остарели и държавите бяха изправени пред нови проблеми. Поради това в Съвета на Европа беше изработен нов документ със същото както през 2004 година наименование и той беше приет на 14 юни 2017 година на 1289-тата среща на министрите на страните членки на Съвета на Европа под името Rec(2017)5. Странно защо този документ не беше представен от Външно министерство на Народното събрание още през 2017 година, за да влязат новите норми като част от българското изборно законодателство. А може би във Външно даже не са забелязали какви точно документи подписват неговата началничка и заместниците й. Ако е така, да вземат и да забележат според старата английска поговорка, че е по-добре късно, отколкото още по-късно. Въпросът не е маловажен, защото новият регламент на Съвета на Европа от 2017 година отменя този от 2004 година и съответно много от законовите текстове в нашия Изборен кодекс вече не са актуални. Така депутатите не актуализираха Изборния кодекс според новите европейски изисквания, а вместо това се занимаваха с глупости като тази първо да блокират преференциалния механизъм и после да го връщат в старото положение. Редно е след европейските избори тези пропуски да се оправят. Ако трябва, ще им помогнем с експертиза. и по света в областта на електронното гласуване. Да почнем с дистанционното електронно гласуване, или ДЕГ. По света то се среща по-скоро като изключение, а и в момента малкото държави, които го използваха, се отказват от него. Причината е опасността от хакване на вота от лошите руснаци и северни корейци, която унищожи доверието в този вид гласуване. У нас се каним да го въведем тогава, когато стане готов електронният регистър на българските граждани. Дали дотогава отношението към това гласуване по света ще се промени, предстои да видим. В момента ДЕГ има за всички избиратели от Естония, които имат смарт-карти. Картите им обаче, произведени от германския информационен гигант „Инфинеон“, се оказаха пробити откъм нерегламентиран достъп. Естонците ги смениха и сега съдят доставчика на картите за сумата от 170 милиона евро за материални и морални щети. Оказа се, че на последните избори естонските власти са знаели за пробива, но са си затраяли. Представям си тук какво щеше да се случи при аналогична ситуация. Щяха да ни избесят и щеше да е съвсем правилно. Разбира се, в подобен случай нито аз, нито моите колеги от фирмата-преброител на вота, щяхме да си траем. Както не си траем и в момента. В Европа в още една държава има ДЕГ и тя е Швейцария. Там се работи много сериозно по този въпрос и в половината кантони в страната или има ДЕГ, или се канят да го въведат. В момента даже правителството е обявило конкурс за хакери, които да хакнат системата им за ДЕГ. Сумите обаче са малки и сериозни хакери, освен руски пионерчета и чавдарчета, едва ли ще се хванат. По-сериозните хакери ще се опитат да им хакнат системата на истинските избори. нека са две, с общо население от по-малко от 10 милиона. А населението на Европа е 742 милиона. Така в Европа ДЕГ има само за 1,3% от населението. Аз лично харесвам ДЕГ, но фактите са факти. Ще ги повторя за любителите на прогресивни технологии у нас. По интернет в Европа право да гласува има по-малко от процент и половина от населението! А останалите 98,7% от населението нещо не се натискат много за този вид гласуване. Ние обаче се. Щото сме най-умни и прогресивни, очевидно. И накрая малко данни за машинното гласуване. Да, има го в Индия, Бутан, Бразилия и Венецуела. Индия и Бутан не са добри примери, щото там машините са прости и с клавиши с картинки и любимата на мнозина преференция няма как да се приложи. Според фирмата производител на венецуелските машини „Смартматик“, с тях г-н Николас Мадуро е фалшифицирал 1,5 милиона гласа в своя полза на последните избори. Да се върнем обаче в Европа. От 44 държави със 742 милиона население машинно се гласува само в половин Белгия. И то с големи скандали и с технология, различна от заложената в нашия Изборен кодекс. Но да не се циганим, нека да е в цяла Белгия с нейните 11,5 милиона население. И нещо по-лошо, не само не гласуват машинно в Европа днес, но и където гласуваха, вече не гласуват. Щото си бракуваха машините. Поради нарушаване на тайната на вота и възможност за директна манипулация на машините за гласуване. Или казано политически некоректно, поради съмнения за производство на фалшив вот от средна ръка хакери и даже от любители. У нас много хора ми казват, че съм бил голям противник на електронното гласуване. Е ми, не съм. Аз съм математик и работя с факти. Повтарям фактите специално за колегите от екипите на президента и на шефката на опозицията. А и за управляващите, които кротко са се запътили към поредния капан. За който ще носят политическа и всякаква друга отговорност, колкото и да свикнали напоследък. В Европа с машини и по интернет могат да гласуват до 1,5% от хората. Ще го напиша бавно и с думи: процент и половина. Ако и ние се пришием там, ще станат 2,5%. Тези факти ги повтарям от много месеци. И като гледам какъв е ефектът от това повтаряне, си викам дано пък поне сме живи и здрави! За едно обаче са прави и от президентството и от опозицията. Има го електронното гласуване в Изборния кодекс, а той е закон и трябва да се спазва! Ми тогава управляващите да вземат да го махнат оттам, или поне да го отложат, пак със законов текст, докогато трябва. Например, докато поне 10% от европейците го приемат това гласуване.", "date": "2019.02.28", "title": "Възход и падение на електронния вот"}
{"url": "https://www.monitor.bg:443/bg/a/view/linejka-obikalja-6-psihiatrii-s-bolen-te-go-vryshtat-158508", "text": "Психиатриите в София системно отказват да приемат психично болни в остри състояния. Това разкри шефът на Спешна помощ в София д-р Георги Гелев пред Нова телевизия. Съвсем пресен е последният такъв случай, при който близо 5 часа линейка с психичноболен в криза е обикаляла 5 часа из София в опити да го настани на специализирано лечение. И 6-те психиатрии в столицата обаче отказват да го приемат, а в крайна сметка, докато спешните медици търсят решение, той успял да избяга от фоайето на Спешна помощ. В момента МВР го издирва. Избягалият е мъж на около 40 г., а сигналът в Спешна помощ е бил, че е искал да се самоубие. „Само от началото на тази година сме реагирали на 192 сигнала за психично болни и сме получили 290 отказа на настаняване“, обясни шефът на Спешна помощ. Гелев отговори на обвиненията на директорката на психиатрията в Държавната психиатрична болница \"Св. Иван Рилски\", по-известна като Курило, че е била отказана линейка за психичноболен пациент със съмнения за хепатит А. Това не бил първият такъв случай, като предишния дори завършил фатално за пациента, който бил в кома. Според д-р Цветеслава Гълъбова транспортирането било отказано с мотива, че Спешна помощ не извършва превозване между две болници. Психиатрията пък няма собствена линейка, защото е в процес на бракуване. Тази сутрин д-р Гелев обясни в ефира на Нова телевизия, че в случая, при който се е стигнало до смърт на психичноболен мъж ставало дума за човек, постъпил в столичната болница \"Света Анна\" след 17 дни, в които не се хранил. А пациентът със съмнения за хепатит А се оказало, че не е заразен. \"Нямаме изолатор, от МВР казаха, че не може да остане при нас\", заяви обаче Гълъбова, която се включи по телефона и подчерта, че мъжът е бил много як физически, агресивен и буквално десетина полицаи са го довели. Самите те видели, че няма как да остане там, защото в болницата няма охрана. \"Тя е трябвало да го медикира\", отвърна Гелев и подчерта, че в крайна сметка пациентът е нощувал във 2-о РУ. \"Представете се как са се чувствали родителите на този болен човек, който е откаран в ареста, вместо в здравно заведение\", добави той Шефът на Спешна помощ заяви още, че лечебни заведения редовно отказват да приемат пациенти, откарани при тях с линейки. Обикновено мотивът бил, че няма свободни места. Това принуждавало екипите на Спешна помощ да обикалят с часове по улиците на София в търсене на място за хоспитализиране на болния. Подобни случаи имало не само с психичноболни.", "date": "2019.02.28", "title": "Линейка обикаля 6 психиатрии с болен, те го връщат "}
{"url": "https://www.monitor.bg:443/bg/a/view/zabranjavat-prodajbata-na-tutun-za-nargile-na-nepylnoletni-158505", "text": "Забранява се употребата и продажбата на изделия за наргилета на непълнолетни. Това реши парламентарната здравна комисия, гласувайки на първо четене измененията в Закона за здравето, предложен от НФСБ. \"Учим младото поколение на вреден навик. Не искам да влизам в подробности за субстанциите\", коментира Георги Колев от НФСБ, който представи идеите на измененията. Нима не е по-добре децата да бъдат приучвани да дишат чист въздух. Призовавам ви да вземем правилното решение и да спасим децата от това което е вредно\", настоя Колев. Подкрепяме предложението, декларира и заместник здравният министър Бойко Пенков. Заместник-министърът на образованието Деница Сачева пък обясни, че ведомството също застава зад проекта. Тя също се застъпи за тезата, че наргилатата са рисков фактор сред подрастващите. Единодушно промените минаха на първо четене в комисията. Опозицията нямаше свой представител, което стана повод управляващите да се чудят какво е мнението на левите по темата и изразиха желание в пленарна зала и социалистите да се изкажат.", "date": "2019.02.28", "title": "Забраняват наргилетата на непълнолетни (ОБНОВЕНА)"}
{"url": "https://www.monitor.bg:443/bg/a/view/hitovi-bylgarski-zaglavija-i-svetovni-premieri-v-efira-na-vivacom-arena-158507", "text": "Филмовият канал на VIVACOM - VIVACOM Arena става на седем години и по този повод ще почерпи зрителите си с богата селекция от филми за вкуса дори на най-взискателните киномани. Под мотото „Празнуваме заедно първите 7“ каналът ще предложи разнообразна програма за цялото семейство. В началото на март стартира Седмица на премиерите. Всяка вечер от 20:00 часа в периода от първи до седми март, зрителите ще могат да се насладят на нови филмови заглавия в ефира на VIVACOM Arena от различни жанрове. За първи път каналът ще излъчи екшъна „Суров живот“, комедията „Игри на сърцето“, драмите „Уайпър таймс“ и „Съучастие“, както и трълъра „Червената рокля“. Специално за почитателите на по-нетрадиционните ленти, в селекцията влизат черната комедия „Наемен убиец“ и биографичната драма „Смелото сърце на Ирена Сендлър“. По случай националния празник на България на 03 март VIVACOM Arena ще излъчи селекция от ново българско кино. Зрителите ще могат да съпреживеят емоционалните и забавни случки от динамичното ежедневие на бъдещите абитуриенти от „12 А“ и тяхната нова млада учителка в лицето на Радина Кърджилова, търсеща баланса между работа и личен живот. Големите имена на родното кино Михаил Билалов, Христо Шопов, Ана Пападопулу, Радина Кърджилова, Малин Кръстев, Цветана Манева и Деян Донков ще влязат в българските домове на 03 март от 21:30 часа с продукцията „Досието Петров“. Действието ни връща в годините на прехода и показва развитието на различни съдби, белязани както от политическите обрати, така и от чисто човешките взаимоотношения. Празничната селекция на канала продължава с тематично подбрани заглавия. Почитателите на Уди Алън ще се потопят в света на романтиката с класиките „На Рим с любов“ и „Син жасмин“, които VIVACOM Arena ще излъчи съответно на 07 и 08 март от 22:00 часа. „Револвер“, „Банковият обир“ и „Сейф“ са филми, които влизат в специалната селекция Седмица на Джейсън Стейтъм. Феновете на атрактивния актьор и екшън жанра ще могат да ги гледат в периода 12-15 март. За най-малките е на разположение ДЕТСКА ЗОНА – всяка събота и неделя от 16:00 часа. VIVACOM Arena излъчва своята програма в HD качество за всички тв платформи на VIVACOM за сателитна, интерактивна и мобилна телевизия TV GO. Повече информация е налична на www.vivacom.bg. Детайлна информация за филмите от Седмица на премиерите по VIVACOM Arena: Екшън, Приключенски, Група активисти сключват сделка със странстващи търсачи на съкровища да поемат заедно на експедиция из коварния австралийски терен. С течение на пътуването напрежението расте. Участват: Винсент Адриано, Сам Глисън, Гарет Рикардс и др. Комедия, романтика Самотен баща, бивш талантлив спортист, се опитва да спечели отново симпатиите на бившата си жена и сина си, като решава да стане треньор на местния младежки отбор по футбол – същия, в който тренира и сина му. Но без да осъзнава, бащата започва да привлича вниманието на майките. Участват: Джерард Бътлър, Джо Крест, Катрин Зита-Джоунс, , Ума Търман, Джесика Бийл, Денис Куейд и др.   Черна комедия Една история за измама, предателства, неочаквани приятелства и последните часове на един наемен убиец. Ранен наемник хваща за заложница млада жена, а впоследствие и неин приятел. Историята взема неочакван обрат, след като се разбира, че и тримата са били оплетени в мрежа от лъжи. Разкритието поставя основите на приятелство, което завинаги ще промени живота им. Участват: Алекс Хасъл, Ема Кинг, Тори Харт и др.   Военна драма Една комедийна драма, създадена по действителен случай, която показва необикновената сила на човешкия дух във време на беда. Годината е 1916 и капитан Фред Робъртс води малък британски военен отряд през руините на Ипер. Там, в една разрушена сграда, с хората му правят невероятно откритие - изоставена печатарска преса. Тогава на Робъртс му хрумва идея - защо да не си направят вестник?   Драма За да се пребориш с терористите, трябва ли да станеш като тях? Една история по стъпките на агент от МИ5, борещ се да спаси страната си. Вълнуващ трилър, разкриващ колко лесно се размиват границите на морала и какво може да ти коства да вземеш правилното решение. Участват: Дейвид Ойелоуо, Аршър Али, Стивън Кембъл Мур и др.   Биографичен, исторически \"Смелото сърце на Ирена Сендлер\" е биографичен филм, разказващ историята на полската активистка от Съпротивителното движение Ирена Сендлерова (Anna Paquin), която през Втората световна война като сътрудничка на варшавското Управление на здравеопазването и член на полската организация Съвет за помощ на евреите често посещава Варшавското гето, където следи за болни деца. Под това прикритие и с подправени документи тя спасява близо 2500 еврейски деца, които после са предадени на полски детски домове, в семейства или в манастири, за което е арестувана от нацистите.... Участват: Ана Пакуин, Марша Грей Хардън, Горан Вишнич, Натаниел Паркър, Пол Фриймън, Дани Уеб    Трилър Животът на семейството на Рейнар и Патриша се промяна безвъзвратно след като ги сполетява ужасна трагедия - смъртта на детето им. Решени да построят нов живот, те се преместват в идилична отдалечена част на остров Малта. Заобиколени от красотата на природата, тяхната обтегната връзка се преобразява, но добрите времена не траят дълго ... наранените сърца, измъчените души и обърканите емоции са опасни другари. Когато натрапчиви събития от миналото ги спохождат, всеки научава повече, отколкото е искал - твърде много предателства и твърде много измами, психози и трагедии подкопават надеждите им за оцеляване. Дали дивота природа ще ги унищожи или ще те се унищожат сами? Участват: Рейчъл Скарсън, Калум Блу, Шон Магуайър, Джон Рис-Дейвис, Джесика Елърби", "date": "2019.02.28", "title": "Хитови български заглавия и световни премиери в ефира на VIVACOM Arena"}
{"url": "https://www.monitor.bg:443/bg/a/view/levski-s-interes-kym-kazahstanskija-mesi-158513", "text": "Един от най-големите таланти на казахстанския футбол може да се озове в „Левски“ в часовете преди затварянето на зимния трансферен прозорец у нас. Според местното издание KazFootball, Йеркебулан Сейдахмет ще подпише днес със \"сините\". Офанзивният футболист е само на 19 години и е известен като Казахстанския Меси. Той има страхотен дрибъл и реализаторски качества за крехката си възраст, като е смятан за най-талантливия футболист, който някога се е раждал в бившата съветска република. Сейдахмет е собственост на руския “Уфа”, с който българският гранд изигра две контроли тази зима. Самият казах се появи на терена срещу столичния клуб, като това се случи в първата проверка, която беше още под ръководството на Славиша Стоянович. Иначе българската връзка при Казахстанския Меси е много силна, защото той направи дебют за националния отбор на родината си под ръководството на българския селекционер Станимир Стоилов на 23 март 2018 г., а три дни по-късно се появи на терена и срещу българските национали. Според казахстанските медии, Йеркебулан Сейдахмет е очакван в България днес за медицински прегледи. Ако подпише договор с “Левски”, това трябва да се случи до края на деня, защото трансферният прозорец у нас затваря в полунощ днес.", "date": "2019.02.28", "title": "„Левски“ с интерес към Казахстанския Меси"}
{"url": "https://www.monitor.bg:443/bg/a/view/uchenici-ot-karlovo-vyrtjat-biznes-s-ranici-158501", "text": "Ученици от СУ „Васил Левски“ в Карлово са създали собствена фирма, в която произвеждат и продават малки ранички. Това се случва като част от заниманията им по предприемачество, в които участват около 30 ученици, обясни техният предподавател Спаска Бистрашка. Учителката обясни, че „Пандора“ е първата им учебна фирма и в нея участвали ученици от 10-и клас. В нея гимназистите се занимавали с тъкачество и с помощта на стан правели освен раничките, черги, украси за коса. След това учениците продават изработените от тях материали и влагат средствата, които са спечелили в други производства. „Разпределят си и заплати, защото работят като една истинска компания. С тях си организират пътуване в страната.“, разказа Бистрашка. След като заделят средства за следващото производство, за ученици остават около 70-150 лв. Като всяка компания децата имат и имат президент, маркетинг директор и финансов директор. Те се грижат да имат собствена реклама и маркетинг стратегия – неща, необходими за участието им по състезания. Бистрашка заяви, че с добрите си бизнес стратегии децата печелят и екскурзия до Брюксел. В друга фирма в школото пък ученици се занимават с направата на шоколадови бонбони с розово сладко и бурканчета със сладко, а в трета ръчноизработени кукли. Бистрашка обясни, че часовете по предприемачество били като СИП или по програмата „Твоят час“, а от началото на втория учебен срок продължават като извънкласните дейности. За да обсъдят добрите примери за училищни фирми или да предадат опита си, учители и директори се бяха събрали на некоенференцията (б.а. така я наричат организаторите) „Диалози в образованието“. Не нея с помощта на метода „Световно кафе“ начертаха план как да подкрепят развитието на предприемачеството в България, как то подкрепя развитието на STEM направленията.", "date": "2019.02.28", "title": "Ученици от Карлово въртят бизнес с раници"}
{"url": "https://www.monitor.bg:443/bg/a/view/ludogorec-s-patriotichna-iniciativa-za-3-mart-158511", "text": "Ръководството на „Лудогорец“ направи призив към феновете да подкрепят отбора по специален начин в предстоящото домакинство на „Ботев“ (Враца). Мачът ще бъде навръх националния празник 3 март и затова „орлите“ готвят патриотична изненада. Шефовете на шампионите призоваха всеки запалянко да дойде с трибагреника на стадиона, а преди мача ще има изпълнение на химна „Мила Родино“. „Скъпи фенове на “Лудогорец”, любимият ни отбор загуби точки в битката за титлата, но продължава уверено да води в класирането на Първа лига. Навръх националния празник на България в Разград пристига “Ботев” (Вр) - корав отбор, който ще търси своето. В неделя любимците ви очакват вашата помощ. “Лудогорец” е мотивиран да защити титлата, но тежките и решителни битки тепърва предстоят. Отборът няма право на повече грешки и всеки мач до края на първенството ще бъде финал. Идват битки, в които конкурентите ще използват всички средства, за да свалят тима от върха. Нека в неделя развеем националния флаг и изпеем химна на България заедно\", обърнаха се “орлите” към своите запалянковци.", "date": "2019.02.28", "title": "„Лудогорец“ с патриотична инициатива за 3 март"}
{"url": "https://www.monitor.bg:443/bg/a/view/fred-dyrst-veche-e-ergen-158496", "text": "Фронтменът на култовата банда Limp Bizkit Фред Дърст вече официално е разведен мъж. Според сайта „Бласт“ рокаджията и съпругата му Ксения Берязина тази седмица са финализирали развода си - пет месеца след като оповестиха раздялата си. Дърст и Берязина бяха семейство шест години. Подробности около развода не се съобщават. Тъй като бившата двойка няма деца, пред нея не стои казусът с попечителство и издръжка.  За Фред Дърст това е трети провален брак. За втората си съпруга Естер Назаров изпълнителят на “Nookie” беше женен само няколко месеца през 2009 г. От първата си съпруга Рейчъл Тегерсън, с която са семейство между 1990 и 1993 г., Дърст има 28-годишна дъщеря, Адриана. Фронтменът на Limp Bizkit има и 17-годишен син, Далас, от връзката си с актрисата Дженифър Теър,.", "date": "2019.02.28", "title": "Фред Дърст вече е ерген"}
{"url": "https://www.monitor.bg:443/bg/a/view/megz-plytno-v-syda-do-lubimija-tonchev-158490", "text": "Дизайнерката Миглена Каканашева - Мегз отново беше плътно до любимия си Румен Рончев в съда в Пловдив. След минути ще започне делото за мярката за неотклонение на бизнесмена. Той е обвиняем за обсебване в особено големи размери на джипа на Мегз. Стойността на лизинговото возило е за близо 100 000 лева. Мегз отново беше облечена цялата в бяло, като този път бе със стилен костюм с панталони. Миналата седмица Рончев беше оставен в ареста от Районния съд и сега обжалва в Окръжния. Миглена Каканашева отказа коментар на влизане в съда. В залата стана ясно още, че Мегз е писала любовно писмо до Рончев. Правена е експертиза на писмото и прокуратурата го представи в съда. От страна на защитата бе представен документ за личността на обвиняемия, написан от отец Димитър Димитров, който е поканил папа Франциск в Раковски. Според адвоката на Рончев - Пламен Бонев, писмото на Мегз е твърде лично, но въпреки това съдът го прие като част от доказателствата по делото. Пред съда самият Румен Рончев заяви, че се срамува. \"За тези 50 дни в ареста си научих урока. Срамувам се от полицаи, от колеги. Не излизам на карета, стоя по 24 часа в килията. Като затворник съм. Искам по-лека мярка. Дълбоко съжалявам за случилото се. Поемам пълна отговорност\", заяви пред съда любовта на живота на Мегз. Според прокурора по делото Мирослав Христев престъплението е било разкрито без помощта на Рончев. В крайна сметка Окръжният съд остави за постоянно в ареста Румен Рончев, която мярка за неотклонение е окончателна и не може да бъде обжалвана поне в следващите два месеца. ", "date": "2019.02.28", "title": " Мегз плътно в съда до любимия Рончев (ОБНОВЕНА + СНИМКИ)"}
{"url": "https://www.monitor.bg:443/bg/a/view/as-v-biatlona-si-prizna-greshka-nakazaha-go-158510", "text": "Лидерът в генералното класиране за Световната купа по биатлон Йоханес Тингнес Бьо беше наказан от Международния съюз (IBU) за един неизстрелян патрон в последната стрелба по време на преследването на 12,5 км от кръга в Солт Лейк Сити. Норвежецът си призна грешката още след финала, но заради някакво недоразумение това не е било отразено от журито в официалните резултати. Цената на гафа е връщане на 7000 евро за класирането на Бьо на 4-о място и отнемане на 43 точки за генералното подреждане. \"Аз искам IBU да направи всичко възможно, за да предотврати подобни грешки в бъдеще, коментира 25-годишният Йоханес Бьо. - Не е лесно да се откажеш от точките, но се надявам други биатлонисти да намерят сили да бъдат честни като мен в подобни ситуации. Случаят е приключен за мен. Веднага информирах служителите и признах, че съм нарушил правилата.\" Йоханес Бьо е олимпийски шампион и носител на 2 сребърни медала от игрите в Пьончан 2018 г. Той има и 3 световни титли и е носител на Световната купа в индивидуалните дисциплини за сезон 2017/18 г.", "date": "2019.02.28", "title": "Ас в биатлона си призна грешка, наказаха го"}
{"url": "https://www.monitor.bg:443/bg/a/view/za-poslednite-2-godini-domashnata-rakija-s-10-po-malko-158497", "text": "С около 10% по-малко домашна ракия е сварена в лицензираните селски казани в страната в последните две години, съобщи Андон Андонов, председател на Сдружение „Българската домашна ракия“. Според него причината била по-лошата реколта от грозде и плодове. По думите му, през 2018-та почти не е имало кайсии за ракия. „Миналата беше много лоша. На места реколтата беше под 50%, заради дъждовете и породените от тях болести. Някои стопани дори не набраха нищо. Спад има, защото много хора започнаха да изкореняват лозята и имаше дори субсидия за това. Има много изоставени лозя. Все по-малко млади хора се захващат с лозарство. За 2019 г. сме оптимисти засега. Прогнозите са за добра реколта“, допълни Андонов. Според него „Всички предпочитат класиката - гроздова. Може би делът й е 70%. От плодовите преобладава сливовата, защото за нея има повече суровина и те са по-издръжливи от кайсиите, които трудно се опазват“, каза той за „Монитор“. Браншовикът добави, че все повече хора предпочитат да си правят ракията не от джибри, а от вино и делът им вече е около една четвърт. От пресцентъра на Агенция „Митници“, уточниха за „Монитор“, че за 2017 г. 1500-те лицензирани казана в страната са внесли в бюджета 1 млн. лв. акциз, а през миналата година - 936 хил. лв. Общата сума на акциза за високградусовия алкохол влязъл в хазната за 2018-та е 231 млн. лв, което е с 4,4% повече от предходната година. Простата сметка показва, че казанджиите са платили акциз над 240 пъти по-малко, отколкото останалите вносители и производители на концентрати в България. От митниците напомнят още, че е незаконно да си варим ракията в къщи, а джибрите трябва да отнесем на лицензиран казан. Болшинството уточниха още от митниците. Най-често не са попълнени декларациите на клиентите дошли със собствените джибри да варят ракията. Причината е, че те и казанджиите първо изчакват да видят колко домашнярка ще излезе и след това да нагласят цифрите. В тези случаи имуществената санкция е от 500 до 2000 лв., като при повторно нарушение сумата се удвоява. Платеният акциз зависи и от алкохолния градус, припомнят от митниците. Пълната ставка е 0,11 лв. за алкохолен градус на литър, като при стандартна 40-градусова ракия той е 4,40 лв. на литър. Всяко семейство има право на 30 литра за собствена употреба, като за това количество ставката наполовина по-ниска е 2,20 лв./л. Лицензираните казани имат задължението всеки месец и когато не са работили да подават справки за сварената ракия, като във втория случай данните са нулеви. Според изпълнителния директор на Агенцията по лозята и виното Красимир Коев ежегодно големите винпроми в страната използват за производство на ракия около 100 хил. тона грозде. За малките селски казани обаче няма точна статистика.", "date": "2019.02.28", "title": "Домашната ракия с 10% по-малко за последните 2 години"}
{"url": "https://www.monitor.bg:443/bg/a/view/cska-pokani-berbatov-za-pomoshtnik-na-lubo-penev-158512", "text": "Димитър Бербатов е пред сензационно завръщане в ЦСКА. Бившият капитан на националния отбор обаче не е поканен да води атаката на „червените“, а да влезе в щаба на треньора Любослав Пенев. Информацията е на БТА, като според агенцията Бербо още не е отговорил на офертата. Той все още не е обявил официално края на кариерата си, като за последно игра в официален мач преди година в Индия. Първоначално се смяташе, че бившият голаджия на „Манчестър Юнайтед“ е получил предложение отново да облече екипа на ЦСКА, но това бе отречено от агента му Емил Данчев. „На този етап няма нищо. Ако имаше, щеше да се чуе. Това мога да ви кажа към момента”, лаконичен бе мениджърът на Бербатов. Нападателят изкара зимната подготовка с „Берое“ и дори се заговори, че може да бъде картотекиран в отбора, но това не се случи. Ако приеме офертата на ЦСКА, е възможно все пак той да бъде в ролята на играещ помощник-треньор и да помага на тима в трудните моменти. В същото време „червените“ финализираха трансфера на Мауридес, който подписа с втородивизионния китайски „Чангчун Ятай“. Новината за сделката бе потвърдена и от двата клуба, а на „Армията“ обявиха, че трансфермата сума е конфиденциална. Според източниците от Китай обаче става дума за 2 милиона евро, които трябва да влязат в касата на столичния гранд на два транша. ЦСКА все пак се активизира на трансферния пазар не само с продажби, но и с привличане на нов играч. Договор с 31-кратните шампиони подписа поливалентният португалски зашитник Нуно Томаш. Томаш може да играе както като десен защитник, така и като централен. Ибериецът трябва да кацне в София тази вечер, като със сигурност ще пропусне мача със „Септември“. През миналия сезон той записва 27 мача и 3 гола в елита на Португалия, но от началото на настоящата кампания губи титулярното си място и е изиграл общо 83 минути за 3 срещи. Повече информация за всичко случващо се в ЦСКА ще разкрие треньорът Любослав Пенев, който утре ще даде пресконференция. Любопитен е началният й час – 13:23, като от клуба не обявиха каква е причината за тази странност.", "date": "2019.02.28", "title": "ЦСКА покани Бербатов за помощник на Любо Пенев"}
{"url": "https://www.monitor.bg:443/bg/a/view/zelena-kniga-pytevoditel-kym-prerajdaneto-158492", "text": "История за морален катарзис и необичайно приятелство. Това накратко е големият победител от наградния сезон на 2019 г. „Зелена книга“. Годината е 1962-а, мястото – Съединените щати, където расизмът все още играе ключова роля в живота на местните.  Тони Лип, чиито цигари една след друга пали Виго Мортенсен, е обичайният работник-охранител в клуб. Умът му, макар и остър като бръснач, когато става въпрос за хитруване с цел измъкване на някой и друг долар, отстъпва значително пред мускулите. Той е тесногръд и не се свени да демонстрира неприязънта си към афроамериканците, като изхвърли чашите, от които са пили чернокожите водопроводчици, дошли в дома му, например. Талантът му да разрешава проблеми – най-често със силата на бицепса си пък е това, което в крайна сметка му печели тъй необходимата нова работа – шофьор на ексцентричния музикант д-р Доналд Шърли (Махершала Али). Виртуозният пианист наема Лип съвсем съзнателно въпреки немалките предразсъдъци на доскорошния охранител към различния цвят на кожата. Причината – той знае, че дори и да използва пътеводителя на Виктор Грийн за „негро пътешественика“, популярен като „Зелена книга“, турнето му би преминало доста по-проблематично, ако няма някой мускул, който да защитава правата му.   На пръв прочит двамата са коренно различни – Шърли е сдържан, винаги учтив и борави с лекота с думите, Тони пък е избухлив, емоционален хитруша, за когото правописът не е от особена важност. Ето защо съвместната им работа, прераснала в любопитен вид привързване е необичайна, но все пак оставяща надежда, че да – душевното прераждане е възможно дори и да не изглежда така от пръв поглед. С по три награди „Оскар“ и „Златен глобус“, „Зелена книга“ всъщност доказва, че темата за расизма далеч не е спомен от миналото за Щатите, макар и да е променила своята форма. За нас филмът също има своята стойност, макар и географията да ни позиционира доста далеч от центъра на събитията.      сценарият, макар и драматичен, е изключително приятен за проследяване, а с актьорския състав режисьорът Питър Фарели буквално удря в десетката. И това, без да отчитаме националната ни привързаност към Димитър Маринов като част от него. „Димитър, в цялата ми история в Холивуд, 32 години, е единственият актьор, който не е в най-главната роля, и с който всяка телевизионна компания на червения килим иска да направи интервю“, каза неотдавна по адрес на българина главният продуцент на „Зелена книга“ Джим Бърк. В заглавието Маринов затяга папийонката на Олег – руски виолончелист, част от музикалния състав на Дон Шърли, който дебне всяка грешна стъпка на Тони. За прототипа на героя си, актьорът признава, че чувства особена привързаност към него заради възрастовата и визуалната им прилика. И двамата са също музиканти, като Маринов има немалък опит с цигулка в ръка. Въпреки това той трябва да усвои тънкостите в свиренето на коренно различен инструмент за „Зелена книга“ – нещо, което той успява да постигне за по-малко от седмица. У нас ще можем да изгледаме големия победител на оскарите със старта на София Филм Фест през март. За целта в родината ще се завърне и Димитър Маринов, като българските любители на седмото изкуство ще могат да се    – на  10 март, неделя. Само ден по-късно актьорът ще представи и друг филм със свое участие, влязъл в програмата на СФФ – „Снимка с Юки“.", "date": "2019.02.28", "title": "„Зелена книга“ – пътеводител към прераждането"}
{"url": "https://www.monitor.bg:443/bg/a/view/i-kim-i-trymp-otkazaha-gyshija-drob-158493", "text": "Американският президент Доналд Тръмп и севернокорейският лидер Ким Чен Ун се отказаха от специалитетите с гъши дроб и ябълково желе и предпочетоха да не обядват след срещата си в четвъртък, предадоха световните агенции. Двамата съкратиха срещата си с два часа. Междувременно \"Алгемайне цайтунг\" писа, че Тръмп заслужава похвала за това, че е привлякъл за преговори Ким след десетилетията на напрежение. \"Независимо дали харесвате Тръмп, или не, за момента той успява да смекчи конфликта със Северна Корея\", констатира изданието.    ", "date": "2019.02.28", "title": "И Ким, и Тръмп отказаха гъшия дроб"}
{"url": "https://www.monitor.bg:443/bg/a/view/ronaldo-pod-vypros-za-derbito-uve-napoli-158494", "text": "Звездата на „Ювентус“ Кристиано Роналдо има травма и е под въпрос за големия шампионатен двубой с „Наполи“ (в неделя от 21:30 часа). Португалецът ще се подложи на прегледи, след които ще стане ясно дали има проблем с глезена му. Изявлението на \"бианконерите\" се появи след вчерашната тренировка на тима. В нея Роналдо и Дъглас Коста се подготвяха индивидуално. Португалецът контузи глезена си по време на двубоя с „Болоня“ миналия уикенд и все още изпитва болки. Преди дербито в неделя “Юве” е на върха в Серия А с 69 точки, а “Наполи” има 56. В същото време стана ясно, че Кирил Десподов официално се завръща в групата на „Каляри“ за мача с „Интер“. Българският национал бе аут за седмица заради болки в кръста, но вече е възстановен и попадна сред избраниците на треньора Роландо Маран.", "date": "2019.02.28", "title": "Роналдо под въпрос за дербито „Юве“ - „Наполи“"}
{"url": "https://www.monitor.bg:443/bg/a/view/djenifyr-loryns-pokaza-godejnija-prysten-snimka-158480", "text": "Актрисата Дженифър Лорънс показа годежния си пръстен по време на Седмицата на модата в Париж. Звездата от хитовата поредица „ Игрите на глада“ присъства на модно шоу на „Диор“ и там развя бижуто пред папараците. То е с голям правоъгълен диамант и се оценява на стойност 280 хиляди долара. Че носителката на „Оскар“ скоро ще се разходи до олтара с приятеля си – артистът Кук Марони, стана ясно в началото на месеца. Предполага се, че връзката на влюбените датира още от миналата пролет, като те се запознали чрез близката приятелка на актрисата – Лора Симпсън. Романсът им бе потвърден официално миналото лято.", "date": "2019.02.28", "title": "Дженифър Лорънс показа годежния пръстен (СНИМКА)"}
{"url": "https://www.monitor.bg:443/bg/a/view/spor-vyv-vss-za-e-oblaka-na-temida-158499", "text": "Пленумът на Висшия съдебен съвет влезе в спор за електронното правосъдие в началото на заседанието си в четвъртък. След като миналата седмица вицепремиерът Томислав Дончев и директорът на Държавна агенция „Електронно управление“ Атанас Темелков обясниха лично пред кадровиците на Темида, че предстои въвеждането на електронно управление в цялата държавна администрация и предложиха в него да бъде включена и съдебната система в единен „държавен хибриден частен облак“, в съвета бе внесена допълнителна точка, която обърка членовете на ВСС. От техните изказвания стана ясно, че се предлага изграждането от ВСС на собствен е-облак. „Защо това се внася на пожар, без обсъждане в комисиите?“, попита Даниела Марчева. „Това, което държавата ще направи – облака, ние паралелно ще го правим за 6,5 милиона лева ли?“, попита и Драгомир Кояджиков. Представляващият ВСС Боян Магдалинчев обясни, че на 14 февруари в съвета е получено писмо от Държавната агенция „Електронно управление“ с молба за отговор до 28 февруари, датата на заседанието на пленума, и затова се внася допълнителна точка в дневния ред. Стана ясно още, че преди 3 г. ВСС е решил сам да си прави този проект, а едва миналата седмица е получена информацията за включване на електронното правосъдие в електронното управление. Марчева обаче продължи да настоява, че е несериозно един от най-важните стратегически въпроси пред ВСС да бъде решен така и настоя точката да отпадне от дневния ред, което и стана. След края на пленума обаче, последва работно заседание, за да бъде обсъден въпросът с електронното правосъдие преди официалното му разглеждане.", "date": "2019.02.28", "title": "Спор във ВСС за е-облака на Темида"}
{"url": "https://www.monitor.bg:443/bg/a/view/disni-posveti-tematichen-park-na-mejduzvezdni-vojni-158500", "text": "Почитателите на \"Междузвездни войни\" ще влязат в нов космически свят в тематичните комплекси \"Галакси едж\", които \"Дисни\" ще открие в Калифорния и Флорида. Феновете на звездната поредица ще могат да посетят \"на живо\" далечната планета Бату, която само се споменава, но не е показвана във филма. Двете развлекателни съоръжения са на площ от 47 декара и „Дисни“ ги описват като „най-амбициозния си досегашен парков проект“, по който се работи от 4 години. Дизайнерите се колебаели дали да пресъздадат познато от филмите място - пустинната планета Татуин, където е роден Люк Скайуокър, или ледената планета Хот. След обсъждане с \"Лукасфилм\" екипът решил да изгради непознатата планета Бату. „Целта е посетителите да се почувстват като герои от \"Междузвездни войни\" и да изживеят нещо ново“, казва Крис Бити от \"Уолт Дисни Имаджиниъринг\". Разработени са герои, същества, превозни средства и други известни и неизвестни атракции. Централното селище се нарича \"Блек спайър аутпоуст\" и в него живеят трафиканти и търсачи на богатство. Основната атракция е \"Хилядолетният сокол: Бягството на разбойника\", където посетителите ще полетят с космическия кораб на Хан Соло. В бюфета ще се предлага цветни напитки като \"джедайски умствен трик\" и \"татуински залез\".  Първо ще бъде открит \"Галакси едж\" в развлекателния комплекс \"Дисниленд\" в Калифорния - това лято, а през есента - и този в Орландо, Флорида.", "date": "2019.02.28", "title": "„Дисни“ посвети тематичен парк на \"Междузвездни войни\" "}
{"url": "https://www.monitor.bg:443/bg/a/view/vtori-opit-za-uvolnenie-na-otec-angel-kochev-158482", "text": "Дългогодишният архиерейски наместник на Петричката духовна околия отец Ангел Кочев е получил заповед за уволнение от Неврокопска митрополия. Документът пристигнал на 26 февруари и влизал в сила веднага, затова свещеникът веднага бил от архиерейството. Това е вторият опит да бъде уволнен отец Ангел Кочев. На Благовещение през 2014 г. отец Ангел Кочев освети къщата на баба Ванга на Рупите след дългогодишния й ремонт и тежки съдебни дела с нейни родственици. След заповедта от 26 февруари тази година е била сменена и ключалката на енорията. На негово място пък е назначен енорийския свещеник отец Павел. Новината веднага се разпространи из целия град, миряните заляха социалните мрежи с възмущението си от това решение. От вчера на 5 места в южния град са поставени маси, на които Уволнението му идва веднага след направена ревизия в архиерейството. От Неврокопската митрополия още не са излезли с официално становище за мотивите, които са в основата на това крайно решение. Очаква се това да стане много скоро. „Обидно е това, което сториха! Дойдоха ревизори, донесоха ми заповедта, смениха бравата. Обиден съм, 50 години служба и...никакво уважение! Не разбрах, не ми обясниха къде съм сбъркал. Народът ще каже думата си! Нека Бог бди над всички!“, коментира уволнението си пред местна медия отец Кочев. Кметът на Петрич Димитър Бръчков, народният представител Георги Динев, заместник-областният управител Антоанета Янчева и председателят на общинския съвет в южния град с което изразиха безпокойството си от решението на Неврокопска митрополия да смени дългогодишния архиерейски наместник - Ангел Кочев. Това е вторият опит да бъде уволнен отец Ангел Кочев. На Благовещение през 2014 г. отец Ангел Кочев освети къщата на баба Ванга на Рупите след дългогодишния й ремонт и тежки съдебни дела с нейни родственици. В пpиcъcтвието на cтотици гоcти от Бългаpия, Гъpция и Рycия отец Кочев поpъcи cъc cветена вода тpите cтаи нo пpоpочицата. Тук тя е  живяла от 1979 годинo до cмъpтта cи пpез 1996 г. Тогава също беше направен опит архиерийския наместник отец Ангел да бъде уволнен, след което в негова защита се обявиха петричани, които събраха подписка, а общинският съвет прие декларация в подкрепа на свещеника. Неврокопският митрополит оттегли решението си: „Не е проблем освещаването на къщата. не смятам да предприемам крайни действия в този случай. Но предстои със свещениците да коментираме явлението Ванга. И аз, и църквата не сме съгласни с това, че тя се представя за светица“, коментира тогава Неврокопски митрополит Серафим. Не е тайна, че БПЦ не признава Ванга за духовно лице и смята нейната мисия за окултна и неканонична. От освещаването на храма „Света Петка Българска“ на 14 октомври 1994 година досега отец Ангел Кочев отслужва всяка литургия на Рупите.", "date": "2019.02.28", "title": "Втори път пробват да уволнят свещеник"}
{"url": "https://www.monitor.bg:443/bg/a/view/uil-smit-aut-ot-otrjad-samoubijci-2-158489", "text": "Холивудският ас Уил Смит няма да застане пред камерата на сценариста и режисьор Джеймс Гън за продължението на комиксовия хит „Отряд самоубийци“. След като през 2016 г. изигра ролята на Флойд Лоутън (Дедшот) в оригиналното заглавие, класирано от сп. Rolling Stone на първо място в списъка му с най-лоши филми за годината, 50-годишната звезда ще се раздели с франчайза. Като основна причина за разделянето на Смит с „Отряд самоубийци“ е посочен натовареният график на актьора. Според запознати, цитирани от The Hollywood Reporter, договорните му отношения с Warner Bros. никога не са предполагали включването му в евентуално продължение. Уил Смит е и първото име, което окончателно се разделя с „Отряд самоубийци 2“. Към момента все още не е ясно кои актьори ще се завърнат и кои не за заглавието. Според слуховете, Марго Роби (Харли Куин) също ще пропусне втория филм от поредицата, чиято премиера е заложена за 6 август 2021 г. Припомняме, че до това Джеймс Гън да застане начело на продукцията се стигна, след като кинодеецът бе уволнен от „Дисни“ и предстоящия филм „Пазители на галактиката 3“ след неуместни шеги, които е публикувал през 2009 г. в социалните мрежи.", "date": "2019.02.28", "title": "Уил Смит аут от „Отряд самоубийци 2“"}
{"url": "https://www.monitor.bg:443/bg/a/view/proizvodstvoto-na-tok-prez-dekemvri-sys-7-nagore-158502", "text": "През декември 2018 г. спрямо ноември 2018 г. нараства производството на: твърди горива - с 12,9 на сто до 3 414 хил. т; безоловен бензин - с 6,4% до 167 хил. т; природен газ - с 50% до 3 млн. куб. м; електроенергия - със 7 на сто до 4 735 Гвтч, сочат данни на Националния статически институт (НСИ). Намалява производството на пропан-бутанови смеси - с 10% до 9 хил. т, а на дизелово гориво остава без изменение. През декември 2018 г. спрямо същия месец на предходната година нараства производството на: твърди горива - с 12,7 на сто; безоловен бензин - с 3,1 на сто; дизелово гориво - с 3,7 на сто; електроенергия - с 15,1 на сто. Намалява производството на пропан-бутанови смеси - с 10 на сто. През декември 2018 г. спрямо ноември 2018 г. нарастват доставките на: твърди горива - с 13% до 3 518 хил. т; пропан-бутанови смеси - с 39,4% до 46 хил. т; безоловен бензин - с 18,5% до 32 хил. т; природен газ - с 30,8% до 403 млн. куб. м; електроенергия - с 18,5 на сто до 3 632 ГВтч. Намаляват доставките на дизелово гориво - с 11,2% до 159 хил. тона. През декември 2018 г. спрямо същия месец на предходната година нарастват доставките на: твърди горива - с 11,8%; пропан-бутанови смеси - с 9,5 на сто; природен газ - с 10,4%; електроенергия - с 10,2%. Намаляват доставките на дизелово гориво - с 4,2 на сто. Доставките на безоловен бензин остават без изменение.", "date": "2019.02.28", "title": "Производството на ток през декември със 7% нагоре"}
{"url": "https://www.monitor.bg:443/bg/a/view/mauricio-ot-modena-si-ljaga-sred-25-000-futbolni-bileta-158483", "text": "Запалянкото Маурицио Монтагути си ляга всяка вечер сред 25 000 билета за футболни мачове. Защеметяващата му колекция, която може би скоро ще бъде вписана в книгата за рекорди „Гинес“, е старателно подредена в стотици класьори. В момента те заемат цели три стаи от къщата на маниака в намиращото се до Модена градче Савиняно сул Панаро, но скоро хобито му ще окупира и четвърто помещение. 62-годишният пенсионер и бивш землемер някога е бил защитник в отбора на родното си място и любовта му към футбола остава за цял живот. А страстта на Маурицио да събира билети от мачове пламнала през 1993 година, когато прочел в спортно списание, че някакъв тип ги колекционира и предлага отрязъци за менкане. Землемерът се сетил за кутията си от обувки, в която събирал още от дете билетите от мачовете на любимите „Модена“ и „Болоня“, и звъннал на човека от списанието. Запознали се, разменили си първите билети, после станали неразделни приятели, още повече, че „колегата“ не живеел много далеч. Освен с него, сега Маурицио поддържа постоянна връзка с над стотина колекционери от цял свят. И най-голямата му радост за деня е, когато сутрин пощаджията му връчва плик с поредния армаган я от Африка, я от Латинска Америка или от някое забутано село из Апенините. От всичките си билети обаче колекционерът определя като най-скъп на сърцето му този от историческата победа на Италия над Германия с 4:3 на Световното първенство в Мексико през 1970 г. Като най-ценен, тоест с истинска и то немалка парична стойност, е отрязъкът от финала между Уругвай-Аржентина на първата световна надпревара в Монтевидео през 1930 г. Особено е горд с отрязъците, които свидетелстват за международни успехи на сравнително непопулярни италиански отбори като например „Виченца“ - през 1998 г. той играе с „Челси“ на полуфинала на някогашния европейски турнир на носителите на национални купи. Единствената мъка на Маурицио е тази, че не е успял да приобщи към хобито си и съпругата Анжела. И тя сега го кара всеки ден да бърше прахта от стотиците му класьори с билети. Но 3-годишният му внук вече е голям фен на дядо си и вместо детски книжки, обича да разгръща заедно с него шарените страници от футболната история на света.", "date": "2019.02.28", "title": "Маурицио от Модена си ляга сред 25 000 футболни билета"}
{"url": "https://www.monitor.bg:443/bg/a/view/bevyrli-hils-90210-shte-ima-prodyljenie-158478", "text": "Един от най-обичаните сериали през 90-те - \"Бевърли хилс 90210\" , ще получи продължение. Актьорският екип на поредицата се събра, за да заснеме нови шест епизода. Актуалната история ще бъде показана това лято, почти 20 години след излъчването на последния епизод. Не всички попълнения от оригиналния състав ще присъстват на \"годишнината от завършването\". В новите серии ще участват Джейсън Пристли (в ролята на Брендън Уолш), Джени Гарт (Кели Тейлър), Иън Зиъринг (Стив Сандърс), Габриел Картерис (Андрея Зукерман), Брайън Остин Грийн (Дейвид Силвър) и Тори Спелинг (Дона Мартин). Всеки от тях ще се превъплъти в ролята си, но ще покаже и \"своя осъвременена версия\" с \"вдъхновение от действителните отношения\". В продължението няма да участват Шанън Дохърти (в предишните сезони в ролята на Бренда Уолш) и Люк Пери (Дилън Маккей). Заглавието на продължението ще бъде съкратено на \"90210\".", "date": "2019.02.28", "title": "\"Бевърли хилс 90210\" ще има продължение"}
{"url": "https://www.monitor.bg:443/bg/a/view/barsa-unishtoji-real-s-ubijstvena-efektivnost-158481", "text": "„Барселона“ се класира за пети пореден финал за Купата на краля, след като на реванша удари с 3:0 в Мадрид големия си съперник „Реал“ (М). Първият мач бе завършил 1:1, а на „Сантяго Бернабеу“ каталунците унищожиха домакините с убийствена ефективност – два гола от общо 3 изстрела към вратата. Попаденията бяха дело на Луис Суарес, а Рафаел Варан си отбеляза автогол. „Реал“ ще има шанс да се реваншира на феновете си още тази събота, когато приема отново „Барса“, но в мач от първенството. Преди двубоя разликата между двата тима е 9 точки. „Боли ме, защото резултатът не е реален и не отговаря на показаното на терена“, коментира след поражението треньорът на „Реал“ Сантяго Солари, а колегата му в „Барса“ Ернесто Валверде запази дипломатичния тон и заяви, че победата е била много трудна. Не така обаче мислят испанските медии - „Марка“ описа резултата като „Убийство“, а AS написа лаконичното „Реал“ играеше, „Барселона“ вкарваше“.", "date": "2019.02.28", "title": "„Барса“ унищожи „Реал“ с уникална ефективност - два гола от 3 изстрела (ОБНОВЕНА)"}
{"url": "https://www.monitor.bg:443/bg/a/view/razpitvat-kioveshi-za-korupcija-na-7-mart-158484", "text": "Бившата ръководителка на румънската антикорупционна агенция и настоящ кандидат за главен прокурор на ЕС Лаура Кьовеши ще бъде извикана на ново изслушване в Отдела за разследване на магистратите по дело, в което е заподозряна във вземане на подкуп, злоупотреба със служебно положение и лъжесвидетелстване, съобщава информационният сайт Зиаре. Сайтът отбелязва, че изслушването ще бъде точно на 7 март, когато се очаква Брюксел да реши какви ще бъдат следващите етапи от процедурата за избор на европейски главен прокурор. \"Научих първо от пресата, после получих и официално призовката за 7 март\", потвърди Кьовеши за Зиаре. Делото срещу Кьовеши се базира на жалба на бившия депутат Себастиан Гица, който избяга в Сърбия, след като бе изпратен на съд по няколко дела за корупция. Той твърди, че през 2011 г. Кьовеши е поискала от него 200 000 евро за връщането от Индонезия в Румъния на бившия финансов директор на рухналия Национален инвестиционен фонд Николае Попа, който бе осъден на 15 години затвор. Предишното изслушване на Кьовеши беше на 15 февруари, когато тя трябваше да замине за Брюксел, за да участва в процедурата по селекция на бъдещия главен прокурор на Европейската прокуратура. Тя събра най-много гласове след изслушването в две комисии на Европейския парламент. Зиаре отбелязва, че следващото изслушване на 7 март съвпада с важна среща в Брюксел във връзка с кандидатурата на Кьовеши. Тогава председателят на Комисията по граждански свободи, правосъдие и вътрешни работи ще представи резултата от вота пред Конференцията на председателите, включваща председателя на ЕП и лидерите на политическите групи.  Конференцията на председателите ще реши следващите етапи от процеса на определяне на главния прокурор на ЕС, посочва сайтът.", "date": "2019.02.28", "title": "Разпитват Кьовеши за корупция на 7 март"}
{"url": "https://www.monitor.bg:443/bg/a/view/zaev-i-ahmeti-s-obsht-kandidat-za-prezident-158485", "text": "Лидерите на СДСМ и на Демократичния съюз за интеграция (ДСИ) Зоран Заев и Али Ахмети се договориха да участват на президентсксткгите избори тази пролет с общ кандидат, чието име ще съобщят в петък, съобщават медиите в Скопие. След едночасов разговор със Заев Ахмети написа във Фейсбук, че иска да отправят към гражданите послание, че в страната има \"достатъчно зрели политически партии, както и общество, за да може да се вземе общо решение за президент на страната\". През следващите дни ще продължат консултациите с останалите албански политически партии за общ кандидат за президент, допълни Ахмети. Миналата седмица Заев получи подкрепа за общ кандидат от двайсетина по-малки партии от изборната коалиция и от по-малкия партньор в правителството, партията Алтернатива на Африм Гаши. ВМРО-ДПМНЕ избра за свой кандидат за президент професора по конституционно право Гордана Силяновска-Давкова. Изборите ще се състоят на 21 април, а ако нито един кандидат не победи на първия кръг, ще има втори кръг на 5 май. Официалната част на кампанията, с решение на Държавната изборна комисия, ще започне на 1 април. Мандатът на сегашния президент Георге Иванов завършва на 12 май.  ", "date": "2019.02.28", "title": "Заев и Ахмети с общ кандидат за президент"}
{"url": "https://www.monitor.bg:443/bg/a/view/ot-1-maj-3-evro-vhod-za-venecija-158471", "text": "Слуховете за входни билети за Венеция изкристализираха вчера в конкретно решение на общинския съвет на красивия старинен град – от 1 май всеки желаещ да го посети, бил той италианец или чужденец, ще трябва да заплати за удоволствието 3 евро. Според кмета Луиджи Брунаро таксата ще остане непроменена до 2022 г., когато ще бъдат въведени четири различни „ценови пояса“ за билетите. Те ще бъдат променливи в зависимост от сезона и културните прояви в града, като базовата цена ще бъде 6 евро, тази на дните с „червен код“, тоест на засилена посещаемост – 8 евро, а на „черния код“ или във времето на масов туристически наплив Венеция ще се продава срещу ще 10 евро. Кметът каза още на пресконференция, че от 2022 г. ще е задължителна и предварителна резервация за визитите в града, която ще може да се направи в интернет или на специални телефони. От входна такса ще бъдат освободени хората с постоянно местожителство в старинната и новата част на Венеция, работещите в старинния град, инвалидите и ... „тифозите“ на мачовете на местния футболен клуб „Венеция“! Билети няма да са нужни и на гостите, които нощуват в хотелите на старинния град. А тези, настанени в хотелите на Местре, тоест в новата част, ще плащат за еднодневен гастрол по „Канале гранде“, площад „Сан Марко“, моста „Риалто“ и уличките покрай тях ще се ръсят с 3 евро.", "date": "2019.02.28", "title": "От 1 май 3 евро вход за Венеция"}
{"url": "https://www.monitor.bg:443/bg/a/view/vilner-prevyrna-datsun-280z-ot-zlato-v-kobalt-158431", "text": "„Платформата представя творбите на отбрани артисти, работещи в сферата на мобилността, които използват нови технологии на боите, за да отместват границите на общоприетите практики”. Така определят програмата R-M Code нейните създатели от химическия гигант BASF. Програма, в която участват малцина строго подбрани творци от цял свят, едва 10 на брой, сред които италианската бизнес и арт легенда Лапо Елкан, както и Атанас Вилнер, създател на българското студио Vilner Garage. Поставянето на името Vilner Garage редом до това на Garage Italia, е признание не само за студиото, но и за България. Vilner Garage представя един от най-детайлните си проекти, които някога са напускали ателието. Изпълнението на този Datsun 280Z Fairlady Z е уникално, а неговата история е не по-малко интересна. Този прекрасен Datsun 280Z Fairlady Z е произведен през 1976 година в Япония. Автомобилът е бил в перфектно техническо състояние и боядисан в също перфектната оригинална боя златист металик (Gold Metallic). „Изкарахме колата буквално от хола на собственика”, казва Атанас Вилнер. Германският собственик, чието родословното дърво го свързва с Ерих Хартман - Буби, е най-успешният ас в историята на въздушните битки. „Наложи се да демонтираме част от дограмата”, допълва Вилнер. Колата попада в ръцете на родственика на Буби след пътуване до САЩ, където той се влюбва в автомобила от пръв поглед. Два месеца по-късно, боядисаният в златисто металик Datsun 280Z, пристига в контейнер във Хамбург, заедно с части от фюзелажа на Messershmitt Bf 109, също свързан с Ерих Хартман. Собственикът така и не издава пълната история на самолетните отломки, но Вилнер се интересува само от перфектно запазения Fairlady Z. Автомобилът идва в България преди няколко години, за да бъде тотално преработен от Vilner Garage. Преобразен е чрез ексклузивната творческа програма на германския химически гигант BASF R-M The Code. В нейните рамки Атанас Вилнер създава своя собствена боя - Vilner Copper Rose, която е ползвана за джантите в стил Superlite, предната решетка, задната бленда, както и за детайли в интериора. Основният цвят на автомобила е Vilner Cobalt Matt Metallic. „Няма един недокоснат детайл в този автомобил”, казва Вилнер. „Техническите модификации са изключително премерени, в духа на restomod, като исках колата да остане и максимално вярна на оригинала”. Екстериорът е забележителен. Фаровете и стоповете са с изцяло LED техника, външните огледала са изработени от фрезован алуминий, изпускателната система завършва отстрани, дискретно, точно пред задните колела. Z-логата в страничните калници представляват LED мигачи, а двете брони са премахнати. „Исках максимално чист силует. Постигнахме го с десетки часове работа и изработката на детайли от метал за носа и задната част на колата”, казва Вилнер. Интериорът е феноменален. Абсолютно всичко е облечено с винтидж кожа, с изключение на страничните секции на централния тунел, който е покрит със син филц. Сини са и стелките, с кожени кантове и метални надписи Fairlady Z. Цвят, който се повтаря и на коланите и тавана, чиято форма едновременно интерпретира десена на седалките и допринася за обезшумяването на салона. Именно на седалките може да забележите металния печат 20 Years Vilner Studio, който последно беше поставен на проекта Shelby Mustang Super Snake от 2018 г. Следващият автомобил с подобен печат се планира за 2021 г., така че този Datsun 280Z Fairlady Z от 1976 г. е много повече от поредния проект на Vilner Garage. Специално създаденият за проекта цвят Vilner Copper Rose може да бъде открит на централното огледало, на табелката на таблото, на волана и върху наглед незначителни детайли, като бутона на скоростния лост. Техниката работи като нова. Колата е реконструирана из основи, всяка износена част е подменена с оригинална или заменена с по-добра. Изпускателната система например с изработена от неръждаема стомана, специално за този автомобил, като колекторът е полиран на ръка. Окачването е с пружини Eibach, като колата е спусната с 20 мм. Произведеният през 1976 година Datsun 280Z Fairlady Z се задвижва от 6-цилиндров редови бензинов двигател с работен обем 2792 куб.см, комбиниран с 3-степенна автоматична скоростна кутия, която предава тягата към задните колела. Максималната мощност на тежащото 1304 кг японско купе е 170 к.с., а максималният въртящ момент е 221 Нм. „Трудно е да обобщя работата по този уникален проект с цифри. Целият екип на Vilner Garage посвети толкова време на него, колкото трябваше, за да създадем един от най-уникалните Datsun 280Z Fairlady Z на планетата. Дори сумата от 75 000 евро, за която го продаваме, е по-скоро символична, на фона на вложените труд, материали, усилия и креативност”, завършва Атанас Вилнер.", "date": "2019.02.28", "title": "Vilner превърна Datsun 280Z от злато в кобалт"}
{"url": "https://www.monitor.bg:443/bg/a/view/34-obiska-v-sofija-za-mejdunarodna-onlajn-izmama-158487", "text": "10 души до момента са били разпитани като свидетели по разследването срещу бандата, източила 100 млн. евро от своя клиенти. Това съобщиха от българската прокуратура. Престъпната група беше разбита при съвместна акция на австрийските и българските власти. Според разследващите става въпрос за мащабна онлайн финансова търговска измама. „По повод разпространената от австрийски медии информация за разследване на онлайн финансова търговска измама прокуратурата съобщи, че от началото на 2019 г. Софийска градска прокуратура извършва процесуално следствени действия, в изпълнение на 4 Европейски заповеди за разследване /ЕЗР/ от Германия и Австрия за разкриване на международна престъпна група, извършваща киберпрестъпления - онлайн финансова търговска измама, в резултат на което са измамени хиляди граждани на Германия, Австрия и други страни – членки на ЕС, а нанесената им щета е за около 100 млн. евро“, съобщиха от държавното обвинение в София. От там уточняват, че механизмът на измамите бил в предлагани по интернет фиктивно благоприятни условия за инвестиране на парични средства, които впоследствие не се възстановяват. След неправомерното получаване на парични суми, същите се нареждат по банков път към различни банкови сметки, включително извън пределите на България, като по този начин се извършва изпиране на предмета на измамите. В изпълнение на ЕЗР, Софийска градска прокуратура е извършила 34 претърсвания, изземвания и обиски на лица, всички в София с разрешението на Софийски градски съд. Иззети са документи, компютърни конфигурации и др. вещи. Разкрита е с разрешение на съда банкова тайна и по искане на СГП е наложен запор върху банкови сметки в различни банки в страната. Разпитани са като свидетели множество лица – служители в кол- центрове и във фирми, използвани за дейността на групата. Разпитани са 10 души в качеството им на обвиняеми по искане на съдебните власти в Австрия и Германия. По издадена от австрийските съдебни власти Европейска заповед на арест, на 30.01.2019 г. Окръжна прокуратура – София е постановила сочен като основен член на международната престъпна група, който е направил опит да напусне страната ни през ГКПП Калотина. По искане на Окръжна прокуратура – София, с определение от 01.02.2019 г. на Окръжен съд – София, спрямо Гал Барак е взета мярка за неотклонение „задържане под стража“, а с определение на Апелативен съд – София от 07.02.2019 г. след жалба от Гал Барак мярката му за неотклонение е изменена в „домашен арест“. „В Окръжен съд – София продължава производството по Европейската заповед за арест за предаване на Гал Барак на австрийските съдебни власти. Прокуратурата продължава и към настоящия момент да извършва следствени действия по искане на европейските партньори“, допълват от прокуратурата у нас.", "date": "2019.02.28", "title": "10 на разпит заради  измамата за €100 млн. (ОБНОВЕНА)"}
{"url": "https://www.monitor.bg:443/bg/a/view/trymp-kim-iska-tvyrde-mnogo-158491", "text": "Американският президент Доналд Тръмп заяви във Виетнам, че Северна Корея е поискала прекалено много на срещата в Ханой, предаде АП. По думите на Тръмп в замяна на закриването на севернокорейския ядрен комплекс в Йонбьон КНДР е настояла за отмяната на всички наложени й международни санкции. Тръмп и държавният секретар Майк Помпео бяха категорични пред журналистите, че САЩ няма да сключат подобна сделка, докато Северна Корея не се откаже и от тайните си ядрени съоръжения извън Йонбьон, както и от балистичната си и ядрена програма.  Тръмп заяви, че Ким е поел ангажимент и в бъдеще да продължи да не извършва ядрени и ракетни опити. Американският президент каза, че срещата с Ким е завършила в приятелски тон, но отбеляза, че по време на преговорите си с Ким не е поемал ангажимент за следваща среща. Според Тръмп не са необходими допълнителни санкции срещу Северна Корея.  Тръмп каза, че откриване на американско дипломатическо представителство в Северна Корея е \"добра идея\", а Ким заяви, че би \"приветствал такава стъпка\". Ким беше попитан и дали лидерите са говорили за човешки права, но Тръмп отговори вместо него: \"Обсъждаме всичко\". Те направиха тези коментари на срещата в разширен състав, в която участват държавният секретар Майк Помпейо и съветникът по националната сигурност Джон Болтън. Не бива \"да говорим за налагането на още санкции. В Северна Корея има много забележителни хора, които също трябва да живеят\", посочи американският лидер. Майк Помпео заяви, че му се е искало на срещата в Ханой двете страни да стигнат по-далеч в преговорите. Според американския държавен секретар Ким Чен Ун не е бил готов за това. Говорителката на Белия дом Сара Сандърс посочи, че въпреки липсата на постигнато споразумение на срещата във Виетнам, разговорът на Тръмп с Ким е бил продуктивен, а преговорите на САЩ с КНДР ще продължат. Срещата на американския президент Доналд Тръмп и севернокорейския лидер Ким Чен Ун в Ханой приключи без постигане на споразумение за денуклеаризацията на КНДР. Срещата на двамата лидери е била изключително конструктивна. Тръмп и Ким са обсъдили различни възможности за напредък по въпросите на денуклеаризацията и икономическото сътрудничество. В съобщението се подчертава, че споразумение за денуклеаризацията за момента не е постигнато, но екипите на Доналд Тръмп и Ким Чен Ун с нетърпение очакват следващата си среща, се казва в съобщение на Белия дом. Целта на срещата в Ханой бе да конкретизира ангажиментите, поети през юни миналата година на срещата в Сингапур, на която Тръмп и Ким подписаха обща декларация за денуклеаризацията на Корейския полуостров.  Ким заяви в Ханой, че има перспектива за създаване на постоянно американско дипломатическо представителство в Северна Корея, а Тръмп бе умерен в очакванията си за решаване на въпроса с денуклеаризацията в краткосрочен план. \"Не бързам с постигането на сделка, по силата на която Северна Корея да се откаже от ядрения си арсенал. Скоростта не е толкова важна за мен\", посочи американският държавен глава. Ким Чен Ун заяви, че е нямало да пристигне в Ханой, ако не е бил готов да извърши денуклеаризацията на КНДР, но не уточни какви конкретни мерки ще предприеме за това. Президентът на САЩ за пореден път описа пред Ким Чен Ун забележителното икономическо развитие, което очаква Северна Корея, в случай че се откаже от ядрения си арсенал. \"Сигурен съм, че в дългосрочен план ни чака фантастичен успех със Северна Корея. Тя ще се превърне в икономическа сила\", заяви Тръмп. След пристигането си в Ханой американският президент непрекъснато даваше за пример комунистически Виетнам, който възприе пазарната икономиката и загърби конфронтацията със Съединените щати. \"Малко други места по света се развиват толкова добре като Виетнам. Със Северна Корея ще се случи същото, ако реши да извърши денуклеаризация\", написа Тръмп в страницата си в Туитър.  ", "date": "2019.02.28", "title": "Тръмп: Ким иска твърде много"}
{"url": "https://www.monitor.bg:443/bg/a/view/ochite-s-kriza-v-gdbop-vikat-mu-linejka-158486", "text": "Линейка в ГДБОП заради Димитър Желязков-Митьо Очите. Несебърският наркобос почувствал болки в корема, докато му предявявали материалите по делото за рекет. Антимафиотите повикали Спешна помощ, а медиците установили, че Желязков е получил хипертонична криза, предава Нова телевизия. Докато лекарите дойдат, обаче, Митьо Очите пил хапчета и състоянието му се нормализирало. Желязков беше екстрадиран у нас на 15 февруари с полет от Истанбул. Той беше задържан по подозрение, че е част от организирана престъпна група за рекет, палежи, побоища и изнудване.  ", "date": "2019.02.28", "title": "Очите с криза в ГДБОП, викат му линейка"}
{"url": "https://www.monitor.bg:443/bg/a/view/martenichki-ot-socializma-podrediha-v-ruse-158472", "text": "Мартенички от времето на социализма подредиха в Регионалния исторически музей в Русе. Експозицията е изключително любопитна и най-вече за родените през 60-те и 70-те години на миналия век, защото възкресява спомените от детските им години, когато малчуганите се надпреварват да се кичат със станалите популярни тогава пластмасови мартенички. Могат да се видят и картички със залепени усукани червено-бели конци, изпращани масово по пощата по случай празника на Баба Марта. „В края на 50-те години на ХХ век към усуканата червено-бяла нишка на картичката се прибавя и малка метална фигурка“, обяснява етнографът в музея Искра Тодорова. С появата на трудово-производителните кооперации /ТПК/ започва производството на пластмасовите фигурки. Особено популярни са котвичките, зайчетата, лебедите, кончетата, пеперудките, мечетата, калинките, които са истинска радост за децата. В експозицията може да се види и мартеничката с чинийка и бъкличка, както и червено-белите жълъдчета, с които през годините на соца се кичат по-възрастните. Музеят в Русе разполага с колекция от 450 мартеници. Триста от тях са дарени от българката Марианка де Монтис, която от години живее във Франция. Други са подарени на музея от русенския лекар д-р Емил Михайлов. Колекцията се обогатява с всяка изминала година.", "date": "2019.02.28", "title": "Мартенички от социализма подредиха в Русе"}
{"url": "https://www.monitor.bg:443/bg/a/view/livyrpul-machka-siti-prodyljava-gonitbata-158488", "text": "„Ливърпул“ и „Манчестър Сити“ продължават свирепата битка за шампионската титла в Англия, като след 28-ия кръг разликата между двата тима се запази на една точка. Мърсисайдци удържаха първото място след разгром с 5:0 срещу „Уотфорд“, като интересното е, че всичките попадения паднаха след асистенции на крайните бранители Трент-Александър Арнолд (3) и Андрю Робъртсън (2). Преследвачът и все още действащ шампион „Манчестър Сити“ не беше толкова убедителен, но все пак успя да спечели с минималното 1:0 срещу „Уест Хем“ след гол на Серхио Агуеро от дузпа. Третият в класирането - „Тотнъм“, пък загуби лондонското дерби срещу „Челси“ с 0:2. На „Стамфорд бридж“ домакините бяха без провинилия се вратар Кепа Арисабалага, който в предния двубой на „сините“ отказа да бъде сменен. В битката за четвъртото място „Арсенал“ и „Манчестър Юнайтед“ продължават да са само на точка, след като „артилеристите“ биха с 5:1 „Борнемут“, а „червените дяволи“ измъкнаха 3:1 като гости на „Кристъл Палас“.", "date": "2019.02.28", "title": "„Ливърпул“ мачка, „Сити“ продължава гонитбата"}
{"url": "https://www.monitor.bg:443/bg/a/view/pompeo-blagodari-na-borisov-za-zashtitata-na-venecuelskite-aktivi-158473", "text": "Държавният секретар на САЩ Майк Помпео благодари на премиера Бойко Борисов за усилията в защита на активите на гражданите на Венецуела. Това стана ясно от писмо, изпратено до българския министър-председател, съобщиха от „Дондуков“ 1. „За мен е чест да Ви предам, от името на правителството на САЩ, най-искрени благодарности за усилията Ви да бъдат прекъснати опитите за финансови транзакции от страна на нелегитимния режим на Мадуро, като така спомагате да се защитят активите на гражданите на Венецуела“, изтъква в писмото държавният секретар на САЩ. Той отбелязва, че този важен акт на подкрепа ще помогне на страната да се върне към пътя на демокрацията и просперитета.", "date": "2019.02.28", "title": "Помпео благодари на Борисов за защитата на венецуелските активи"}
{"url": "https://www.monitor.bg:443/bg/a/view/romi-na-13g-bludstvaha-s-petoklasnik-v-toaletna-na-uchilishte-v-selo-pesnopoj-158474", "text": "Трима роми на по 13 и 14 години блудстваха с петокласник от български произход в изоставена външна тоалетна на основното училище в калояновското село Песнопой. Батковците и жертвата им учели в селското школо и не се гаврели за първи път с момченцето. Те го карали насила да им прави орална любов, разказаха хора от Песнопой. Грозната сцена станала на 25 февруари в двора на училището в селото. Двамата по-малки роми на 13 години и с една година по-големият насилник замъкнали насила 12-годишната си жертва във външната тоалетна на училището. Съвсем случайно жена от селото, която познавала българчето и неговите родители, видяла как тримата роми го набутват в дворния изоставен кенеф. Вътре тримата батковци събули гащичките на малкия. Единият от тях го държал здраво за ръчичките, докато другият му навеждал главата, за да прави орална любов на третия насилник. „Караха ме да им лапам пишките”, се оплакало момченцето при разпитите си по-късно пред полицията. Разследващите проверяват и данни, че това не е било първото блудство с употреба на сила към малчугана. Същите трима роми и друг път са извършвали блудствени действия със същото дете, уточниха източници от разследването. Сигналът в Детска педагогическа стая и в полицията бил подаден на 26 февруари от учител в селското школо в Песнопой. Той бил сигнализиран за гаврата от родителите на момченцето, които разбрали какво се е случило със сина им от жената свидетелка. По случая е образувано досъдебно производство за блудство с лице, ненавършило 14-годишна възраст от две и повече лица с използване на сила, уточниха разследващите. По случая са назначени експертизи и са разпитани свидетели. С децата работи и инспектор от Детска педагогическа стая, откъдето са извършили беседи с жертвата и с насилниците му. Срокът на разследването е двумесечен.", "date": "2019.02.28", "title": "13-годишни роми блудстваха с петокласник в тоалетна на училище "}
{"url": "https://www.monitor.bg:443/bg/a/view/aleksandyr-tonev-veche-e-igrach-na-botev-pd-158477", "text": "„Ботев“ (Пловдив) осъществи шестия си зимен трансфер. \"Канарчетата\" подсилиха състава си с национала на България Александър Тонев. 29-годишният нападател сложи подписа си под контракт с \"жълто-черните\", който е до 30.06.2020 г. Играчът вече направи първата си тренировка с екипа на „Ботев“ днес. Той проведе индивидуално занимание само няколко минути, след като сложи подписа си под договора с пловдивчани. Александър Тонев е роден на 3 февруари 1990 г. в Елин Пелин. Има богата визитка. В България юношата на ЦСКА е играл за родния си клуб и „Сливен“, а от 2011 година се състезава за чуждестранни отбори. Зад граница Тонев носи последователно екипите на „Лех“ (Познан), „Астън Вила“, „Селтик“ и „Фрозиноне“. За последно бе част от италианския футболен клуб „Кротоне“. Тонев има 27 мача за \"А\" националния отбор на България, като е реализирал 5 попадения. През януари обаче се контузи, след като скъса три мускула на бедрото и се наложи да претърпи операция в Барселона. Възстановяването му отне почти година, заедно с физиотерапията, което постави кариерата му в застой. След като отказа предложения от два български и един италиански отбор от Серия Б, Тонев във вторник се договори с „Ботев“ (Пловдив).", "date": "2019.02.28", "title": "Александър Тонев вече е играч на „Ботев“ (Пд)"}
{"url": "https://www.monitor.bg:443/bg/a/view/v-pazardjik-pejat-bylgarskija-himn-na-ploshtada-na-treti-mart-158470", "text": "Всички заедно да изпеем националния химн, е поканата, която община Пазарджик отправя към жителите и гостите на града за деня на Националния празник – 3 март, когато ще се навършват 141 години от Освобождението на България. Кметът на община Пазарджик Тодор Попов ще вдигне знамето на България в 11 часа на площад „Константин Величков” и ще произнесе празнично слово. В неделния ден, който ще започне с молебен за здраве и благополучие в църквата „Света Богородица”,  в 10 часа, ще бъдат поднесени цветя на всички паметници и паметни плочи, свързани с Освобождението. Празничният концерт на площад „Константин Величков” ще е с начало 10,30 часа и ще започне с програма на духова формация при Симфонично-оперетно  Дружество „Маестро Г. Атанасов”. Програмата предвижда концерт с участието на представителните детски фолклорни състави „Чудесия” и „Чавдар” към Младежки дом, „Детство” към ОДК и Детско-юношески фолклорен ансамбъл „Елица“.", "date": "2019.02.28", "title": "В Пазарджик пеят българския химн на площада на Трети март"}
{"url": "https://www.monitor.bg:443/bg/a/view/promenjat-dvijenieto-v-sofija-za-3-ti-mart-vijte-grafik-158475", "text": "Столичната община въвежда промени в движението в града по повод тържественото честване на Националния празник на страната. На 3-ти март се забранява влизането на пътни превозни средства в двете посоки, престоят и паркирането, както следва: - по ул. „Оборище” между бул. „Васил Левски” и ул. „Г.С. Раковски”; - по ул. „Московска” между бул. „Васил Левски” и ул. „Г.С. Раковски”; - по ул. „11-ти август” между бул. „Княз Ал. Дондуков” и пл. „Св. Ал. Невски”; - по ул. „15-ти ноември” между бул. „Цар Освободител” и пл. „Св. Ал. Невски”; - по бул. „Цар Освободител” между бул. „Васил Левски” и ул. „Г.С. Раковски”; - по ул. „15-ти ноември” между бул. „Цар Освободител” и пл. „Св. Ал. Невски”; - по ул. „Аксаков” между бул. „Васил Левски” и ул. „Г.С. Раковски”; - по ул. „Цар Шишман” между ул. „Славянска” и пл. „Народно събрание”; - по ул. „6-ти септември” между ул. „Славянска” и бул. „Цар Освободител”; - по ул. „Хаджи Димитър” между бул. „Васил Левски” и ул. „Цар Шишман”.  на северозападната дъга на пл. „Св. Ал. Невски“ между ул. „Оборище” и ул. „11-ти август” и да се закрият базарите за художествени произведения. - на паркинга на пл. „Николай Гяуров”; От 07.00 часа до 21.00 часа на 03.03.2019 г.: - на паркингите на пл. „Народно събрание”; - на паркингите на пл. „Св. Александър Невски”; - на ул. „Оборище” между ул. „Г.С. Раковски” и бул. „Васил Левски”.  ще се забранява влизането на пътни превозни средства по бул. „Цар Освободител” между ул. „15-ти ноември” и ул. „Г.С.Раковски”, само при необходимост и по преценка на отдел „Пътна полиция” при СДВР. Забраняват се престоят и паркирането на пътни превозни средства, с изключение на автомобилите на участниците в мероприятието, както следва: От 08.00 до 19.00 часа на 03.03.2019 г. при сектор \"Г\" на националния стадион \"Васил Левски\". От 10.00 до 19.00 часа на 03.03.2019 г. на моста пред национален стадион \"Васил Левски\" От 16.30 часа на 03.03.2019 г. до приключване на футболната среща, само при необходимост и по преценка на ръководството на СДВР ще се забранява влизането на пътни превозни средства в двете посоки, с изключение на автобусите на масовия градски транспорт по: ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\".", "date": "2019.02.28", "title": "Променят движението в София за 3-ти март (ВИЖТЕ ГРАФИК)"}
{"url": "https://www.monitor.bg:443/bg/a/view/naj-izvestnite-folklorni-formacii-se-sybirat-v-ndk-158479", "text": "Тази пролет зала 1 на НДК ще посрещне за първи път заедно на сцената си едни от най-успешните частни фолклорни формации и артисти у нас обединени в спектакъла “Време за фолклор”. На 15 април в зала 1 на НДК от 19.30 ч. ценителите на българската традиция ще имат възможност да се насладят в една единствена вечер на майсторските изпълнения на ансамбъл “Чинари”, “Мистерията на българските гласове”, Стоян Янкулов – Стунджи и “101 каба гайди”. Именитите участници ще представят най-добрите си танци, песни, музика и сола преплетени в 90 минутна истинска фоклорна приказка. В нея ще се включат още и група “Еtnotix” и трио “Булгарина”. Билетите за спектакъла „Време за фолклор“ са вече в продажба, а до 24 март те ще са на промоционални цени. “Мистерията на българските гласове” издадоха през 2018-та албума си BooCheeMish с участието на Лиса Джерард и не спират да обикалят Европа и света с концерти по представянето му. Световноизвестният български хор е номиниран няколко пъти и е носител на награда “Грами” от 1990 г. “Чинари” през декември 2018-та пък отбелязаха бляскаво 25-тата годишнина от създаването си. Той е първият частен ансамбъл у нас. През годините неговият хореограф, основател и директор - Асен Павлов създава 13 авторски спектакъла, които радват публиката всяка година преди Коледа. Асен Павлов и трупата на “Чинари” са удостоени с едни от най-престижните награди – Икар, \"Кристална лира\", Грамота и почетен знак „Златен век“ – печат на Цар Симеон Велики за принос в развитието на българската култура, \"Златна муза 2018\". Стоян Янкулов – Стунджи не спира да изненадва с участието си в различни, интересни проекти. Един от най-изявените и талантливи перкусионисти в България е част от джаз, поп и етно групи. Във “Време за фолклор” Стунджи ще има общо изпълнение с “Чинари Дръмс” и “101 каба гайди”. “101 каба гайди” ще бъдат водени от основателя си Kocтaдин Илчeв, който е един от най-известните майстори на каба гайда в България. Съставът е с рекорд в “Книгата на Гинес” oт май 2012 г., когато 333-ма гайдари на възраст от 6 до 66 години се разписват с невероятно майсторско изпълнение на Народна сюита.", "date": "2019.02.28", "title": "Най-известните фолклорни формации се събират в НДК"}
{"url": "https://www.monitor.bg:443/bg/a/view/lejdi-gaga-socialnite-medii-sa-toaletnata-na-internet-158476", "text": "Поп чудовището Лейди Гага определя социалните медии като тоалетните на интернет. Повод за изказването й станаха множеството спекулации, че с екранния й партньор във филма „Роди се звезда“ - актьорът Брадли Купър, са повече от приятели. Нещо повече, мнозина порицаха Гага и Купър, че въртят любовна афера и то пред очите на съпругата на актьора – супермодела Ирина Шейк. Дори се появиха мемета и колажи как   Шейк разкрива изневярата. Става въпрос за изпълнението на песента Shallow по време на церемонията по връчването на наградите „Оскар“. Помолена да изясни слуховете като гост в шоуто на Джими Кимъл, певицата заяви : \"Първо, честно казано, социалните медии са тоалетната на интернет. Това, което се върши с поп културата, е ужасяващо. Това е любовна песен. Филмът \"Роди се звезда\" е любовна история\". Лейди Гага обясни, че със звездата от „Последният ергенски запой“ са пресъздали песента в образите на персонажите си Али и Джак, защото и двамата са артисти, желаещи да поднесат най-доброто възможно изпълнение. \"От тази гледна точка беше важно и да сме свързани през цялото време. Когато изпълняваш любовни песни, искаш хората да се чувстват по този начин. Аз съм творец. Мисля, че си свършихме добре работата\", категорична е тя.", "date": "2019.02.28", "title": "Лейди Гага: Социалните медии са тоалетната на интернет"}
{"url": "https://www.monitor.bg:443/bg/a/view/v-syrnica-ne-iskat-instalacii-za-prerabotka-na-otpadyci-158460", "text": "Община Сърница се обяви против изграждането на инсталации за преработка на отпадъци на нейна територия, а местният Общински съвет отхвърли инвестиционното намерение на софийска фирма. До това несъгласие се стигна, след като по инициатива на кмета на най-младата община в пазарджишка област Неби Бозов бе проведен широк обществен дебат. Местният Консултативен съвет по туризъм също излезе с принципно решение, с което изразява несъгласие на територията на община Сърница да се допуска изгаряне или преработване на отпадъци, различни от дървесни отпадъци. Инвестиционното намерение, представено в пазарджишката Регионална инспекция по околната среда и водите, е на „Оранжерии Крумово” ЕООД, гр.София. По време на сесия на ситипарламента в родопското градче бяха изслушани представители на фирмата, направила инвестиционното предложение, както и директора на екоинспекцията в Пазарджик Костадин Гешев. Намеренията на инвеститора е да се изградят съоръжения за горене на отпадъци, включително и смеси от материали от механично третиране на отпадъци, различни от класифицираните като „опасни” или токсични отпадъци. В тази категория влизат отпадъци, преработвани от регионалните депа за битови отпадъци, които включват предимно пластмаси и в по-малка степен утайки, биоразградима маса, метали и хартия. Жителите на Сърница се притесняват, че новите инсталации могат да навредят на здравето и живота им, както и за повлияят негативно върху основния поминък в района- земеделието и туризма. Общинският съвет в Сърница прие декларация, в която изрази несъгласие за каквито и да е било инвестиционни инициативи и проекти, свързани с изграждане и експлоатация на станции и съоръжения за обработка и унищожаване, в това число и горене на какъвто и да е вид отпадък. От фирмата-инвеститор се съгласиха да изтеглят инвестиционното си намерение от РИОСВ-Пазарджик и да потърси алтернативни варианти, които да не вредят на природата и хората в тази район на Западните Родопи.", "date": "2019.02.28", "title": "В Сърница не искат инсталации за преработка на отпадъци"}
{"url": "https://www.monitor.bg:443/bg/a/view/natalija-kobilkina-stana-majka-snimka-158461", "text": "Най-известната сексоложка у нас Наталия Кобилкина гушна първородната си рожба. Д-р Ко стана майка на момченце. Със съпругът й Такис Дретакис избраха името Филип за наследника си. Момченцето проплака вчера с мерки 53 см. и 3800 гр. Сексоложката искала да роди естествено, но в последния момент бебето се обърнало и лекарите се наложили да го извадят с цезарово сечение. Преди раждането Кобилкина се посъветвала с астролози, които избрали най-подходящите дата и час за щастливото събитие - 27 февруари в 16:50 часа. Припомняме, че сексоложката с руски корени и бизнесменът Такис си казаха заветното „да“ миналия юни на пищна церемония в Гърция.", "date": "2019.02.28", "title": "Наталия Кобилкина стана майка (СНИМКА)"}
{"url": "https://www.monitor.bg:443/bg/a/view/rakitovec-se-prostrelja-dokato-chistel-makarov-158466", "text": "60-годишен мъж от град Ракитово се е прострелял в крака, докато чистел пистолета си „ Макаров“. Оръжието е законно притежавано, уточни говорителят на Областната дирекция на МВР в Пазарджик Мирослав Стоянов. Инцидентът е станал в сряда вечерта, около 19,30 ч., когато бил получен сигнал в Районното управление на полицията във Велинград. На органите на реда се обадили лекари от екипа на „Спешна помощ“, оказали медицинска помощ на пострадалия. Те пристигнали в къщата на 60-годишния В.Н., след като близки от семейството позвънили в болницата, че е станал инцидент след стрелба с боен пистолет. Когато белите престилки пристигнали, намерили В.Н. с огнестрелна рана в десния крак. Раненият бил откаран в болницата във Велинград, а разследващите полицаи установили, че мъжът притежавал законно боен пистолет“ Макаров“. Във въпросната вечер той предприел действия да го почисти, но при неправилно боравене с оръжието се самопрострелял. Пистолетът и разрешителното му за носене и съхранение са иззети от служители на „Охранителна полиция“. От службата „Контрол над общоопасните средства“ при ОДМВР-Пазарджик апелират към всички притежатели на огнестрелно оръжие да спазват стриктно мерките за безопасност при носене, съхранение или използване на оръжието. В противен случай освен носенето на наказателна и административна отговорност рискуват , както своя така и живота и здравето на околните.    ", "date": "2019.02.28", "title": "Ракитовец се простреля, докато чистел „ Макаров“"}
{"url": "https://www.monitor.bg:443/bg/a/view/ersin-mustafov-frontmen-na-jeremy-mladite-artisti-trjabva-da-znajat-kak-da-pazjat-pravata-si-158467", "text": "  Радвам се, че Профон и БАМП поемат тази инициатива, защото до този момент провежданите инициативи са били насочени към музикантите и ползвателите. За първи път се прави нещо с дългосрочна идея. Идеята е този тип часове да се провеждат в музикални училища и новото поколение да се възпита да познава по-добре материята. През последната година аз лично гледам да съм по-активен в тази посока, защото с Jeremy? сме и автори на музиката и на текстовете си, и сме продуценти на нашите записи. Това, което ми прави впечатление е, че голяма част от моите колеги, с 20-годишен опит при това, са всъщност малко запознати с материята. Това е изненадващо и притеснително. Затова мисля, че е важно да се даде възможност на децата, които учат музика или музикален бизнес да разбират малко повече от въпроса още когато му е времето, за да могат в бъдеще да пазят по-добре правата си.   Преди около 5 години записахме първата си песен в студио. Ние не бяхме нейни продуценти и тогава просто ни се предостави един документ, който трябваше да подпишем и чието съдържание не ни беше особено важно. Това, което знаехме от колеги, е, че трябва регистрираме песента си и така се озовахме в „Музикаутор“. Но въобще не знаехме с каква идея го правим. С тази настройка и тези знания са повечето музиканти в поп и рок жанра. С времето, когато вече започнахме да работим върху проекта Jeremy? доста по-сериозно и с по-голям екип, се наложи да се запознаем с материята. Всъщност сме имали доста ситуации, в които сме били притиснати от организатори на събития и т.н. да предоставим правата си безвъзмездно и т.н. Тази порочна практика е много сериозна в България и продължава.   Това е фактът, че в България има закон, който защитава авторските и сродните права, но в крайна сметка не се упражнява никакъв контрол. У нас има стотици хиляди обекти като заведения, магазини и т.н., които употребяват музика без да са заплатили лиценз. „Музикаутор“ и „Профон“ вече десетина години правят много сериозни кампании за това все пак всички ползватели на музика да заплатят лиценз, който да е съобразен с капацитета на обекта и т.н. Измислили са, всъщност, много хубава система, чрез която се изчислява какво се дължи и не е нещо непосилно. В крайна сметка това не е предложение на авторите и продуцентите, а закон, който трябва да се спазва. Много са малко обектите, които заплащат лиценз и съответно приходите към дружествата са изключително малки, което за един млад артист е много потискащо. . Когато си артист, ти трябва по някакъв начин да се чувстваш обнадежден от това, което правиш. А когато знаеш със сигурност, че твоите права ще бъдат погазени по някакъв начин, става доста неприятно. Това е основният проблем – събираемостта е много ниска. През изминалата година се работеше в посока как да се повиши тази събираемост на средства за авторски и продуцентски права. От дружествата започнаха да правят обучения на хора от общинска администрация, които да упражняват тази контролна дейност, като идеята е 50% от събраните средства да остават във въпросната община, където са събрани и 50% да се разпределят по сдруженията. Колко тази практика ще бъде ефективна не мога да кажа. Моето лично мнение е, че лицензът за музика трябва да се третира по абсолютно същия начин, по който се третира лицензът за продажба на алкохол. Докато това не се случва и не започнат да се налагат глоби, актове за неправомерно използване на авторско съдържание, не вярвам, че ще имаме някакъв сериозен прогрес в тази посока.   Специално онлайн ние сме много добре защитени, защото имаме договор с един от най—големите световни агрегатори за музика, като те до този момент защитават правата ни на 100%. Досега не се е случвало нито веднъж наша музика да бъде използвана безвъзмездно. Дори се е случвало, когато ние, да речем, правим някакво рекламно или промо видео,  в което използваме нашата музика и се опитваме да качим съдържанието от друг акаунт, системата веднага регистрира, че това е произведение, което е обект на авторско право. След това ние се свързваме, разбира се, с нашите партньори и потвърждаваме, че това сме ние. Практиката е такава – този, който иска да използва, трябва да получи писмено разрешение от правоносителите. Много се радвам всъщност, че конкретният чл. 13 от директивата се придвижи. Мисля, че това трябваше да се случи преди 15 години, когато интернет се превърна в нещо, което е за масова консумация. Надявам се, да е вярно това, което се говори и до април месец да се гласува и да влезе в сила. Надявам се текстовете да не бъдат крайно променени и да са все пак win-win (двойна победа) за всички страни – и за правоносителите, и за ползвателите. Мисля, че всеки договор трябва да е печеливш и за двете страни и да няма ощетени. Надявам се в тази посока да се развие и да не се промени много текстът.   Това е стъпка, която отлагаме доста време - да запишем песен на български. В крайна сметка стартирахме с много сериозна кампания да се утвърдим като група, която пее на английски и в този смисъл музиката ни да бъде конвертируема на всеки пазар в света. Успяхме да си съберем нашата аудитория, постигнахме доста от целите, които си бяхме заложили. Дори и за кратко, бяхме част от голямата машина като съпорт група на Queen за няколко концерта в Европа за турнето им през 2016 г. В известна степен се притеснявахме да не загубим част от аудиторията си, която ни е възприела именно като група, която пее само на английски език, затова много добре премислихме нещата. Решихме музиката, която правим на български, да е винаги в дуетна форма с изпълнител, който е вече популярен с това, че пее на нашия си език. Радвам се, че първата песен, която записахме и изкарахме, е именно с Кирил Маричков. Искахме по този начин да не показваме някакъв завой в нашето творчество, а да демонстрираме приемственост с една икона като Кирил Маричков. Тепърва предстои да обявяваме и още съвместни концерти с него освен този на 8 март в Sofia Live Club. Интересното е, че освен “Не си сам“ ще изпълним още 5-6 от най-големите хитове на „Щурците“ и една песен от солов албум на Кирил Маричков, която много рядко се изпълнява на живо. В момента работим върху втората песен, която ще изкараме на български език. Тя отново ще бъде с изпълнител, популярен в България. Имаме голямото желание следващият дует да бъде с дама.", "date": "2019.02.28", "title": "Ерсин Мустафов, фронтмен на Jeremy?: Младите артисти трябва да знаят как да пазят правата си"}
{"url": "https://www.monitor.bg:443/bg/a/view/novo-ognishte-na-bruceloza-plamna-v-boboshevskoto-selo-vukovo-158469", "text": "Ново огнище на бруцелоза пламна във фермата на Явор Бошикьов в бобошевското село Вуково. БАБХ установи нови случаи на заболели животни от бруцелоза в констатираното през септември 2018 г. първично огнище на болестта в село Вуково. “При последното изследване в същия животновъден обект (тип заден двор), в резултат на прилаганите оздравителни мерки, на 17 февруари 2019 г. са отчетени положителни проби за бруцелоза при овце, свине и кучета. Животните в обекта са евтаназирани по хуманен начин“, обявиха от Агенция по храните. До този момент е установена бруцелоза при 35 свине, които са били умъртвени вчера. Новата вълна на заболяването във фермата на Явор Бошикьов е открита преди 10-ина дни при поредната кръвна проба на три овце и две кучета, които в този момент са били във фермата. След като изследването е показало положителен  резултат, е взета кръвна проба и от свинете, която също се оказала положителна. Продължава дезинфекцията на двора, помещенията и инвентара в животновъдния обект. Извършват се епизоотично проучване за проследяване източника на инфекцията и инвентаризация на обекта. При необходимост ще се направят допълнителни серологични изследвания на останалите животни в населеното място. За предприемане на мерки по компетентност е уведомена и Регионалната здравна инспекция – Кюстендил. През месец октомври м.г. бяха установи общо 19 болни от бруцелоза овце и шилета в животновъдния обект на Явор Бошикьов. Малко преди това с бруцелоза се зарази и ветеринарен лекар от Дупнишко Светослав Русалиев, който е имал контакт със заразените животни. „Предстои да бъдат изследвани всички работници, които са имали контакт със заразените животни. Отделно от това се работи по установяване източника на заразата. Най-вероятно бактерията първоначално се е появила при овцете, а след това е пренесена и на другите животни“, коментираха експерти от Агенцията по храните. Бруцелозата е опасна зооноза  – предава се от животни на хора. Хората могат да се заразят чрез контакт с болно животно и при консумация на недобре термично обработени месо и мляко. Затова положително реагиралите животни подлежат на незабавно умъртвяване по хуманен начин.", "date": "2019.02.28", "title": "Ново огнище на бруцелоза пламна в бобошевското село Вуково"}
{"url": "https://www.monitor.bg:443/bg/a/view/nina-dobrev-stana-stuardesa-na-bg-aviolinija-video-158464", "text": "Актрисата Нина Добрев облече униформа на стюардеса, а работата й е да обгрижва пътници на българска авиолиния. Не става въпрос за професионално преориентиране, а за скеч за сп. Vanity Fair. В 5-минутно видео звездата от сериала „Дневнците на вампира“ рекламира измислената авиокомпания BULG-AIR-IA. На чист български тя дава инструкции от типа и „Затегнете коланите“. В клипа 30-годишната красавица обяснява и колко се вълнува, че е избрана за лице на най-голямата авиолиния в България и това за нея е сбъдната мечта. Актрисата дори показа уменията си да тъурква и рапира и то на роден език: На края на видеото не само чаровната брюнетка, а и екранните пътници казват „Довиждане“.", "date": "2019.02.28", "title": "Нина Добрев стана стюардеса на БГ авиолиния (ВИДЕО)"}
{"url": "https://www.monitor.bg:443/bg/a/view/mitnichari-zadyrjaha-nad-200-hil-evro-samo-za-den-158462", "text": "206 515 недекларирани евро в пътници на митническите пунктове Капитан Андреево, Лесово и „Летище София - пътници“ задържаха митнически служители при три отделния случая в рамките само на ден, съобщи Дарик. На ГКПП „Капитан Андреево“ 65 000 евро с левова равностойност 127 128 лв. били открити в абтобус с турска регистрация, идващ от Румъния и пътуващ в посока Турция. Автобусът пристигнал на граничния пункт на 26 февруари, малко преди полунощ. Шофьорът и пътниците съобщили, че не пренасят стоки или валута за деклариране, но за превозното средство било подадено искане за щателна проверка. В раницата на един от пътниците, между личния багаж, е открита полиетиленова торба с пачки с евро в различни купюри. Недекларирани 104 600 евро с левова равностойност над 200 000 лв. откриха митнически служители и на Митнически пункт Лесово при проверка на напускащ страната лек автомобил.", "date": "2019.02.28", "title": "Митничари задържаха над 200 хил.евро само за ден"}
{"url": "https://www.monitor.bg:443/bg/a/view/cacarov-za-kratko-pri-karajancheva-v-parlamenta-158468", "text": "Главният прокурор Сотир Цацаров изненадващо се отби при председателя на Народното събрание Цвета Караянчева преди началото на пленарния ден.   След срещата Цацаров уточни, че разговорът му с парламентарната шефка няма никаква връзка с искане на депутатски имунитети, а поводът бил съгласуване на международни ангажименти.", "date": "2019.02.28", "title": "Цацаров за кратко при Караянчева в парламента"}
{"url": "https://www.monitor.bg:443/bg/a/view/vyv-vukovo-otkriha-novi-bolni-jivotni-ot-bruceloza-158465", "text": "Нови случаи бяха открити на заболели животни от бруцелоза в констатираното през септември 2018 г. първично огнище на болестта в село Вуково, област Кюстендил, съобщиха от БАБХ. При последното изследване в същия животновъден обект (тип заден двор), в резултат на прилаганите оздравителни мерки, на 17 февруари 2019 г. са отчетени положителни проби за бруцелоза при овце, свине и кучета. Животните в обекта са евтаназирани по хуманен начин. Бруцелозата е опасна зооноза – предава се от животни на хора. Хората могат да се заразят чрез контакт с болно животно и при консумация на недобре термично обработени месо и мляко. Затова положително реагиралите животни подлежат на незабавно умъртвяване по хуманнен начин. Продължава дезинфекцията на двора, помещенията и инвентара в животновъдния обект. Извършват се епизоотично проучване за проследяване източника на инфекцията и инвентаризация на обекта. При необходимост ще се направят допълнителни серологични изследвания на останалите животни в населеното място. За предприемане на мерки по компетентност е уведомена и Регионалната здравна инспекция - Кюстендил.", "date": "2019.02.28", "title": "Във Вуково откриха нови болни животни от бруцелоза"}
{"url": "https://www.monitor.bg:443/bg/a/view/gerb-i-patrioti-shte-othvyrljat-vetoto-158452", "text": "ГЕРБ и \"Обединени патриоти\" ще отхвърлят ветото на президента Румен Радев върху Изборния кодекс. След това ще пристъпят към разглеждане на новите поправки в ИК, внесени от самите ГЕРБ за връщане на стария праг за валидност на преференцията. Това стана ясно след поредната среща между партиите от мнозинството - ГЕРБ, \"Атака\", ВМРО и НФСБ в парламента. Шефът на парламентарната група на ГЕРБ Цветан Цветанов обясни, че са стигнали до единна позиция и становище, което ще защитават и по време на дебатите. Основната причина за това решение е фактът, че ветото е много по-обхватно, а в него Радев изразявал тези, с които те не са съгласни. Пример за това било твърдението, че няма да има съдебен контрол над решенията на ЦИК, РИК и СИК. Това по думите на Цветанов не отговаряло на истината. Причината е промяната в ИК според които решенията на районните комисии ще се жалят пред административния съд по места пред 3-членен състава, а след това пред ВАС като по-горна инстанция. Цветанов обясни, че цялата процедура е като тази за облажване на актовете на областния управител. От мнозинството не съгласни и с тезите, че се нарушава изборния процес заради това, че комисиите ще взимат решения не с 2/3,а с падащо мнозинство. Цветанов обясни, че става дума не за всички решения на ЦИК и РИК, а само за онези, които са върнати от ВАС. Самите поправки пък са по искане на съдиите от ВАС, тъй като често се получава един юридически пинк - понг. Получава се така, че ЦИК няма нужното мнозинство, остава блокирана и не може да изпълни указанията на ЦИК. По думите на Цветанов по време на избори има хронограма със сроковете и едно такова забавяне може да ограничи регистрацията на кандидатите. Именно затова те ще пратят стенограмата от правната комисия на юридическите съветници на президента, за да се запознаят с мотивите на съдиите. \"Искаме да не се правят внушения , че има нарушаване на изборни права\", каза Цветанов относно преференциите. Той обясни, че има 10 държави в ЕС има затворени листи и нямат никаква преференция. Други 5 са с преференции, а в трета група държави преференцията е равна на тежестта на един мандата, както било залегнало в ИК след последните поправки. Той обвини БСП в политически спекулации и използват случая, за да си изградят предварителна теза за загубата на изборите. Според него когато не работят и не влизат в НС, то няма как да очакват и победа и подкрепа от избирателите. Цветанов призова БСП да не правят политика на инат. Той призна,че чисто егоистично  при липсата на БСП от пленарна зала, ще работят по комфортно. Въпреки това те са решили да предвижат напред всички закони, внесени от депутати, включително тези на БСП. Цветанов призова БСП да се върнат в пленарна зала, за да защитават предложенията си, но в истински дебат и без конфронтация. Лидерът на \"Атака\" Волен Сидеров пък обясни, че отхвърлянето на вето не е конфронтация с Радев. По думите му явно юридическият екип на президента го е подвел. Искрен Веселинов от ВМРО припомни, че те са настоявали за вето от Радев заради преференциите. Сега обаче не могат да го подкрепят, защото в 2/3 от мотивите се прокрадват тези, нямащи нищо общо с истината, а ветото е по опорните точки на БСП. Веселинов отхвърли тезата, че така олекват, след като сменят мнението си в последния момент. По думите му целта все пак е постигната, само е сменен подходът. От НСФБ пък дадоха да се разбере,че държат на по-високия праг за преференциите. Именно затова между първо и второ четене ще внесат промени в ИК. По думите на Християн Митев те дори мислят за различен праг за местните и парламентарните избори. \"Обмисляме диференциация в процентите за различните видове избори\", каза той. В момента прагът за валидност на местни и национални избори е 7 %, а за евровота - 5 на сто. На свой ред Цветанов обясни, че ГЕРБ нямат  политическо решение за промяна и отново припомни, че имат ясна позиция за връщане на прага от 7 %. Въпреки това той поясни, че всеки депутат има право да внесе поправки между първо и второ четене.", "date": "2019.02.28", "title": "ГЕРБ и патриоти ще отхвърлят ветото  (ОБНОВЕНА)"}
{"url": "https://www.monitor.bg:443/bg/a/view/spasiha-plovdivchanka-ot-seks-eksploatacija-vyv-francija-158451", "text": "36-годишна пловдивчанка е била спасена от проституция във Франция от тамошните власти. Жената се подлъгала по обява за работа във френската столица Париж. Трябвало да работи там уж като прислужница във френско семейство срещу високо месечно възнаграждение. Вместо това, когато пристигнала в Париж, първо била експлоатирана трудово, а след това била въвлечена в насилствена проституция и сексуална експлоатация. Личните й документи били отнети, но жертвата успяла да подаде сигнал в полицията. След намеса на властите пловдивчанката била изведена успешно от трафикантската мрежа и била върната обратно в България. Това е само един от шестте случая за миналата година, по които са работили в Местната комисия за борба с трафика на хора с председател зам.-кметът Златин Велев, стана ясно от отчета на комисията за 2018г. Друг сигнал е за трудова експлоатация на млад мъж, държан принудително от неговия началник, който отнема личните му документи, заради което и не може да напусне работното си място. Правил е опити да избяга, но неуспешни. Един от най-фрапиращите случаи е на жена на 39 г., която е заминала за Германия под претекст да сключи брак, но всъщност е насилвана сексуално и е била под наркотична зависимост. След като се завръща в България, лицето, с което е заминала първоначално и неин бъдещ съпруг продължава да експлоатира жертвата. Смята се също така, че мъжът, който е извел първоначално жертвата в Германия, постъпва по подобен начин и с други млади жени, като им обещава брак и бляскаво бъдеще. Друга жена на 32 години от гр. Пловдив, пък е била експлоатирана сексуално в гр. Сарагоса, Испания. По всички случаи се работи съвместно с МВР и с жертвите, като им е оказва пълна подкрепа за тяхното психологическо възстановяване. За настоящата година Местната комисия за борба с трафика на хора, чийто председател е заместник-кметът Златин Велев, прие програма за противодействие на трафика на хора, която включва конкретни мерки и действия. Част от тях са свързани с още по-голямо взаимодействие и сътрудничество между държавни и неправителствени организации на местно ниво, работа с уязвими групи, повишаване осведомеността на обществото и рисковите групи (жени, деца, представители на етническите малцинства, безработни и социално слаби) по проблемите на трафика на хора. Ще бъдат организирани и информационни, разяснителни и образователни кампании за лица от рисковите групи на трафика на хора на местно и регионално ниво, в училища съвместно с партньорите - Община Пловдив,БЧК – Пловдив и Фондация „Кампания А21“. В годишната програма са включени и начините за преодоляване на последиците от трафика на хора и реинтегриране на жертвите в обществото чрез оказване на помощ, подкрепа, съдействие, защита, преквалификация и трудова заетост, съобщиха от комисията.", "date": "2019.02.28", "title": "Спасиха пловдивчанка от секс експлоатация във Франция"}
{"url": "https://www.monitor.bg:443/bg/a/view/peshehodna-pyteka-predotvratjava-incidenti-158459", "text": "Поради наличието на устройства, като смартфоните и информационно развлекателните системи в автомобилите, пешеходците и водачите са все по-малко осведомени за присъствието на другия. Експериментална пешеходна пътека може да помогне за предотвратяването на инцидентите, посредством различни светлини, електронни знаци и мобилно приложение. Когато превозно средство достигне на 30 метра от пешеходната пътека, се включва мигащ електронен знак, който предупреждава водача за пешеходеца, в случай, че водачът не е забелязал вградените светодиоди. Изпитания, в които са участвали около 1000 превозни средства показват, че 83.4% от водачите спират или намаляват скоростта си, забелязвайки предупрежденията на системата. Докато, изпитания на пътищата с ограничение на скоростта от 50 км / ч показват, че приближаващите пешеходната пътека водачи, намаляват скоростта си с почти 20% повече, отколкото когато наближават същата пешеходна пътека, но без допълнителната система за предупреждение.   Очаква се, системата за една пешеходна пътека да струва около $ 13.300, но социално-икономическите ползи надхвърлят тези разходи.", "date": "2019.02.28", "title": "Умна пешеходна пътека засича пешеходци и ги осветява"}
{"url": "https://www.monitor.bg:443/bg/a/view/taksimetrov-shofior-otkrit-zaklan-v-gorata-kraj-razgrad-158454", "text": "Задържан е мъж заподозрян за убийството на таксиметровия шофьор от Разград. Това съобщиха от окръжна прокуратура в Разград. По първоначална информация арестувания е около 25-30-годишен мъж, който леко накуцва, разбира и говори турски език. Разследването е установило, че шофьорът на таксито е качил мъж от автогарата в Разград, който поискал да бъде закаран до село Дянково. Таксиметровият шофьор от Разград е бил намерен заклан в гората на 3.5 километра от областния център, съобщи говорителят на ОДМВР Илияна Георгиева. Първоначалната информация е била за ПТП по пътя за Дянково, но на място полицията заварила касапница. Сигналът за катастрофирал таксиметров автомобил бил получен към 21.40 на 27 февруари на тел. 112. Човекът, който се обадил, съобщил за \"Дачия Логан\" извън пътя по шосето за Дянково веднага след жп-прелеза. На място били изпратени катаджии. На място полицаите намерили таксито в канавката, тъй като вътре нямало никого, при оглед на района в гората на ок. 8 метра от \"Дачията\" бил намерен трупът на мъ. Криминалисти заменили катаджиите на местопроизшествието и започнало оглед на местопроизшествието с участието на  оперативна група служители на „Криминална полиция“ и съдебен лекар. Установено било, че се касае за убийство. Тялото било с две прободно-порезни рани от нож в областта на врата. С помощта на собственика на колата било установено, е , че убитият е шофьорът на таксито - на 63 години от Разград.  Полицията още сутринта разполагаше с описание на предполагаемия убиец, научи \"Монитор\".  В района, където е открито таксито минавала жена с автомобил. Тя видяла край пътя мъж на ок. 30 години, турскоговорящ. Попитала го дали има катастрофа и дали може да помогне нещо, но той казал, че всичко е наред и само помолил дамата да го откара до Разград. Седнал на задната седалка и слязъл от колата в центъра на Разград. По дрехите му нямало следи от кръв или нараняване. Образувано е досъдебно производство по чл.115 от НК. Продължават действията по разследване на тежкото престъпление.", "date": "2019.02.28", "title": "Арестуваха заподозрян за клането на таксиметровия шофьор в Разград (ОБНОВЕНА+СНИМКИ)"}
{"url": "https://www.monitor.bg:443/bg/a/view/mnozinstvoto-otloji-tochkata-za-deputatskite-zaplati-158453", "text": "Депутатите отложиха разглеждането на точката от дневния ред, свързана с орязването на депутатските заплати. Предложението за отлагането дойде от шефа на правната комисия Данаил Кирилов, който се аргументира с факта, че е нужно още техническо време за изготвяне на доклада. Все още не е ясно кога промените в правилника ще се разглеждат от депутатите и дали ще остане за следващата седмица. Идеята депутатите да губят цялата си заплата при общо 5 неизвинени отсъствия бе приета вчера от правна комисия като промяна в правилника на НС и трябваше днес да мине и през пленарна зала. По неофициална информация причината е, че с орязването на заплатите депутатите няма да получават и осигуровки. Юристи от мнозинството, както сред редиците на ГЕРБ, така и от ВМРО и \"Атака\" са били против идеята, с аргумента, че работодател на депутатите е народът и Народното събрание не е ООД или ЕТ. Още преди поправките да минат през правна комисия, те са се опивали да разубедят и Цветан Цветанов.   Темата е била обсъждана днес по-рано сутринта и на заседанието на управляващата коалиция в парламента, където освен ветото над Изборния кодекс, мнозинството в лицето на ГЕРБ и \"Обединени патриоти\" са говорили как да процедират с промените в парламентарния правилник.  Совалките продължиха и по-късно следобед, когато шефът на ПГ на ГЕРБ Цветан Цветанов излезе незабелязан от стаята на ДПС след среща с лидера на движението Мустафа Карадай. Малко по-късно самият Карадайъ излезе с правилника в ръка. Всъщност още по време на заседанието на правната комисия ДПС бяха против промените и дори предложиха да отпаднат. Според тях така се нарушава не само правилника, но и конституцията.  От НФСБ обаче продължават да държат на идеите си, тъй като формално те бяха вносители на поправките, а следващата седмица на председателски съвет ще настояват те да бъдат включени отново в дневния ред.  Оказва се, че от мнозинството са търсили и мнения на финансисти и експерсти по темата. ", "date": "2019.02.28", "title": "Мнозинството отложи точката за депутатските заплати (ОБНОВЕНА)"}
{"url": "https://www.monitor.bg:443/bg/a/view/videokameri-opasvat-blagoevgrad-158455", "text": "Обещаните от кмета на Благоевград д-р Атанас Камбитов видеокамери вече опасват областния град. Видеонаблюдението е факт, първите камери, като част от проекта за изграждане на цялостно видеонаблюдение в Благоевград, вече са монтирани и работят. Обхванати са райони около учебни и детски заведения. Под денонощно видеонаблюдение са зоните около Трето и Пето основни училища, Шесто средно училище „Иван Вазов“, както Седмо средно училище „Кузман Шапкарев, Езиковата и Математическите гимназии. С въвеждането на видеонаблюдение, кметът на Благоевград д-р Атанас Камбитов цели да бъде постигната по-голяма сигурност за жителите и гостите на града. Това е първият от общо трите етапа на изграждане: “Акцентираме на невралгичните зони, за тази цел имаме и направен предварителен анализ. Центърът за наблюдение се намира в ОД МВР и органите на реда ще осъществяват денонощен контрол“, коментира кметът на Благоевград д-р Атанас Камбитов. Системата за видеонаблюдение отговаря на най-високите изисквания. Тя е с максимален брой функции и има възможност за проследяване на регистрационни номера, които ще се снемат при нарушение или  ПТП, както и възможност за управление в кризисни ситуации.", "date": "2019.02.28", "title": "Видеокамери опасват Благоевград"}
{"url": "https://www.monitor.bg:443/bg/a/view/kolumbija-shte-subsidira-proizvoditelite-na-kafe-158450", "text": "Правителството на Колумбия ще субсидира производителите на кафе, заради продължаващото вече 27 месеца поевтиняване на продукта, съобщиха световните агенции. От ноември 2016 г. до 19 февруари 2019 г. цените на кафето на международните пазари се срина от 1,60 долара за фунт да само един долар. В латиноамериканската страна с отглеждане на кафеени дръвчета са заети 500 хил. семейни ферми. Колумбийското кафе има защитено географско наименование и е известно като едно от най-качествените в света. Загубите от лошата конюнктура се оценяват на 300 млн. долара на година. За да подпомогне фермерите земеделското министерство на Колумбия планира да преговаря с Аграрната банка за разсрочване на плащанията и преразглеждане на условията на кредитите отпуснати на производителите. Дълговете им в момента се изчисляват на около 1,2 трлн. песо (400 млн. долара). Правителството обмисля също така в бъдеще да проучи възможността за продажба на колумбийско кафе на цени, които да не са свързани с котировките на борсата в Ню Йорк, като се акцентира на качеството му.", "date": "2019.02.28", "title": "Колумбия ще субсидира производителите на кафе"}
{"url": "https://www.monitor.bg:443/bg/a/view/4-godini-zatvor-zaradi-kontrabanda-na-nelegalni-cigari-za-blizo-2-miliona-leva-158456", "text": "За 4 години в затвора заминава в затвора контрабандист на 310 000 кутии с цигари без бандерол за общо 1 907 925 лева. Това реши Върховният касационен съд, като така потвърди решението на Апелативния съд в Пловдив за ефективното наказание на нашенеца. 51-годишният П.Х. е бил признат за виновен още на първа инстанция, но наказанието му е било условно. Присъдата му е била обжалвана от прокуратурата в Апелативния съд в Пловдив, откъдето магистратите са отменили условната присъда и са осъдили П. Х. на 6 години лишаване от свобода. Заради приложената съкратена процедура наказанието е редуцирано с една трета и е определена присъда от 4 години лишаване от свобода, като глобата от 25 000 лв. е увеличена  на 50 000 лева. На 26.01.2016 г. той бил заловен на ГКПП „Капитан Петко войвода“, община Свиленград, след като пренесъл през границата от Гърция в България, с неистински документи, близо 310 000 кутии цигари без акцизен бандерол. В товарителницата било записано, че с товарния автомобил „Ивеко“ с цистерна, се транспортира въглероден диоксид за Нефтохим – Димитровград, а на практика в цистерната са намерени скрити цигари на обща стойност 1 907 925 лева. Хасковският окръжен съд  е разгледал делото при съкратено съдебно следствие, като подсъдимият е признал фактите от обвинителния акт.  П. Х. получил условна присъда от  3 години  с 5 години изпитателен срок и глоба от 25 000 лева. Върховните магистрати оставили в сила решението на Апелативния съд, като потвърдили в мотивите си, че извършеното престъпление - контрабанда на цигари, е  в особено големи размери, а случаят е особено тежък.", "date": "2019.02.28", "title": "4 години затвор заради контрабанда на нелегални цигари за близо 2 милиона лева"}
{"url": "https://www.monitor.bg:443/bg/a/view/poreden-udar-sreshtu-imanjarite-v-kustendilsko-spipaha-si-s-24-cenni-moneti-158457", "text": "Поредни иманяри бяха задържани в Бобовдолско вчера след акция на служители от полицейското управление. Този път това са двама кюстендилци, които са известни на органите на реда. 43-годишният Владимир и 50-годишният Антон са спрени за проверка в района на бобовдолското село Коркина. След претърсване в автомобила, с който са се придвижвали иманярите, са открити 2 металотърсача, лопата, кирка, секира, 24 монети и други артефакти. „Предстои да бъде направена експертиза от страна на специалисти, за да се установи датировката на монетите, както и тяхната стойност. Предполагаме, че те са добити от находките в региона. Най-вероятно двамата мъже са се готвили да ги продадат“, коментираха работещи по случая. Автомобилът, в който са открити монетите, е собственост и управлявана от 43-годишния Владимир. Мъжът е известен на полицията с интереса си към иманярство. Не веднъж или два пъти се е опитвал да продаде ценни находки в интернет. Двамата мъже ще останат в полицейския арест 24 часа. По случая е започнато досъдебно производство в РУ-Бобов дол, уведомен е дежурен прокурор.    ", "date": "2019.02.28", "title": "Пореден удар срещу иманярите в Кюстендилско, спипаха ги с 24 ценни монети"}
{"url": "https://www.monitor.bg:443/bg/a/view/evrokomisar-tibor-navrachich-naukata-ima-osnovna-rolja-v-procesa-na-izgotvjane-na-politiki-158443", "text": "Стартирахме „Науката среща парламентите“, за да съберем двете страни с цел изграждане на трайни взаимоотношения и насърчаване на прозрачност и отговорност, казва еврокомисарят за по образованието, културата, младежта и спорта в Европейската Комисия Тибор Наврачич. – Науката има основна роля в процеса на изготвяне на политики. Наред с ценностите и вярванията, както и политическата страна, тя е един от трите стълба, на които почива процесът на вземане на решения в една демократична система. Политиците и чиновниците трябва да претеглят вариантите и последиците от решенията си – процес, който следва да черпи от солидни и обективни научни доказателства. За да заработи този подход обаче, учените и отговорните политически лица трябва да комуникират помежду си – би следвало да са в отворен към всички и постоянен диалог, който им позволява да вземат най-добрите решения за гражданите и обществата като цяло. Това е и причината да стартираме „Науката среща парламентите“ – да съберем двете страни с цел изграждане на трайни взаимоотношения и насърчаване на прозрачност и отговорност. Това е важно не само за посрещане на предизвикателствата, пред които сме изправени днес, но и за да можем да предвидим проблемите, които могат да засегнат обществата и икономиките ни в бъдеще. Това засяга с еднаква степен на важност както властите на местно, регионално и национално ниво, така и ЕС. Ето защо тази година се разрастваме извън Брюксел и организираме 26 подобни събития съвместно с месните власти из целия ЕС в търсене на начините, по които учените, гражданите и отговорните за държавните политики лица могат да работят заедно за намирането на местни решения по проблеми засягащи местните общества като управлението на водите, опазването на крайбрежните икономики и въздействието на миграцията. Всяка общност е различна, има своите предизвикателства, силни страни и приоритети, така че е важно всяко една от тях да намери най-доброто решение за себе си. Една от целите ни е да привлечем гражданите, които са крайните бенефициенти от всяка една законодателна мярка, тъй като осъзнаваме, че сами по себе си научните доказателства не са красноречиви, нито пък технократските решения по политиките. Трябва да се поучим от тези събития и от възникналите в хода им въпроси и обратна връзка. Важно е да контактуваме и влизаме в дискусии с гражданите, като вземаме предвид техните надежди, притеснения и ценности. Радвам се, че България, със своите две събития, е сред най-активните членки на ЕС. Най-напред, между 29 и 31 март, Софийска община ще организира лагер за иновации посветен на енергетиката и климатичните промени и свързан със стратегията за икономическото развитие на града. В събитието ще участват широка гама от заинтересовани страни, в това число и граждани. След това, през април, Област Габрово заедно с местната власт на Навара, Испания ще разгледат някои от най-добрите налични алтернативи за подобряване на енергийната ефективност и управлението на водите и отпадъците. Бих насърчил читателите ви да вземат участие в тези събития и да видят с очите си научните доказателства по тези ключови въпроси. Разбира се, приносът на научните данни си има своите граници – трупането на още материали няма да реши проблемите с несъвместимите ценности. Но е добра първа стъпка да се знае какво сочат данните за наличните за нас варианти и да се разберат евентуалните последици от тях за живота на хората. – Съвместният изследователски център комуникира с гражданите по много и различни начини, подобно на останалите звена на Европейската комисия. Това е важен аспект от усилията ни да включим гражданите в процеса на изготвяне на политики по един значим начин. Например, провеждаме обществени консултации, в които се допитваме директно до мнението на хората и заинтересованите страни. Също така информираме гражданите за техните права и достъпните за тях възможности за участие. Предоставяме прозрачна информация относно това как се създават политиките. Съвместният изследователски център използва специалния си статут като службата на Европейската комисия по въпросите на науката и знанието, за да подкрепя тези усилия и директно да контактува с гражданите. Например, в момента разработваме и тестваме различни подходи за включването на гражданите, които впоследствие да бъдат прилагани и от останалите звена на Европейската комисия. Това включва проекти като Making Sense – използвайки технологии с отворен код разработени от учени, общности из цяла Европа създават сензори и устройства, за да събират данни и така да си обяснят екологичните опасения на местно ниво като замърсяването на въздуха и шумовото замърсяване. Ние вече правим науката по-достъпна за гражданите чрез медиите, но и чрез други платформи като музеите и общностите на творци. Така например, Съвместният изследователски център създаде в партньорство с Музея на естествени науки в Берлин изложба озаглавена АРТЕФАКТИ, която увлича гражданите в полемика за стойността на политиките на ЕС в техния живот и научните доказателства, които ги подплатяват, като се започне с решения влияещи на околната среда и климата. Обръщаме се към гражданите като използваме средствата на традиционната фотография и виртуалната реалност, както и дигитални чатове с учени в реално време. Друг пример са дните на отворени врати и TED лекциите, които често организираме в централата на Съвместния изследователски център в Испра, Италия. И накрая, нашите учени също така разработват инструменти, до които гражданите имат директен достъп – като Green Driving Tool, който позволява на хората да изчислят емисиите въглероден диоксид или разходите за гориво, или мобилното приложение Cultural Gems, което дава възможност на потребителите да споделят информация за слабо известни културни забележителности в градовете си. Това е чудесен начин да се покаже на хората как нещо разработено на европейско равнище може да има пряк и измерим ефект върху ежедневието им. – Както вече споменах, начините за изработване на политики варират между отделните страни. Една от целите на проекта „Науката среща парламентите/ Науката среща регионите“ е да привлече националните парламенти и да позволи на отговорните за държавните политики лица и учените да се учат едни от други. Пет от събитията ни (в Естония, Латвия, Словения, Великобритания и Гърция) се организират в тясно сътрудничество със съответните национални парламенти, което показва необходимостта от интегрирането на научните доказателства в законодателния процес. Така например, естонският парламент организира събитие за преодоляване на дистанцията между науката и политиките, а Съвместният изследователски център споделя опита си в обучаването на учени да комуникират по-ефективно с държавниците. По-късно тази година гръцкият парламент ще е домакин на събитие посветено на интеграцията на имигрантите в гръцкото общество. Съвместният изследователски център ще даде своя принос с доказателства от своя Център за знания за миграция и демография (Knowledge Centre on Migration and Demography). – Европейската комисия вярва, че гражданите, които са в чужбина по програмата за обмен на студенти Еразъм+ към 30 март, не би следвало да бъдат засегнати при евентуална липса на споразумение с Великобритания. Ето защо на 30 януари ние предложихме мерки за предпазването им. Те ще гарантират, че продължаващите дейности по мобилност с цел образование, финансирани от Еразъм+ и засягащи Великобритания, няма да бъдат повлияни в случай, че страната напусне ЕС на 29 март без сключено споразумение. Ако бъдат одобрени от Съвета на ЕС и Европейския парламент, тези мерки ще бъдат приложени към всички течащи дейности по мобилност с цел образование финансирани от Еразъм+ и ще дадат необходимата защита и яснота на всички лица участващи в обмен по Еразъм+ в или идващи от Великобритания. – Не можем да гадаем по темата към този момент. Разбира се, като страна извън ЕС Великобритания ще има възможност да участва в програми на ЕС, които са отворени за трети страни, при съответните правила и бюджетни вноски. – Естеството на много професии се променя и младите хора все повече ще се нуждаят от нови компетенции и умения в среда, в която понятието „работа за цял живот“ вече не съществува. Какво и как преподаваме се превръщат в ключови въпроси, на които нашите образователни и обучителни системи трябва да отговорят. Да, образованието е от компетенциите на национално ниво. Независимо от това, членките на ЕС са изправени пред общи предизвикателства. Съвместната работа и споделянето на знания на ниво ЕС – в комбинация с финансиране от Еразъм+ или европейските структурни фондове, са доказали ефективността си в справянето с тези предизвикателства. Отличен пример е стремежът да се гарантира, че младите хора придобиват правилните умения. Миналата година страните от ЕС договориха пакет от ключови компетенции, върху които трябва да бъде съсредоточено образованието, в това число основни умения, дигитални умения и предприемачески компетенции, които ще бъдат жизнено важни за изграждането на гъвкавостта и приспособимостта, придобиващи все по-голяма значимост като качества на трудовия пазар. Европейската комисия ще продължи да работи със страните от ЕС, но и ще продължи да подкрепя учителската професия, бизнес общността и други засегнати страни, за да подпомогне модернизацията на образователните и обучителните системи. – Образованието се завърна в челото на политическите приоритети на ЕС. Широко разпространено е разбирането, че висококачественото образование може да редуцира социално-икономическото неравенство и да допринесе за създаването на една по-конкурентна и сплотена Европа. Това е целта, която сме си поставили, с Европейското пространство за образование – пространство, в което ученето и знанието няма да бъдат възпрепятствани от географски граници в рамките на ЕС и където гражданите ще могат да добиват ясно усещане за идентичността си като европейци. С цел превръщането на тази концепция в реалност, предложих редица инициативи през последните 12 месеца. Радостен съм, че страните членки ги приветстваха, приемайки да развият автоматично взаимно признаване на дипломи и срокове на образование в чужбина, да насърчат образование достъпно за всички, общите ни ценности и европейския аспект на преподаване, а също така се споразумяха по ключовите компетенции, които споменах по-рано. Продължаваме да работим по предложения за стимулиране на преподаването и изучаването на езици, както и висококачественото образование и грижа в ранната детска възраст. Стартирахме и инициативата „Европейски университети“ (European Universities), един от основните стълбове на Европейското пространство за образование. До 2024 г. искаме да имаме създадени поне 20 европейски университета със съвместни програми на ниво бакалавър, магистър и доктор. Прилагането на всяка от тези инициативи носи своите предизвикателства. Ще трябва да продължим да работим в сътрудничество, за да изградим Европейското пространство за образование до 2025 г., но аз съм оптимист с оглед решимостта демонстрирана от страните членки. – Лидерите на ЕС подчертаха, че културата и образованието са важни двигатели на създаването на работни места, икономическия растеж и социалната справедливост – те отправиха ясен сигнал, че искат повече амбиция в сътрудничеството на европейско ниво. Бъдещата програма Творческа Европа за периода 2021-2027 г. стъпва върху тези нагласи. Искаме Европа да се наслади на всички ползи от създаването на силни културен и творчески сектори. Новата програма ще надгради силните страни на настоящата – ще продължим да финансираме проекти за сътрудничество, партньорства и дейности за създаване на контакти между професионалисти от областите на културата и творчеството от различни европейски страни. Но също така ще представим новости, като например нов формат за подпомагане на артисти и професионалисти от сферата на културата, които искат да заминат в чужбина за определен период от време. За да се уверим, че Творческа Европа ще може ефективно да подкрепи политическите ни приоритети, виждаме необходимост от укрепването й, поради което сме предложили увеличаване на бюджета й на 1,85 млрд. евро за седемте години. Разчитам, че Европейският парламент и страните членки ще ни помогнат да осъществим тази промяна.", "date": "2019.02.28", "title": "Еврокомисар Тибор Наврачич: Науката има основна роля в процеса на изготвяне на политики"}
{"url": "https://www.monitor.bg:443/bg/a/view/nevjana-vladinova-blesti-na-chervenija-kilim-v-london-158449", "text": "Българската националка по художествена гимнастика Невяна Владинова разбра в пълна степен какво е да преминеш по червения килим на звездно събитие. Чаровната грация е в Лондон, където снощи посети европейската премиера на един от най-дългоочакваните филми на „Дисни“ – „Капитан Марвел“. Неви видя как едни от най-големите холивудски звезди преминават сред тълпата от избрани фенове, за да представят своето последно произведение, пише gong.bg. Целият екип се събра за бляскавата вечер, на която присъства и българската състезателка. В ролята на капитан Марвел влиза носителката на \"Оскар\" Бри Ларсън, а сред останалата плеяда от звезди са Самюъл Л. Джаксън, Джуд Лоу, Бен Менделсон, Кларк Грег, Лий Пейс, Лашана Линч, Джема Чан, Алхенис Перес Сото, Рун Темте и МакКена Грейс. Заедно с тях в Лондон бяха и режисьорите Анна Боден и Райън Флек. Нашето момиче по нищо не отстъпваше на всички холивудски величия. За нейната визия се бяха погрижили редица специалисти, с което Неви се сля напълно с представителите на хайлайфа. „Аз като спортист намерих много сходни качества с нея, тя е силна и упорита, има суперсили, които са нужни в спорта. Смятам, че колкото по-високо се целиш в мечтите си, стигаш толкова по-далеч. Не пропускайте филма, който излиза по кината на 8 март”, сподели Неви след края на прожекцията. Поканата за грацията, за това невероятно преживяване, дойде от Дисни България.", "date": "2019.02.28", "title": "Невяна Владинова блести на червения килим в Лондон"}
{"url": "https://www.monitor.bg:443/bg/a/view/novi-8-sluchai-na-morbili-v-pirinsko-158444", "text": "Нови осем случая на морбили са регистрирани в Пиринско, потвърдиха от РЗИ - Благоевград. Пет от тях са от Разлог, там откъдето тръгна заразата. С опасния вирус са заразени пет момчета на възраст 10 месеца, 3, 5, 11 и 19 години, както и три момиченца – две от село Баня на 5 и 7 години и едно на 2,5 години от Белица. Трима от пациентите са настанени за лечение в Инфекциозното отделение на гоцеделчевската болница „Иван Скендеров”,  четирима са в болницата в Благоевград, а един  в Инфекциозното отделение на УМБАЛ „Света Анна” в София.От РЗИ допълниха информацията, че до този момент в Благоевградска област са ваксинирани общо 204 контактни лица и такива с пропуски в имунизация срещу заболяването. На трима общопрактикуващи лекари са съставени актове за пропуски в имунизационния календар на техни пациенти – деца, заразени с морбили. Инспектори от здравната инспекция продължават проверките в медицинските  кабинети на детските заведения и училищата за имунизационния статус на децата.", "date": "2019.02.28", "title": "Нови 8 случаи на морбили в Пиринско"}
{"url": "https://www.monitor.bg:443/bg/a/view/s-teniska-na-bala-za-shesti-poreden-sezon-podkrepja-abiturienti-bez-roditeli-158432", "text": "Благотворителната инициатива на „Мото-Пфое” – „С тениска на бала” (#steniskanabala) стартира за шеста поредна година. Дарителската кампания е в полза на български абитуриенти-сираци, които продължават образованието си във ВУЗ и осигурява техния равен старт в живота след завършването на 12-и клас. Традиционен партньор на инициативата е Столичният комитет на БЧК, който се грижи даренията от кампанията да достигнат до точните кандидати и им осигурят развитие в избраната учебна специалност. Откриващото събитие за сезон 2019 се състоя в литературен клуб „Перото”, любезно предоставен на организаторите безвъзмездно от страна на Националния дворец на културата. В присъствието на представители на медиите, управителят на „Мото-Пфое” Атанас Фурнаджиев приветства гостите и бенефициентите от предходните години на програмата. Обръщение отправи и Румен Иванов, изпълнителен директор на DHL Express Bulgaria – традиционен официален логистичен партньор. За петте години дотук, от 2014 до 2018 г. включително, кампанията #steniskanabala спечели огромен отклик в обществото и продължава да се радва на нарастващ интерес. Каузата постоянно набира популярност и пълната сума на даренията вече достигна 422 432 лева. Общо 7877 души предоставиха тези средства, заявявайки символа на програмата – тениска, за да я облекат на абитуриентския си бал, изпращането или годишнината от завършването си. Общо 150 са училищата от цялата страна, които се включиха с клас или цял випуск за петте пълни години досега, като много от тях участват вече традиционно в кампанията. Абитуриентите сираци, които получиха като студенти първокурсници своите стипендии от дарителската кампания, наброяват 191, а на 69 души с много добър и отличен успех по време на втората, третата и четвъртата година от следването се предостави като поощрение допълнителна финансова помощ. От днес на обновения сайт www.steniskanabala.bg всеки настоящ, бивш или бъдещ абитуриент, който харесва каузата, може да дари средства, онлайн или по банков път, за образованието на зрелостниците без родители от „Випуск 2019”. „Мото-Пфое” му предоставя символа на кампанията – тениската. Всеки сам избира размера на дарението си, но тениската се предоставя при дарения над 20 лева. В шестия сезон на кампанията #steniskanabala, тя не разчита на известни лица, нито поставя задачи и предизвикателства. Този път организаторите представят нещо уникално, инспирирано от културата и потребностите на учениците. Тениската се предлага в три дизайна, но има един общ, запомнящ се образ. Във фокуса на кампанията е сърцето – неотменен символ на любов, съпричастност и подкрепа. Сърцето е запазен знак на благотворителната инициатива #steniskanabala 2019 и е център в новата тениска, а дизайнът е вдъхновен и заимстван от забавленията и интересите на бъдещите абитуриенти. Най-нетърпеливите абитуриенти в настоящата година вече заявиха своето участие в кампанията. Това са училища в София, Бургас, Рудозем, Пловдив и Вършец. Регламентът и документите за кандидатстване за стипендия по програмата са посочени на обновения сайт www.steniskanabala.bg.", "date": "2019.02.28", "title": "„С тениска на бала” за шести пореден сезон подкрепя абитуриенти без родители"}
{"url": "https://www.monitor.bg:443/bg/a/view/uchenici-romi-bludstvat-s-11-godishen-v-pesnopoj-158458", "text": "Трима роми на по 13 и 14 години блудстваха с петокласник от български произход в изоставена външна тоалетна на основното училище в калояновското село Песнопой. Батковците и жертвата им учели в селското школо и не се гаврели за първи път с момченцето. Те го карали насила да им прави орална любов, разказаха хора от Песнопой. Грозната сцена станала на 25 февруари в двора на училището в селото. Двамата по-малки роми на 13 години и с една година по-големият насилник замъкнали насила 12-годишната си жертва във външната тоалетна на училището. Съвсем случайно жена от селото, която познавала българчето и неговите родители, видяла как тримата роми го набутват в дворния изоставен кенеф. Вътре тримата батковци събули гащичките на малкия. Единият от тях го държал здраво за ръчичките, докато другият му навеждал главата, за да прави орална любов на третия насилник. „Караха ме да им лапам пишките”, се оплакало момченцето при разпитите си по-късно пред полицията. Разследващите проверяват и данни, че това не е било първото блудство с употреба на сила към малчугана. Същите трима роми и друг път са извършвали блудствени действия със същото дете, уточниха източници от разследването. Сигналът в Детска педагогическа стая и в полицията бил подаден на 26 февруари от учител в селското школо в Песнопой. Той бил сигнализиран за гаврата от родителите на момченцето, които разбрали какво се е случило със сина им от жената свидетелка. По случая е образувано досъдебно производство с лице, ненавършило 14-годишна възраст от две и повече лица с използване на сила, уточниха разследващите. По случая са назначени експертизи и са разпитани свидетели. С децата работи и инспектор от Детска педагогическа стая, откъдето са извършили беседи с жертвата и с насилниците му. Срокът на разследването е двумесечен.", "date": "2019.02.28", "title": "Роми на 13г. блудстваха с петокласник в тоалетна на училище в село Песнопой (ОБНОВЕНА)"}
{"url": "https://www.monitor.bg:443/bg/a/view/barsa-bi-real-s-3-0-i-e-na-final-za-kupata-na-kralja-158445", "text": "Рекордьорът по трофеи за Купата на краля „Барселона“ се класира за финала и този сезон след победа с 3:0 при гостуването си на „Реал“ (Мадрид) в мач реванш от 1/2-финалите. Първият сблъсък на \"Камп Ноу\" беше завършил 1:1. \"Белите\" направиха доста пропуски в реванша най-вече чрез младия си талант Винисиус Жуниор. Момчетата на Ернесто Валверде бяха убийствено ефективни в атака и наказаха своя съперник в ключови моменти от двубоя. В 50-ата минута Луис Суарес откри резултата, в 69-ата Рафаел Варан си отбеляза автогол, а в 73-ата Суарес се разписа от дузпа в стил \"Паненка\". Иначе резултатът не отговаря реално на картината от мача, а европейският шампион ще има възможност да се реваншира пред своите фенове в събота вечер, когато „Барса“ пристига на \"Сантиаго Бернабеу\" в среща от Ла Лига. Финалът за Купата ще бъде през май на \"Бенито Вийямарин\" в Севиля, а днес ще стане известен и вторият финалист – „Валенсия“ или „Бетис“. \"Блаугранас\" ще се борят за пета поредна Ла Копа и общо 31-ва във витрината им.", "date": "2019.02.28", "title": "„Барса“ би „Реал“ с 3:0 и е на финал за Купата на краля"}
{"url": "https://www.monitor.bg:443/bg/a/view/zatvarjat-ednata-lenta-na-vitinja-za-mesec-158442", "text": "Едната лента на пътя Ботевград-София при 210-я километър в прохода „Витиня“ ще е затворена за движение за месец - от днес до 1 април. Промяната се налага заради ремонт на шосето. Трафикът ще се извършва двупосочно в платното за Ботевград и ще се регулира от светофарна уредба, съобщава Darik. Днес от 10 до 15,30 часа ще бъде ограничен трафикът в активната лента в тръбата за София на тунел \"Траянови врата\" на АМ \"Тракия\". Промяната е заради ремонт на осветителната система. Автомобилите ще се движат само в изпреварващата лента. За тържествата на връх Шипка по случай националния празник 3 март от 22.00 часа на 2 март до 18.00 часа на 3 март ще бъде ограничено двупосочното транзитно преминаване на превозни средства през Шипченския проход по пътя Габрово - връх Шипка - Казанлък. Както всяка година, транзитният трафик ще се насочва през Прохода на Републиката по маршрута Русе - Велико Търново - Дебелец - Проход на Републиката - Гурково - Казанлък, и обратно. Шофьорите от област Габрово и пътуващите от северозапад могат да ползват маршрута Габрово - Трявна - Белица - Вонеща вода - Проход на Републиката, и обратно. За област Стара Загора движението ще преминава към Прохода на Републиката по маршрута: Калофер - Казанлък - Гурково - Проход на Републиката - Велико Търново, като пренасочването ще става при пътния възел \"Мъглиж\". Ограничението не важи за организирания междуградски автобусен транспорт. От 5.30 ч. до 13.00 ч. ще се осигурява еднопосочно движение на автомобилите от Габрово към връх Шипка, от 13.00 ч. до 18.00 ч. автомобилите ще преминават еднопосочно от връх Шипка до Габрово. От 5.30 ч. до 13.00 ч. ще се осигурява еднопосочно движение на автомобилите от Казанлък до връх Шипка, а от 13.00 ч. до 18.00 ч. автомобилите ще преминават еднопосочно от връх Шипка до Казанлък.", "date": "2019.02.28", "title": "Затварят едната лента на „Витиня“ за месец"}
{"url": "https://www.monitor.bg:443/bg/a/view/boj-mejdu-mashinistite-predizvikal-tragedijata-vchera-v-kajro-158440", "text": "Бой между двама машинисти е станал причина за жестоката катастрофа на влак в Кайро, разкри египетската прокуратура. Инцидентът стана вчера и взе най-малко 24 жертви, а други 50 души бяха ранени. По данни на прокуратурата машинистът на локомотива слязъл от кабината, за да се разправи с машиниста на друг влак, който му препречвал пътя. Той обаче забравил да изключи двигателя. Оставен без контрол влакът започнал да набира скорост и се забил в ограничителите на края на релсите. Полицията е задържала машиниста. След катастрофата министърът на транспорта на Египет Хишам Арафат подаде оставка.", "date": "2019.02.28", "title": "Бой между машинистите предизвикал трагедията вчера в Кайро"}
{"url": "https://www.monitor.bg:443/bg/a/view/sharapova-operirala-ramoto-si-propuska-i-turnira-v-majami-158446", "text": "Бившата номер 1 в света Мария Шарапова е претърпяла операция на дясното рамо през миналата седмица и това я принуди да откаже участие и в турнира в Маями (19-31 март). Преди това рускинята отказа и стартиращата в понеделник, 4 март, надпревара в Индиън Уелс, след което е взела решение да се подложи на операцията. \"Отказах участие в Маями. По съвет на няколко лекари претърпях лека процедура, но ще отнеме няколко седмици, за да се възстановя. Съсредоточена съм да се завърна по-силна и най-важното да играя без болка,\" коментира 29-ата в света в момента Шарапова, чието завръщане на корта се очертава да бъде на турнира в Щутгарт през април. Проблемите с рамото на Шарапова се появиха след участието й в Откритото първенство на Австралия, като станаха причина и за оттеглянето й от турнира в Санкт Петербург, като не излезе във втория кръг срещу Дария Касаткина.", "date": "2019.02.28", "title": "Шарапова оперирала рамото си, пропуска и турнира в Маями"}
{"url": "https://www.monitor.bg:443/bg/a/view/masovi-sykrashtenija-v-rusija-115-000-dushi-ostavat-bez-rabota-158447", "text": "115 700 руснаци ще останат без работа заради готвените масови съкращения в различни отрасли на икономиката. Съгласно официалната прогноза, сериозното попълнение в редиците на безработните се очаква още през пролетта на тази година. В зоната на риска попадат автомобилостроителите /25 800 души/, работниците от транспортната сфера /23 400 души/ и банковите служители /15 400 сътрудника/. Вероятността да останат без препитание е голяма още за производителите на електрооборудване, на строителни материали, на машинни инструменти, както и на оборудване за сферата на добива на полезни изкопаеми. Очаква се вълната от масови съкращения да е най-голяма в Москва, Санкт Петербург, Пермския край, в Свредловска и Кемеровска области. В същото време най-малко застрашени са заетите в областта на спорта и красотата, в добива на горива и юристите. Готвените уволнения са свързани със спирането на редица производства заради пренасищане на пазара, както и с кадровата чистка в банковата сфера. Освен съкращения, редица компании планират и намаляване на заплатите на служителите си. По данни на международни аналитически агенции, делът на работодателите в Русия, възнамеряващи да орежат доходите на подчинените си, достига 15 на сто. Преди шест месеца техният процент е бил с 5 пункта по-нисък.          ", "date": "2019.02.28", "title": "Масови съкращения в Русия: 115 000 души остават без работа "}
{"url": "https://www.monitor.bg:443/bg/a/view/kirios-izhvyrli-nadal-na-starta-v-akapulko-158448", "text": "Водачът в схемата Рафаел Надал пропиля три мачбола и загуби от Ник Кириос във втория кръг на турнира по тенис на твърди кортове в Акапулко (Мексико) с награден фонд 1,78 милиона долара. Испанецът, който е двукратен шампион в надпреварата от 2005 и 2013 г., отстъпи на австралиеца с 6:3, 6:7(2), 6:7(6) след три часа и три минути игра. На четвъртфиналите Кириос ще срещне швейцареца Стан Вавринка, който надигра седмия в схемата Стив Джонсън със 7:6(5), 6:4. Други двама от първите 10 в схемата също напуснаха турнира в Акапулко. Четвъртият поставен Диего Шварцман от Аржентина загуби от Камерън Нори (Великобритания) с 6:7(5), 6:4, 3:6, а Франсис Тиафо (САЩ), номер 6 в схемата, отстъпи на сънародника си Маккензи Макдоналд със 7:6(7), 5:7, 3:6.", "date": "2019.02.28", "title": "Кириос изхвърли Надал на старта в Акапулко"}
{"url": "https://www.monitor.bg:443/bg/a/view/d-r-kamen-danov-decata-moje-da-se-zarazjat-s-helikobakter-oshte-v-ranna-vyzrast-158400", "text": "Бактерията се предава по битов път, хигиената е изключително важна, казва в интервю пред \"Монитор\" началник-отделение по гастроентерология в МБАЛСМ „Пирогов“. - Както при възрастните, така и при децата една от основните причини за гастрити, които са предимно в антралната област, това е инфекцията с хеликобактер пилори. Това е бактерия, която се предава по битов път и обикновено заразяването става в ранна детска възраст. Всички сме виждали как на детските площадки децата изплюват биберон и майките смятат, че като го оближат, чрез слюнката ще стане по-чист. А в слюнката на човека има огромно количество бактерии, като не е изключен и хеликобактер. Тогава детето се заразява. - В началото може и да няма никакви симптоми, а може и да ги има класическите за гастрит. Свързани са с болки високо горе в епигастриума или тежест, включително връщане на киселина към хранопровода. Има щамове на хеликобактер пилори, които обаче не са патогенни и не предизвикват силна симптоматика. Има разбирания, че в определени ситуации, дразнещи храни, подправки инфекцията може да се изостри и ако е била безсимптомна, може да се появят оплаквания. При съвсем малките може да има рефлукс, който е естествен, и тогава те да връщат погълната храна. Все по-често обаче ми правят впечатления функционални нарушения най-често при деца, които ще кандидатстват и ще се явяват на изпити. Те не се хранят редовно, стресът им идва в повече. Ходят на уроци, заети са с различни занятия, тогава започват да имат неспецифични оплаквания и болки в корема. При ендоскопските изследвания обаче не се установява нищо. Това говори за функционални нарушения на храносмилателния тракт. - Бактерията може да се установи по няколко начина. Единият вариант е да се вземе кръв и да се изследват антитела срещу хеликобактера. - Този тест е показателен, но има значение за първоначална диагностика. Тъй като антителата се задържат дълго време в кръвта, ако човек е лекуван и трябва да се осъществи контрол, това изследване не е достатъчно. Вторият най-често използван тест е вземането на биопсия. Това не наранява по никакъв начин лигавицата. Под микроскоп специалист може да уточни дали има положителна проба за хеликобактер пилори. Ако е така, се провежда антибиотично лечение. Има няколко форми на комбинация, които се използват, защото хеликобактер е доста резистентен. Възможно е да се направи и микробиология. От биопсията да бъде посято и да се изготви антибиограма, но това се прави рядко, защото е изключително скъпо. Другото изследване, което също е много показателно, е от изпражнения. Те са пълни със загинали хеликобактери. След лечението не би трябвало да има антиген. Разликата между двата теста е, че при единия търсим антитяло, а при другия самия антиген. - Да, може. Има два варианта. Първият, който е и най-честият, е отново колонизация на стомаха. Тъй като заразяването е по битов път, хигиената е най-важна. Трудно се променят навиците, може да има реинфекция. Затова се препоръчва да се изследва цялото семейства. Препоръчително е да се храните от индивидуални прибори, да пиете от различна чаша. Вторият вариант са резистентните форми, които никак не са малко. Тогава има различни комбинации, които се сменят, за да се гарантира, че ще се ликвидира тази бактерия. - Както децата, така и възрастните трябва да имат режим на хранене. Препоръчва се освен трите основни хранения през деня, да има и две допълнителни. Става дума за подкрепителни храни в промеждутъците. Например според наредбата за хранене на децата им се полага плод в 10 часа сутринта, както и следобедна закуска. Пържените храни трябва да се избягват. Лютиви, много подправени храни също е добре да не присъстват в менюто не само на децата, но и на възрастните.", "date": "2019.02.28", "title": "Д-р Камен Данов: Децата може да се заразят с хеликобактер още в ранна възраст"}
{"url": "https://www.monitor.bg:443/bg/a/view/danko-kalapish-erazym-motivira-decata-da-uchat-ezici-zadylbocheno-158399", "text": "Кътовете за отдих в училищата подобряват комуникацията, коментира в интервю пред \"Монитор\" директорът директорът на 107 ОУ „Хан Крум“ - В момента съм на обучение с ученици в Португалия. Проектът е на тема „Здравословен начин на живот“ и учениците имаха за задача да представят българския здравословен начин на хранене. Благодарение на проектите, учениците се самоусъвършенстват и повишават своите знания. Ползите от проектите са основно насочени към тях, но помагат и на учителите за споделянето на европейски опит. Основната цел както за учениците, така и за колегите, е разширяването на кръгозора и сплотяването с европейската общност и да покажем, че българите са част от нея. Не на последно място е важна комуникацията на чужд език. - Категоричен съм, че прилагайки езика в ранна детска възраст - 5-и, 6-и 7-и клас, децата ще се мотивират да го учат по-задълбочено. Българчетата са с високо ниво на владеене на английски в сравнение с другите европейски държави и това ги кара да се чувстват горди със себе си. Образователната ни система подготвя добре децата за владеенето на чужд език и да го прилагат в друга среда. Считам обаче, че проектите по „Еразъм“ мотивират учениците да го ползват и занапред като важно умение, защото виждат ползите от него още тук по време на практиката. Първия ден обикновено са много стреснати, буквално им вадим думите с ченгел, както се казва. Това е така и при учителите, които идват за първи път. Втория ден обаче нещата се променят. Дори и в момента виждам как комуникират с други деца на английски език, включително и с португалските семейства, при които са настанени (б.а. по време на интервюто Калапиш и учениците от проекта са в Португалия с всички групи). Ставайки част от семейството за седмица, те обменят и културен опит. - В момента работим по 5 проекта. Два от тях са насочени към преподаватели. Единият е за развиването на лидерските им умения в класната стая чрез прилагане на нов иновативен опит. Те са мотивирани да творят интелектуални продукти, свързани с образованието. Другият е свързан с работа с надарени деца. В нашето училище имаме доста такива и споделянето на опит по тези теми е изключително важен. Имаме и три проекта, насочени изцяло към работата с ученици. Единият е за Младежки европейски парламент, по време на който учениците се учат да пишат резолюции. Със симулация на участие в европейския парламент след 10 години те ще бъдат готови да застанат на длъжност в Съвета на Европа, Европейския парламент или друга европейска институция. Учениците участват в различни комисии, като всяка от тях се оглавява от участници от различна държава. Това е умение, което няма къде да се научи и да се прилага, освен по време на такива проекти. Донякъде са заложени в гражданското образование, което тепърва ще влиза. Чак в 12-и клас те се запознават със същността на Европарламента, което е късно. Сега нашите ученици в 6-и и 7-и клас вече могат да пишат резолюции. Другият проект е за „Креативна драма“, в който се прилагат иновативни театрални методи в обучението по всички предмети. С него се цели развиването на креативното мислене на децата, на красивото. Третият е за здравословния начин на живот, на който сме в момента. Той е за изграждане на умения на практическо ниво. С помощта на уъркшопи децата се учат да прилагат здравословния начин на живот. Партньорите ни показаха точно това – заведоха ни във ферма, която произвежда сирене, в музей на сиренето. Децата се усещат част от голямата общност, наречена Европейски съюз. По този начин се развива и гражданското им мислене. - Имаме над 20 групи, които са в най-различни области - дигитална креативност, музикален талант, спортни игри, математика за нематематици, изобразителни и приложни дейности, естетика, театрално-креативна драма, където са над 70 участници. Имаме и група по интереси, която да подпомага работата ни по проектите по „Еразъм“. В една от тях децата от Младежкия европейски парламент ще прилагат наученото по време на обмена на местна почва, предавайки знанията си на съучениците си. Аз предложих „Клуб млад археолог“ и „Немски език за начинаещи“. Събраха се голям брой участници и успях да сформирам съответно две групи археолози и три за немски език, поради което се наложи да прехвърля две от тях на колега. Доволен съм от стартирането на тези дейности. Проектите, които приключихме в последните 5 години, също показват, че децата обичат извънкласните дейности и имат нужда от тях. По този начин ние връщаме кръжочните форми от близкото минало, които за мен са доста смислени и много хубаво направени. Не сме заложили на традиционните дейности, а на групи, които да бъдат интересни и привлекателни за всички деца. Над 75% от учениците ни са включени. Събота има деца, които стоят първо на немски, а след това остават и за групите по археология до към 5. Това достатъчно показателно за мотивацията им, те стоят с удоволствие на тях. И родители, и деца искат да ги има тези дейности. - Откакто аз бях ученик в това училище, имаме кът за отдих, наречен „Зимна градина“. Ние сме го обогатили с нови столчета. Възприема се прекрасно от децата, те го пазят, подреждат и общуват в него. „Зимната градина“ винаги е била мястото за неформалните срещи, но с годините финансите не достигаха, за да се изгради като кът, който да бъде привлекателен. Моята цел е той да стане привлекателен, за да могат повече деца да стоят в училище и да комуникират. Отдавна съм предложил тези кътове като необходимост за всяко едно училище, важното е материалната база да го позволява. - Категорично да. В нашата „Зимна градина“ виждам ученици на различна възраст, които си комуникират и си помагат, разговорят на различни теми. Обмислям да сложа и масички около столчетата, имаме и други идеи, които скоро ще станат факт. Там ще бъдат поставени и шкафчетата на учениците, които чакаме. - Да, правилната комуникация е най-добрият борец срещу агресията. Тя зависи и от нас, възрастните. Трябва да направим така, че да направляваме тази комуникация. Тези кътове са добри сами по себе си, но трябва да бъдат и регулирани от нас, защото те могат да бъдат както за отдих, така и за сбивания и проблеми. Възрастните трябва да поставим ясни правила и да следим за спазването им. Кътовете за отдих трябва да бъдат както вътре в сградата, така и навън в двора. При хубаво време всеки ще пожелае да излезе навън и трябва да има къде да седне и да комуникира. - Очаквах основно да четат по-малките, но всъщност се оказа, че по-често сядат по-големите ученици – между 4-и и 7-и клас. Това ме зарадва страшно много. В отворената библиотека учениците могат да намерят всякакви книги, но сме поставили условие те да бъдат съобразени с тяхната възраст. Ако има неподходящи, ги премахвам. Лично аз минавам всяка седмица да проверявам как се обогатила библиотеката, но в момента няма нарушения. Завършил е „Теология“, „Начална педагогика“ и „Информатика“ в СУ „Св. Климент Охридски“ Допълнителни специализации за „Мениджмънт в образованието“ и „Психология“ 2004-2009 г. е учител в 107 ОУ „Хан Крум“, 2009-2012 г. в 22 СУ „Георги Стойков Раковски“ От 2017-а е директор на 107 ОУ „Хан Крум“, 2012-2017 г. на 52 ОУ „Цанко Церковски“", "date": "2019.02.28", "title": "Данко Калапиш: „Еразъм“ мотивира децата да учат езици задълбочено"}
{"url": "https://www.monitor.bg:443/bg/a/view/majkyl-medsyn-snima-italianski-film-u-nas-158401", "text": "Любимецът на Куентин Тарантино – Майкъл Медсън отново е на българска земя. Холивудският ас пристигна у нас за снимките на нова италианска продукция, около която всички подробности се пазят в строга тайна. От няколко дни звездата от „Глутница кучета“ се подвизава в централен столичен хотел и отскача до студиата на „Ню Бояна“, където се върти камерата. Медсън успя тематичино да похапне и италианска храна в България. Лео  Бианки го нагости с пица. \"Това е най-хубавата пица, която съм ял някога\", казал Майкъл на бившия член на журито на Masterchef. С това се похвали самият Лео пред \"Монитор\". Докато спазва Медсън успя да отхвърли и още един ангажимент в София. Заедно с Магърдич Халваджиян и екипа му, той засне промо за филма „Welcome to Acapulco“, чиято премиера е на 12 март. С лентата родната компания Open Frames, част от Global Group на братята Халваджиян и Асен Чанков, атакува световния пазар. Партньор в реализацията е американската Golden Ceiba. Снимките на екшъна се състояха през 2016-та в Мексико, а „Майкъл Медсен е абсолютен пънкар, той нямаше никакви претенции в условията за комфорт на сет. Синът ми дойде за 10 дни, надушиха се, той хареса очилата му и на финала Бебо му ги подари”, разказа тогава пред „Монитор“ Халваджиян. Сюжетът на „Welcome to Acapulco“ се върти около безобиден програмист, който хваща самолета на път към изложение за видео игри в Ню Мексико. Животът му се преобръща, когато осъмва в Мексико с мистериозна пратка в багажа и постепенно осъзнава, че от младоженец се е превърнал в мишена за ЦРУ. А шеф на Агенцията е именно Майкъл Медсън. Режисьор е Гийермо Айвън, а сценарият е дело на Gари Чарлз. 2016-та година за Майкъл Медсън беше белязана от българско кино, след като той се снима и в режисьорския дебют на Асен Блатечки „Бензин“, където играе баща на самия Блатечки. Продукцията се снима у нас, а звездата успя да направи сцените си за рекордно кратко време - само за ден.", "date": "2019.02.28", "title": "Майкъл Медсън снима италиански филм у нас"}
{"url": "https://www.monitor.bg:443/bg/a/view/posleden-plan-mej-pita-na-13-mart-deputatite-za-brekzit-bez-sdelka-i-posle-go-otlaga-158434", "text": "Британските депутати подкрепиха новата стратегия на британския премиер Тереза Мей за Брекзит, която може да отложи датата на развода с ЕС, съобщи АФП. Според този план Мей ще подложи на гласуване споразумението с Брюксел още един път, като финалната дата за това е най-късно 12 март. Споразумението ще бъде и с евентуални отстъпки, ако може дотогава Мей да ги договори, въпреки неспирните коментари от евролидерите, че няма да отстъпят. Същото това споразумение, което Мей пак ще предложи, вече бе отхвърлено категорично в средата на януари с рекордно мнозинство за британската политическа история. Ако депутатите го отхвърлят отново, тя ще ги попита на 13 март дали искат да излязат от ЕС без споразумение. Ако на този въпрос те отговорят отрицателно, британският премиер най-накрая ще внесе пак в парламента на 14 март предложение за отлагане на Брекзит. В сряда вечерта общо 502 депутати в Камарата на общините гласуваха за горепосочения план, а 20 гласуваха против поправката. Всъщност това е поправка, внесена от консерватора Оливър Летуин и лейбъристката Ивет Купър. Междувременно стана ясно, че основната опозиционна политическа сила във Великобритания, Лейбъристката партия, ще настоява за втори референдум за излизането от ЕС. \"Ще подкрепим референдум, за да не допуснем вредния Брекзит на торите или катастрофалния вариант с Брекзит без споразумение\", заяви лидерът на лейбъристите Джереми Корбин след отхвърлянето на предложената от партията му поправка в плана за Брекзит. \"Ще продължим да настояваме и за останалите налични опции, за да предотвратим подобни варианти, включително тесни икономически отношения въз основа на нашия надежден алтернативен план, както и общи избори\", добави той. Преди това Лейбъристката партия беше заявила, че възнамерява да \"внесе или подкрепи поправка в полза на референдум\", в случай че парламентът отхвърли алтернативата й на споразумението на премиера Тереза Мей за Брекзит.", "date": "2019.02.28", "title": "Последен план: Мей пита на 13 март депутатите за Брекзит без сделка и после го отлага"}
{"url": "https://www.monitor.bg:443/bg/a/view/pari-za-novorodeno-samo-za-roditeli-sys-sredno-obrazovanie-158435", "text": "Финансова помощ за новородено ще получат само тези родители, които имат минимум средно образование. Това са решили общинските съветници в Свиленград, съобщи бТВ. От тази година помощта се увеличава на 400 лева за първо дете и 500 за всяко следващо до трето. За да ги получат обаче, родителите трябва да отговарят на образователния ценз. Миналата година общината е изплатила еднократна помощ за 130 новородени деца. Ако критерият образование беше валиден, вместо тези 130, ще се дадат само на 100, каза Пенка Балджиева, експерт в ГРАО в община Свиленград. Според общинарите от Свиленград образователният ценз не е новост за страната ни при даване на този вид еднократна помощ. Подобен критерий действал и в Ботевград например.", "date": "2019.02.28", "title": "Пари за новородено само за родители със средно образование"}
{"url": "https://www.monitor.bg:443/bg/a/view/kim-i-trymp-sa-se-razbrali-za-predstavitelstvo-na-sa-sht-v-kndr-158436", "text": "САЩ и Северна Корея са се споразумели досега по най-малко три точки на съвместен документ, който Доналд Тръмп и Ким Чен-ун ще подпишат в края на срещата на върха в Ханой. Това съобщи източник от местните дипломатически кръгове. Документът ще бъде наречен Ханойска декларация. В него ще бъде определено понятието \"денуклеаризация\", ще бъдат обозначени по-нататъшните стъпки на двете страни за постигането й, а също така ще бъдат посочени задачи и въпроси, които ще бъдат обсъдени по-нататък. Севернокорейският лидер Ким Чен-ун заяви, че не би участвал във втора среща на върха с президента на САЩ Доналд Тръмп, ако не е склонен да изпълни обещанието си за денуклеаризация, предаде АП. Попитан от американски репортер днес в Ханой дали иска денуклеаризация, Ким отговори: \"Ако не съм склонен, сега нямаше да съм тук\". Въпреки че не става дума за мисия с ранг посолство, това би било крачка към нормализиране на отношенията между Пхенян и Вашингтон. Тръмп каза, че откриване на американско дипломатическо представителство в Северна Корея е \"добра идея\", а Ким заяви, че би \"приветствал такава стъпка\". Ким беше попитан и дали лидерите са говорили за човешки права, но Тръмп отговори вместо него: \"Обсъждаме всичко\". Те направиха тези коментари на срещата в разширен състав, в която участват държавният секретар Майк Помпейо и съветникът по националната сигурност Джон Болтън. Днес започна втория ден от срещата на върха САЩ-КНДР. Вчера лидерите на Съединените щати и Северна Корея се разходиха в градината на хотела в Ханой, в който преговарят. След това седнаха на масата за преговори заедно с редица дипломати и официални лица за 45-минутна сесия разговори.", "date": "2019.02.28", "title": "Ким и Тръмп са се разбрали за представителство на САЩ в КНДР"}
{"url": "https://www.monitor.bg:443/bg/a/view/iskat-ostavkata-na-trudo-zaradi-korupcija-158437", "text": "Опозицията в Канада поиска премиерът Джъстин Трюдо да подаде оставка, пише канадската Си Би Си. Бившият главен прокурор на Канада Джоди Уилсън-Рейболд каза, че й е бил оказван натиск да не разследва за корупция голямата строителна компания Лавален. Според Уилсън-Рейболд, цели 11 пъти с нея се свързали министри и други високопоставени служители, които намекнали или директно поискали да не води дело срещу Лавален. Сред тях бил и премиера Джъстин Трюдо, който казал, че ако компанията пострада, много хора ще загубят работните си места. Трюдо я помолил \"да помогне\" за решаване на проблема. \"В продължение на 4 месеца, от септември до декември 2018 г., бях подложена на постоянен натиск от представители на правителството, които се опитваха да се намесят по политически причини в начина, по който си върша работата като главен прокурор на Канада\", каза Джоди Уилсън-Рейболд, която беше повикана пред парламентарната комисия по правосъдие, за да даде обяснения по случая. Уилсън-Рейболд каза, че Джъстин Трюдо й припомнил, че предстоят избори в провинция Квебек, а самата тя е от този изборен район. \"Бях много изненадана\", каза бившата прокурорка. Джъстин Трюдо оспори казаното от Уилсън-Рейболд. \"Убедено твърдя, както и преди, че аз и моят екип винаги сме действали професионално и уместно\", каза Трюдо на пресконференция. Лидерът на основната опозиционна партия поиска премиерът да подаде оставка, а Трюдо каза, че няма да го направи.", "date": "2019.02.28", "title": "Искат оставката на Трюдо заради корупция"}
{"url": "https://www.monitor.bg:443/bg/a/view/api-proverjava-stroitelstvoto-na-hemus-mejdu-jablanica-i-boaza-158441", "text": "Строителството на магистрала „Хемус“ между Ябланица и Боаза ще провери новият шеф на Агенция \"Пътна инфраструктура\" Георги Терзийски. Изграждането на 10-километровия участък започна в края на март миналата година. Проектът се изпълнява изцяло със средства от републиканския бюджет в размер на близо 55 млн. лв. Автомагистралният участък ще бъде с по две ленти за движение в посока по 4 м, две ленти за спиране по 3 м, средна разделителна ивица – 2 м, водещи ивици и банкети. Ще има 5 селскостопански подлеза и 2 селскостопански надлеза, както и подлез при общинския път Брестница – Съева дупка. Връзката с път I-4 Коритна – Белокопитово ще се осъществява чрез етапна връзка при 87-и километър, която ще се изгради в близост до село Брестница. А в парламента министърът на регионалното развитие и благоустройството Петя Аврамова ще представи информация за хода на работата по изграждането на автомагистрали и скоростни пътища в страната.", "date": "2019.02.28", "title": "АПИ проверява строителството на „Хемус“ между Ябланица и Боаза"}
{"url": "https://www.monitor.bg:443/bg/a/view/maduro-iznesyl-8-tona-zlato-samo-za-sedmica-158439", "text": "Най-малко 8 тона злато са били изнесени миналата седмица от трезора на Венецуелската централна банка. Това съобщиха опозиционен депутат и трима правителствени източници, цитирани от Ройтерс. Златото е било изнесено с правителствени коли между сряда и петък миналата седмица, когато в банката не е имало редовна охрана, а директорът на институцията Каликсто Ортега е бил в чужбина, казаха депутатът Анхел Алварадо и тримата правителствени източници. \"Те планират да го продадат незаконно\", каза Алварадо в интервю. Централната банка не отговори на молбата да коментира тази информация. Алварадо и правителствените източници, пожелали анонимност, не казаха къде е изпратено златото. Това е поредният признак, че президентът Николас Мадуро търси отчаяно начин да се сдобие с твърда валута на фона на затягащите се санкции, отбеляза Ройтерс.", "date": "2019.02.28", "title": "Мадуро изнесъл 8 тона злато само за седмица "}
{"url": "https://www.monitor.bg:443/bg/a/view/izprashtame-fevruari-sys-slynce-i-useshtane-za-prolet-158433", "text": "Днес ще е предимно слънчево. Ще духа слаб вятър. Максималните ще са между 8 и 13°, а минималните - между минус 3° и 2°. Над Черноморието ще е предимно слънчево Ще духа слаб до умерен вятър от запад-северозапад. Максималните температури - 10° - 12°. Температурата на морската вода е около 6°. В планините ще е предимно слънчево, но ветровито. Ще духа силен, по високите и открити части - до бурен северозападен вятър. Максималната температура на височина 1200 метра ще е около 6°, на 2000 метра - около минус 1°. Март ще започне с предимно слънчево и топло време, с максимални температури между 13° и 18°. През нощта срещу събота облачността ще се увеличи и в събота ще преобладава облачно време. На места ще има и слаби превалявания, предимно дъжд, в планините над 2000 м – сняг. В неделя облачността ще е по-често значителна, но без съществени валежи. Температурите още ще се понижат и сутрешните ще са предимно между минус 2° и 3°, дневните – между 4° и 9°.", "date": "2019.02.28", "title": "Изпращаме февруари със слънце и усещане за пролет"}
{"url": "https://www.monitor.bg:443/bg/a/view/deputatite-glasuvat-promeni-v-pravilnika-na-parlamenta-158438", "text": "Очаква се днес депутатите да направят промени в правилника за дейността на парламента. Снощи правна комисия реши народен представител, който отсъства неоснователно три поредни пленарни заседания или 5 пъти в месеца, да остава без основна заплата и представителни на разходи. Поправките идват две седмици след решението на БСП да бойкотира заседанията на парламента. Снощи в правната комисия депутатите решиха , че ще губят основното си месечно възнаграждение при три поредни или общо пет неизвинени отсъствия от пленарни заседания през съответния месец. Текстовете трябва да минат през пленарната зала днес.", "date": "2019.02.28", "title": "Депутатите гласуват промени в правилника на парламента"}
