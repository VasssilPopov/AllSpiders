{"url": "http://www.monitor.bg/bg/a/view/evrokomisar-pristiga-v-sofija-zaradi-zakona-makron-99288", "text": "В понеделник у нас ще пристигне европейският комисар по транспорта Виолета Булц. Тя ще се срещне с премиера Бойко Борисов и ресорния министър Ивайло Московски относно европейското законодателство за мобилност, обяви самият Московски пред журналисти в Пловдив.  По отношение на пакета „Мобилност”, известен още като закона „Макрон“, и предстоящите протести на автомобилните превозвачи министър Московски обясни, че позицията на държавата от самото начало е била твърда и категорична и в момента има безпрецедентна подкрепа от всички държавни институции в защита на българските превозвачи. „Премиерът Бойко Борисов, който е персонално ангажиран с темата, вчера е провел необходимите разговори с канцлера на Германия Ангела Меркел и президента на Франция Еманюел Макрон, а утре му предстои нов разговор с френския президент по темата”, коментира още Ивайло Московски. Припомняме, че на 17 май превозвачите ще окупират столицата с тирове и автобуси по време на срещата на високо равнище ЕС – Западни Балкани.  От бранша се обявиха против предложения от Европейската комисия пакет за мобилност, които предвижда шофьорите да се прибират до родното си място на всеки три седмици; след третия ден в страна от ЕС да получават колкото са ставките в съответната държава; също така да нощуват в места за настаняване, а не в кабините на камионите, които са оборудвани за целта. Според превозвачите това ще доведе до фалит на голяма част от фирмите в бранша. На 11 май парламентът единодушно прие решение по повод предлаганото европейско законодателство. С него депутатите задължават Министерския съвет да подкрепи исканията на българските превозвачи и да защити интересите им. По-рано през седмицата премиерът Бойко Борисов се срещна с представители на всички браншови организации, на която пое ангажимент да защити интересите им.", "date": "2018.05.12", "title": "Еврокомисар пристига в София заради закона „Макрон“"}
{"url": "http://www.monitor.bg/bg/a/view/turcija-puska-gazoprovoda-tanap-na-12-uni-trybata-dava-na-bylgarija-alternativa-na-dostavkite-na-sinio-gorivo-99290", "text": "Транс-анадолският газопровод (TANAP) ще бъде пуснат на 12 юни, съобщи министърът на енергетиката и природните ресурси на Турция Берат Албайрак, цитиран от агенция Anadolu. TANAP има капацитет от 16 млрд. куб. м природен газ на година и може да стане алтернатива на руските доставки за България. Съоръжението започва от турско-грузинската граница и заедно с Транс-адриатическия газопровод (ТАР) е част от проекта за изграждане на Южния газов коридор. По него се предвижда годишен пренос на 10 млрд. куб. природен газ от каспийските находища на Азербайджан през Грузия и Турция в Европа. Първоначално по TANAP ще се доставя синьо гориво от месторождението на метан \"Шах-Дениз\". Транс-анадолският газопровод (TANAP) е азербайджанско-турски проект за изграждане на газопровод от турската граница с Грузия до границите с България и Гърция. Идеята за него е обявена през ноември 2011 г., а през декември е подписан меморандум за създаване на консорциум за изграждането и експлоатацията на тръбопровода. Акционери в TANAP са азербайджанската компания SOCAR с 58%, турската BOTAŞ с 30% и британската ВР с 12%. Първата копка на дългия 1850 км газопровод е направена през 2015 г. от държавните глави на Турция, Азербайджан и Грузия. Тогава беше заявено, че до 2025 г. капацитетът на тръбата трябва да достигне 31 млрд. кубически метра годишно.", "date": "2018.05.12", "title": "Турция пуска газопровода TANAP на 12 юни"}
{"url": "http://www.monitor.bg/bg/a/view/cska-naddelja-nad-vereja-99292", "text": "ЦСКА-София победи с 2:0 аутсайдера \"Верея\" в Стара Загора в среща от първата шестица от 34-ия кръг на първа футболна лига. Възпитаниците на Христо Янев, които вече си осигуриха сребърните медали, увеличиха актива си на 75 точки, на 11 зад шампиона \"Лудогорец\". \"Верея\" остана без успех и в осмия си мач от топ 6, като е последен с 36 точки.  Гостите първи стигнаха до добра възможност. В 12-ата минута Хеан Бланко засече с глава центриране на Едвин Джеси от ляво, но вратарят Богомил Цинцарски отклони в напречната греда. Последваха няколко добри атаки за домакините. в 17-ата минута Антон Огнянов изведе Денислав Станчев сам срещу вратаря Витаускас Черняускас, но той стреля в тялото на литовеца.  След малко повече от половин час Валери Домовчийски намери Илиян Йорданов в чиста позиция в дясно в пеналта, но той не успя да преодолее Черняускас, а след грешка при изнасянето на отбитата от стража топка Станчев шутира от дъгата пред наказателното поле, но намери дясната греда на Черняускас. Малко по-късно Огнянов стреля от фаул от около 30 метра, вратарят на ЦСКА-София подцени удара и отби лошо в напречната греда, след което тя излезе в ъглов удар.  Гостите започнаха по-добре след почивката. В 56-ата минута Станислав Манолев шутира от 20-ина метра, но топката се удари в дясната греда на Цинцарски. В 64-ата минута ЦСКА-София поведе. Резервата Кирил Десподов центрира от корнер от ляво към близката греда, Александър Барт надскочи Пламен Тенев и засече с глава в мрежата на Верея. Малко по-късно Раул Лое беше оставен непокрит в наказателното поле след подаване от фаул на Десподов от дясно и от чиста позиция той стреля с глава, но право в Цинцарски, който успя да избие. В 71-ата минута Огнянов беше близо до изравняването, но отново удари гредата на вратата на ЦСКА-София с хубав диагонален удар от 25 метра. Минута по-късно гостите вкараха втори гол и решиха мача. Кирил Десподов шутира от дистанция, вратарят Цинцарски подцени шута и в опита си да улови позволи топката да отскочи от тялото му и Роланд Алберг вкара от 3-4 метра в празната врата.  В 82-ата минута Мохамед Шемлал направи сериозен пропуск за домакините. Той получи пас от ляво от Огнянов и шутира по диагонала от 6-7 метра, но Черняускас плонжира и изби с една ръка. ", "date": "2018.05.12", "title": "ЦСКА-София надделя над Верея"}
{"url": "http://www.monitor.bg/bg/a/view/ludogorec-i-levski-podeliha-tochkite-99291", "text": "Лудогорец и Левски поделиха точките в среща от 34-ия кръг на Първа лига, завършвайки 2:2. Сините измъкнаха важна точка в битката за 3-ото място и класиране за Лига Европа. Левски прояви характер и изравни две минути преди края с гол на Кабрал, след като Аймен Белаид си вкара автогол. На почивката между двете полувремена бяха наградени юношите (старша възраст) на орлите, които вчера спечелиха титлата в Елитната група до 19 години. Отделно бяха отличени и най-големите таланти в школата на клуба. Лудогорец започна мача много атакуващо и още в 3-ата минута Аймен Белаид удари горната гледа на собствената си врата след пробив и остро центриране на Върджил Мисиджан. Само две минути по-късно домакините поведоха в резултата с гол на Клаудиу Кешерю от дузпа. Тя беше спечелена от Натанаел Пимента, който преодоля Ивайло Найденов, влезе в наказателното поле и беше препънат с коляно от Яблонски. В 24-ата минута второ попадение на Кешерю беше отменено заради засада, след като удар на Кампаняро не беше уловен както трябва от Божидар Митрев. Румънският здравеняк притича и я довкара, но се оказа, че е бил в засада в момента на удара. След половин час игра дойде и първото голово положение за сините, но ударът на Станислав Костов мина в страни от гредата. В 56-ата минута Върджил Мисиджан можеше да вкара втори гол за домакините, но ударът му след пас на Вандерсон от дясно, не намери очертанията на вратата. След 60-ата минута Левски пренесе играта пред вратата на Лудогорец и създаде няколко добри възможности за гол. В този списък попадна основателна претенция на Левски за дузпа за ритане на Лукас Саша срещу Иван Горанов, както и пропуск на Кабрал в 63-ата минута от 5 метра. В 73-ата минута Левски изравни резултата чрез Прохазка. Словашкият полузащитник получи топката на 5 метра след пробив на Обертан от ляво и падайки я прати в мрежата за 1:1. При атаката за гола Обертан пък получи болки в дясното коляно и беше заменен от Паулиньо. Резервата му Паулиньо получи добра топка в наказателното поле само 4 минути по-късно, но не успя да я насочи в мрежата. В 80-ата минута Марселиньо можеше да асистира за Доменик Янков, но пасът за младежа дойде дълъг. В 84-ата минута обаче Аймен Белаид си вкара нелеп автогол, след като Натанаел центрира от ляво. Левски обаче стигна до ново равенство само 4 минути по-късно, след като Кабрал получи топката от дясно и без да се бави от 10 метра я прати до гредата- 2:2. Ивайло Найденов подхвана атаката, подаде на Паулиньо, който продължи към Кабрал.", "date": "2018.05.12", "title": "Лудогорец и Левски поделиха точките"}
{"url": "http://www.monitor.bg/bg/a/view/bylgarija-vdiga-moratoriuma-za-stroitelstvoto-na-aec-belene-99289", "text": "България вдига мораториума за строителството на АЕЦ „Белене”. Премиерът Бойко Борисов съобщи, че до седмици правителството ще внесе в парламента предложение проектът за втората атомна да бъде размразен, съобщи бТВ. През седмицата представители на Китайската национална ядрена корпорация обявиха, че са заинтересовани от изграждането на \"Белене\". На площадката на централата има два ядрени реактора, които страната ни поръча на Русия преди години. До момента България е вложила 3 милиарда. Борисов подчерта, че за да може да започнат реални разговори с потенциалния инвеститор, парламентът трябва да даде мандат за това.", "date": "2018.05.12", "title": "България вдига мораториума за строителството на АЕЦ „Белене”"}
{"url": "http://www.monitor.bg/bg/a/view/kuche-polzva-sobstvena-valuta-za-kupuvane-na-lakomstva-99279", "text": "Умен лабрадор си е измислил собствена валута, за да закупува любимите си лакомства, пише в. \"Метро\". Своите търговски умения кучето на име Негро (Черньо) развило, след като студенти от колумбийски институт в Монтерей, Касанаре, го осиновили. Те често му купували бисквити и други изкушения от магазина в студентското градче. В един прекрасен ден Негро решил да поеме нещата в свои лапи. След като внимателно наблюдавал своите благодетели, той се явил в магазина с листо в устата, като размахвал опашката си. Продавачите веднага разбрали, че е дошъл да си напазарува бисквитки. Те се съгласили със сделката и му \"продали\" желаното лакомство. Сега умният черен лабрадор идва да си пазарува всеки ден, като не пропуска да донесе в пастта си своето платежно средство. Тъй като парите на Негро растат по дърветата, той никога не остава без налични. Поради тази причина собствениците на магазина му позволяват да си купува бисквитки не повече от два пъти на ден.", "date": "2018.05.12", "title": "Куче ползва собствена валута за купуване на лакомства"}
{"url": "http://www.monitor.bg/bg/a/view/hamiltyn-naddelja-v-kvalifikaciite-za-gran-na-ispanija-99287", "text": "Световният шампион Люис Хамилтън (Великобритания) с \"Мерцедес\" спечели квалификациите за място за Гран на Испания, пети кръг за сезона във Формула 1. Миналогодишният победител на пистата \"Съркит де Каталуния\" край Барселона Хамилтън завъртя най-добра обиколка с нов рекорд на трасето с дължина 4.655 километра от 1:16.1731 минута. Така двукратният шампион в надпреварата през 2014 и 2017 година записа 74-и полпъзишън в кариерата си. Той изпревари само с 4 стотни от секундата съотборника си Валтери Ботас (Финландия). Трети за 1:16.305 минута завърши победителят в Гран при на Испания през 2011 година Себастиан Фетел (Германия) с \"Ферари\", пред съотборника си и двукратен победител на \"Съркит де Каталуния\" през 2005 и 2008 година Кими Райкьонен (Финландия) с 1:16.612 минута. Шампионът в Барселона от 2016 година Макс Верстапен (Холандия) с \"Ред Бул\" остана пети с време 1:16.816 минута, като беше с едва 2 хилядни от секундата по-бърз от съотборника си Даниел Рикардо (Австралия). Местният любимец и победител през 2006 и 2013 година Фернандо Алонсо с \"МакЛарън\" се нареди осми 1:17.721 минута. Новозеландецът Брендън Хартли с \"Торо Росо\" единствен не участва в квалификациите, след като катастрофира по време на третата свободна тренировка по-рано днес и механиците не успяха да подготвят болида му навреме.   Класиране в квалификациите за място за Гран при на Испания във Формула 1: 1. Люис Хамилтън (Великобритания), Мерцедес - 1:16.173 минута 2. Валтери Ботас (Финландия), Мерцедес - 1:16.213 3. Себастиан Фетел (Германия), Ферари - 1:16.305 4. Кими Райкьонен (Финландия), Ферари - 1:16.612 5. Макс Верстапен (Холандия), Ред Бул - 1:16.816 6. Даниел Рикардо (Австралия), Ред Бул - 1:16.818 7. Кевин Магнусен (Дания), Хаас - 1:17.676 8. Фернандо Алонсо (Испания), МакЛарън - 1:17.721 9. Карлос Сайнс (Испания), Рено - 1:17.790 10. Ромен Грожан (Франция), Хаас - 1:17.835 - - - 11. Стофел Вандоорн (Белгия), МакЛарън - 1:18.323 12. Пиер Гасли (Франция), Торо Росо - 1:18.463 13. Естебан Окон (Франция), Форс Индия - 1:18.696 14. Шарл Льоклер (Монако), Заубер - 1:18.910 15. Серхио Перес (Мексико), Форс Индия - 1:19.098 - - - 16. Нико Хюлкенберг (Германия), Рено - 1:18.923 17. Маркус Ериксон (Швеция), Заубер - 1:19.493 18. Сергей Сироткин (Русия), Уилямс - 1:19.695 19. Ланс Строл (Канада), Уилямс - 1:20.225 20. Брендън Хартли (Нова Зеландия), Торо Росо - не участва", "date": "2018.05.12", "title": "Хамилтън надделя в квалификациите за Гран при на Испания"}
{"url": "http://www.monitor.bg/bg/a/view/rozoproizvoditeli-ot-strelcha-se-vdigat-na-bunt-zaradi-niski-izkupni-ceni-99278", "text": "Розопроизводителите от Стрелча готвят протест срещу ниските изкупни цени на маслодайната роза, които тази година тръгнаха от 2,20 лв. и 2,50 лв. Те подозират изкупвателните фирми за картел в розопроизводството и по този повод кметът на средногорската община Стойно Чачов поиска от председателя на Народното събрание Цвета Караянчева съдействие за разрешаването на този наболял проблем. Парламентарната шефка се ангажира другата сряда въпросът да бъде обсъден на заседание на комисията по земеделие в Народното събрание, за да може производителите на рози да получат адекватни на качеството на реколтата изкупни цени. В качеството си на кмет, но и в качеството си на представител на семейство с дългогодишни традиции в розопроизводството аз съм силно обезпокоен, че липсата на ясни правила и липсата на гарантирани минимални изкупни цени на розовия цвят могат да имат изключително тежки, пагубни последици за Стрелча и региона, коментира кметът на общината Стойно Чачов, който е изпратил писма във връзка с проблема до председателя на Комисията по земеделие и храните в Народното събрание г-жа Десислава Танева и до председателя на Комисията за защита на конкуренцията г-жа Юлия Ненкова. Към това искане ще се присъедини и кметът на Брацигово – Петко Петков, който също е изслушал оплаквания на розопроизводителите и те са недоволни от това, че към момента розовият цвят в града се изкупува по 2.50 лв. Розоберачите искат по лев на набран килограм, а разходите за пръскане и обработка на розите надхвърлят оставащия лев и половина.", "date": "2018.05.12", "title": "Розопроизводители от Стрелча се вдигат на бунт заради ниски изкупни цени"}
{"url": "http://www.monitor.bg/bg/a/view/borisov-iskal-radev-za-vtori-kon-na-karucata-99281", "text": "\"Два коня, като теглят каруцата, е по-добре. Аз много разчитах да сме така с президента, ама той реши друго. Явно ангажиментът към БСП е много голям\",  заяви на семинар на ГЕРБ в Стара Загора лидерът на партията Бойко Борисов. \"Колкото и да ви е странно, с Румен Овчаров работим заедно, защото той е един от най-големите капацитети\", призна Борисов. И обобщи: \"Когато е за интереса на България, аз съм готов всяка ръжда да махна и да ползвам всеки капацитет, който може да послужи на държавата.\" \"Много обичам алпиниста Боян Петров, много ми е мъчно. Ходил съм преди и в болницата да го виждам. Дано свърши добре тази работа\", развълнува се министър-председателят, цитиран от „24 часа”. \"Не може тези, които сме стъпили на една парична единица, и другите, тарикатите, да сме едно. Не може да се сърдим на другите. Като си интегриран или като си едно семейство, носиш и хубавото, и лошото. Няма как да кажеш мигрантите да си стоят в Германия, а кохезията - дайте ни я тука.\" Така Борисов изтълкува думите на френския президент Еманюел Макрон, който в четвъртък каза: \"Така, е, Бойко, ще вървят напред европейските държави, които спазват общите правила, и искат веднага бързи реформи. Не можем да чакаме онези, които правят малки крачки, в последния възможен момент.\" Тези думи на френския президент се възприеха като критика към управлението в България и премиерът Борисов току-що за първи път ги коментира.", "date": "2018.05.12", "title": "Борисов искал Радев за втори кон на каруцата"}
{"url": "http://www.monitor.bg/bg/a/view/ministyr-vylchev-pobedi-na-shah-6-godishnata-jana-99280", "text": "Образователният министър Красимир Вълчев победи на партия шах 6-годишната Яна Матеева от Пловдив. Това се случи след старта на първия детски шахматен турнир „Столичен дебют“ в 121 СУ „Георги Измирлиев“. „Днес съм тук, не само за да открия турнира по шах, но и за да покажа положително отношение на Министерството към шаха като спорт. Нашето желание е повече деца да се включат в изучаването му. Шахът е игра, която възпитава едновременно мислено, креативност, концентрация, търпимост, развива пространственото мислене“, каза Вълчев. Той заяви, че от МОН разработват нормативен акт, въз основа на който ще бъдат ще бъдат финансирани дейностите по линия на интереси и една от тези области е шахът. „Заедно с Федерацията по шах ще разработим и програмата, която да включва и някои допълнителни мерки към стимулиране на повече деца да играят шах.\", каза още образователният министър. След като победи малката Яна, министърът изигра и още една партия шах с 10-годишният Светлен Иванов, който успя да поведи Вълчев. В турнира взеха участие 60 деца на различни възрасти и двама възрастни.", "date": "2018.05.12", "title": "Министър Вълчев победи на шах 6-годишната Яна"}
{"url": "http://www.monitor.bg/bg/a/view/restavrirano-e-110-godishnoto-ogledalo-na-carica-eleonora-bylgarska-v-chakalnjata-na-car-ferdinand-dvama-ministri-otkriha-renoviranata-centralna-gara-v-plovdiv-99283", "text": "Проектът за повдигане на коловозите на жп гара Пловдив и пътно преминаване под тях ще струва над 100 млн. евро. Първият етап от проекта е във финална фаза на изпълнение и предстои скоро да бъдат обявени тръжните процедури Това обяви транспортният министър Ивайло Московски по време на днешното откриване на обновеното здание на жп гарата. Сградата е паметник на културата и е възстановена от дружеството концесионер „Железопътна гара – Пловдив”, чийто представител Миролюб Столарски лично разведе министрите на транспорта Ивайло Московски и на вътрешните работи Валентин Радев. Заедно с тях на откриването бяха и областният управител Здравко Димитров, както и кметът на Пловдив Иван Тотев, а така също и много депутати, бизнесмени и общественици. Централна гара Пловдив е поредният добър пример за управление на транспортните обекти чрез публично-частно партньорство, коментира Московски. Концесията е за общо 11,2 млн. лева, като до момента във възстановяването на 100-годишната сграда са инвестирани 7 милиона лева, съобщи министър Московски. И той, и колегата му Радев останаха възхитени от реставрираната Царска чакалня на Фердинанд. „Това е огледалото на царица Елеонора Българска и сме го възстановили напълно. За първи път от десетилетия човек може да се огледа на него”, се похвали служител на Централната гара. Министър Валентин Радев не скри възхищението си и седна на меката мебел в стил „барок”, която също се оказа оригинална от 1908г. „За нас това е един добър пример за публично-частно партньорство. Благодарим на концесионера, че се справя толкова добре и си изпълнява програмата. Ползи държавата има гарантирана такса всяка година, която е процент от приходите плюс фиксирана такса. Пътуващите с железниците получават една добре възстановена и рехабилитирана инфраструктура в тази гара. Много съм впечатлен. Гарата е правена от виенски архитекти преди много години. Запазени са максимално стоманените конструкции, възстановени са покривите, направена е изключително хубаво царската чакалня”, коментира министър Московски. Министър Московски връчи разрешителното за автогарата, която концесионерът е изградил, като част от гаровия комплекс. Това превръща реновираната сграда в мултимодален център, обединяващ автобусен и жп транспорт, коментира Миролюб Столарски. Той заяви още, че това е първото място в България където двата вида транспорт не се конкурират, а се допълват. Ивайло Московски коментира и предстоящата концесия на летището в град Пловдив. По думите му до един месец се очаква решение на Комисията за защита на конкуренцията, след което ще бъде подписан договорът с избрания изпълнител. В рамките на своето посещение в Пловдив министрите Московски и Радев инспектираха и разширението на пътя Пловдив – Асеновград. Проектът е стартирал през август 2017 г. и се очаква да приключи до края на годината.", "date": "2018.05.12", "title": "Пробивът под гара Пловдив ще струва над 100 млн. евро"}
{"url": "http://www.monitor.bg/bg/a/view/bojko-borisov-temata-za-svobodata-na-mediite-da-byde-zatvorena-v-parlamenta-99282", "text": "Тези дни хейтърстват какво бил казал Макрон за мен, упражняват се по темата за свободата на медиите. А България в това отношение е за пример, заяви Бойко Борисов. Надявам се тази тема за медиите, след като я повдигнахте в парламента да я продължите и да я приключите. Ако трябва никакви държавни пари за никого да не се дават. Или да им направим томбола, както е сега за посещението при папата.На които журналисти им се падне – те влизат вътре.Защото и това е фалшива новината. Какво общо имаме ние с тези неща? Кои медии сме можели да контролираме и кои сме контролирали. И от сутрин до вечер – хейт. Окей. Да го правят ама и да казват, че свободата била нарушена…Затова – никакви държавни пари!За разпространението – вижте кой е на-добрият модел и да го използвате . На Московски ще му кажа ако има модел с участие на пощите - да го поемат . Пишат се толкова фалшиви неща, че човек ако ги чете може да полудее.Добре че не ги чета, но все ще се намери някой да каже :Ти разбра ли?“, заяви още на среща с актива на ГЕРБ от Старозагорска област премиерът Бойко Борисов. Близо час той обстоятелствено обяснява какво точно е свършено в хода на европредседателството, като подчерта че в областта на фалшивите новини са приказките за евентуални предсрочни избори . “Тази тема не стои в дневния ни ред, генералната репетиция за местните избори догодина са изборите за европарламент, но още от сега трябва да се работи за листите ни. Имаме информация, че по места тази работа е свършена вече на 60 процента…“, подчерта зам. председателят на ГЕРБ Цветан Цветанов. „Вече има проявен реален интерес към изграждането на АЕЦ – Белене от страна на китайската енергийна компания. Знаете че там сме платили 3 млрд живи пари за двата реактора, които стоят на границата.На срещата с вицепремиера Томислав Дончев са пожелали юли месец да подпишем меморандум и да вървим към реализацията.Обяснихме, че в момента има наложен мораториум, свалянето му може да стане само от парламента, че има определени процедури и срокове.На предстоящата среща с китайския премиер, който ще дойде за 4 дни това ще бъде една от темите за разговор. Поне 10 са големите проекти, които ще обсъждаме.“, сподели в почти телеграфен стил Борисов. На въпрос за „Телеграф“ кога темата за мораториума ще влезе в парламента той уточни: „Ние държим ако се изгражда централата да няма държавни гаранции и да няма задължително изкупуване на електроенергията. Още през следващите седмици мораториумът трябва да падне и ние да получим мандата за преговорите от 5 до 8 юли. „ По думите на Бойко Борисов при посещението си при папата  ще бъде заедно с премиера на Македония Зоран Заев, двете делегации щели да бъдат дори в един и същ римски хотел. В състава на българската група лично той е поканил да се включи казанлъшкият преподавател по физика Теодосий Теодосиев, това била неговата благодарност за неговата златна школа. възпитала десетки и стотици учени.", "date": "2018.05.12", "title": " Бойко Борисов: Темата за свободата на медиите да бъде затворена в парламента"}
{"url": "http://www.monitor.bg/bg/a/view/kornelija-ninova-obryshtenieto-mon-sheri-kym-borisov-shte-struva-cjal-transporten-bransh-na-edna-strana-99284", "text": "Радвам се да видя толкова младост, енергия и ентусиазъм в залата и вярвам, че нямате SMS-и кога да ми ръкопляскате. Това каза лидерът на БСП Корнелия Нинова по време на Четвъртата национална конференция на Младежкото обединение на БСП. Искам да ви поздравя с провеждането на Националната конференция и да ви пожелая тя да бъде много успешна и с конкретни резултати. Бих искала да ви благодаря за това, което направихме заедно през последната една година. Преди две години новото ръководство на партията започнахме една болезнена промяна, целта на която беше да дадем път на вас – младите, без да създаваме конфликт между поколенията, да осигурим приемственост, но и да имате възможности за изява и развитие. Вярвам, че след две години усещате резултата. Днес много от вас са новите общински председатели, областни председатели, новите депутати, членове на общински съвети, на областни съвети. Много от вас минаха през обученията на институти, политически школи, за да ви подготвим за онзи момент, в който вие ще поемете от нас нещата. Не се страхуваме, че ще вземете местата ни и ще ни смените. Това е задължително да стане. Но наше задължение е да ви подготвим за този момент, за да бъде приемствеността полезна за БСП и за България. Но по пътя на тази подготовка бих искала да ви кажа и още нещо: ако сте се отдали на политиката за привилегия и облаги, се откажете още сега. Даже нещо повече – очакваме от вас да промените политиката. Днес традиционните политики, статуквото, старите политици приемат политиката като облага и привилегия. Те отказаха да приемат предложението ни сами да направим отстъпка – да се откажем от някои от привилегиите в името на други цели, които са справедливост, солидарност, равни възможности. Ние няма да спрем по този път да се опитваме да променяме политическото статукво. Но вярвам, че истинският успех на тази промяна ще дойде с вашето поколение. Ние просто ви трасираме този път, а вие трябва да го извървите докрай. Защото и българската, и европейската, и световната политика изискват тази промяна. Вярвам, че ще я направите. Признателна съм ви, че през тази една година заедно не отстъпихме нито сантиметър от това, което обещахме на младите хора на България. Заедно подготвихме и внесохме Културния чек, който щеше да даде възможност на младите българи да се докоснат до българска култура, българско изкуство и българска книга. Уви, мнозинството отхвърли това предложение. Заедно с вас изготвихме и внесохме всичките ни предложения в изпълнение на политиката за подкрепа на младите хора и младите семейства - студентите да могат да вземат по-облекчени кредити, родителите да могат да плащат по-малко данъци с 50 лв на дете. Родителите на ученици да могат да бъдат подпомогнати не само в първи, но и във втори и трети клас. Цялата младежка програма, която заедно изработихме, претворихме в реални предложения и действия. Но това беше отхвърлено от управляващото мнозинство. Разбира се, няма да ни спрат да продължаваме. Но ви моля – търсете съмишленици сред българските млади хора, сред вашите приятели, колеги, другари в европейските държави. Търсете съмишленици за каузи, защото се видя, че прогресивните млади хора са много близко до нашите идеи. Аз се възхищавам на реакцията на младите европейци след провеждането на Европейския младежки форум в България. Тези смели и свободни младежи се изправиха срещу цялото статукво и казаха: вие съсипахте многогодишния труд на млади европейски хора с това, което направихте в България. Те се възпротивиха на това някой да ги командва и да им натиска копчетата кога да ръкопляскат и кога не. Те се възпротивиха на това, че не бяха участници в събитието и в политиката, а неми наблюдатели и слушатели. Това са нашите естествени съюзници - млади и смели хора, с които трябва да върнем Европа там, от където тя започна, на принципите, на които започна за свобода, за солидарност и за равни възможности. Ще ви кажа пред какво предизвикателство са изправени България, Европа и българският национален  интерес в тези дни и защо се изисква тази младежка енергия в Европа да се обедини и да търсим съмишленици. Тези дни Европа ще вземе решение за така наречения \"пакет за мобилност\" и това е избор и за България дали ще защитим националния си интерес или отново ще бъдем послушните, които ще се задоволим с едно \"мон шери\" или \"скъпи Бойко\". Колко струва това \"мон шери\" - да заличиш цял транспортен бранш  на една страна. Вчера, в парламента нашите опоненти казаха: \"Днес правителството и Бойко Борисов пишат историята\". Добре. Ако правителството и Бойко Борисов днес защитят българския национален интерес и спрат този дискриминационен и несправедлив \"пакет за мобилност\", аз ще съм първата, която ще го поздрави и ще му стисне ръката, но се съмнявам. Те пропуснаха точно тази възможност, за която ви моля - търсете съмишленици. Българското правителство пропусна времето, в което можеше да се обърне към румънското, гръцкото, полското, испанското и португалското правителства, да намери съмишленици и да отстоява каузи. Не само българска национална, а европейската кауза за равни възможности. Ще ви върна една година назад. Помните ли преди една година беше кампанията за парламентарните избори. Тогава казахме: \"Не искаме да ни продавате второ качество храна, защото не сме второ качество народ в Европа\". Помните ли каква лавина охулване се изля върху  БСП, как бяхме наричани \"антиевропейци\", \"хора, които искаме да извадим България от европейското и бъдеще\". Цялата кампания се съсредоточи върху това. Помните ли преди една година, когато казахме: \"Ние искаме да сме равни на другите Европейски народи, не искаме да сме задния двор на Европа\". Така скочиха десните, че дори доведоха г-н Лопез от Европа да се изправи в кампанията пред българския народ и да каже: \"Не гласувайте за БСП, защото Европа няма да ги подкрепи\". Вижте какво се случва след една година. Днес ЕК приема директиви против двойните стандарти в храните. Днес всички европейски лидери, еврокомисари и премиери, на общи форуми се събират, за да решават как да спрат двойния стандарт в храните. Българският и европейските омбудсмани заседават по този въпрос. Вижте днес как се изказват европейските лидери за това дали да бъдем държави на две скорости и на три в Европа. Нашето изречение: \"Не искаме да бъдем задния двор на Европа и искаме да сме равни с другите европейски народи\", днес придобива измерение \"Не на Европа на две скорости\". Защо ви връщам към тези дни - за да ви дам кураж, да ви дам смелост. Не се страхувайте да бъдете първи! Върху вас ще се изсипе много негативизъм, ще ви хулят, ще чуете и ще прочетете за себе си неща, които никога не сте си и помисляли, че  са ви се случвали. Не се огъвайте! Продължавайте! Важното е, че след време тези, които са ви хулили, ще ви последват, а вие сте били първите. Пожелавам ви смелостта да бъдете водачи на България и на Европа.", "date": "2018.05.12", "title": "Корнелия Нинова: Обръщението „мон шери“ към Борисов ще струва цял транспортен бранш на една страна"}
{"url": "http://www.monitor.bg/bg/a/view/bolidyt-na-aerton-sena-ot-1993-a-godina-beshe-prodaden-za-4-19-miliona-evro-99286", "text": "Болидът на Макларън от 1993-а година, пилотиран от световния шампион във Формула 1 Аертон Сена (Бразилия), е продаден на аукцион в Монако за 4,19 милиона Евро. Организаторите на търга от Бонамс не оповестиха официална информация кой е станал притежател на автомобила Форд Косуърт MP4/8A, след като е платил 4 197 500 евро, включително и премията на купувача. Те обаче казаха, че машината е напуснала аукционната къща след оживен и разгорещен спор и наддаване. Медийните публикации посочват, че е много вероятно колата да е била закупена от собственика на Формула 1 Бърни Екълстоун, който точно в Монако има колекция от спъки коли. Той бил споделил пред медии, че смята да участва по телефона, но не е ясно дали е изпълнил намеренията си. Бонамс каза, че напълно работещият автомобил, с оригинален двигател и скоростна кутия V8, е бил най-важната машина за историята Формула 1, която Mакларън някога са представяли на търг. Първата кола на Сена, с която той се е състезавал в Монако, Toleman-Hart TG184 от 1984 -а година, също се продава на търг в изложбения център \"Les Grandes Marques a Monaco\" за 1,6 милиона евро.", "date": "2018.05.12", "title": "Болидът на Аертон Сена от 1993-а беше продаден за 4,19 милиона евро"}
{"url": "http://www.monitor.bg/bg/a/view/zapadyt-podgotvja-okonchatelen-dogovor-kosovo-poluchava-chlenstvo-v-oon-a-syrbija-v-es-99285", "text": "Представители на пет западни страни - САЩ, Великобритания, Франция, Германия и Италия се срещнаха във Вашингтон, за да обсъдят преговорите между Белград и Прищина, съобщават сръбски медии. Политическите директори за Западните Балкани на петте западни страни се събраха за консултации по финалната фаза на диалога между Белград и Прищина, която би трябвало да приключи с окончателен договор, подписан от страните най-късно до една година, с цел да доведе до нормализация на отношенията. Досега се посочваше, че тази нормализация подразбира признаване на реалността и съгласие Косово да стане член на ООН, което би дало възможност Сърбия да стане член на ЕС. Между западните дипломати вече има съгласие за основните принципи. Един от тях е, че е \"по-добре да няма никакъв договор, отколкото да има лош договор между страните\", пишат медиите. Лош договор би бил подялба на Косово и нещо като Република Сръбска в Косово, пишат медиите, позовавайки се на неназовани източници. За тази цел се водят разговори не само в Брюксел, а и в други центрове, напимер в Берлин. Германският канцлер Ангела Меркел вече два пъти кани в кабинета си сръбския президент Александър Вучич, а миналата сряда се срещна и с косовския президент Хашим Тачи.", "date": "2018.05.12", "title": "Западът подготвя окончателен договор: Косово получава членство в ООН, а Сърбия - в ЕС"}
{"url": "http://www.monitor.bg/bg/a/view/edin-zaginal-i-27-raneni-pri-katastrofi-prez-denonoshtieto-99266", "text": "Един човек е загинал, а 27 души са ранени при станалите 20 тежки катастрофи през изминалото денонощие, съобщиха от МВР. В София са регистрирани 3 тежки и 59 леки пътнотранспортни произшествия, ранени са петима.", "date": "2018.05.12", "title": "Един загинал и 27 ранени при катастрофи през денонощието"}
{"url": "http://www.monitor.bg/bg/a/view/kradci-ot-zalojna-kyshta-ostavat-v-aresta-99277", "text": "Двамата грабители от заложна къща“ Кеш“ в Пазарджик Иван Куртев и Димитър Асенов остават в ареста, след като пловдивският Апелативен съд потвърди най-тежката мярка за неотклонение на колегите си от Окръжния съд в Пазарджик. Магистратите приеха, че има реална опасност Куртев и Асенов да се укрият или да извършат друго престъпление, а мотивите за това са криминалните досиета на нападателите. Единият има 19 присъди, а другият-16, някои от които за посегателства върху чужда собственост. Прокурорът по делото представи доказателствата, уличаващи двамата рецидивисти в грабежа, които са се осмелили по обяд на 1 май да извършат грабеж на заложната къща. Обектът се намира на гърба на сградата на Областната дирекция на МВР в града, където постоянно има дежурен полицай. Първи в заложната къща нахълтал Куртев, който заплашил служителката вътре Р.И. че ще я застреля, макар че бил с голи ръце, и отмъкнал 4 златни гривни и още толкова златни синджира. Двамата са наблюдавали жената известно време и дори се снабдили с маска за нападението, уточни държавното обвинение. Веднага след обира бижутата били продадени скоростно, като целта им била да се снабдят с пари.", "date": "2018.05.12", "title": "Крадци от заложна къща остават в ареста"}
{"url": "http://www.monitor.bg/bg/a/view/uchenicite-vyv-varna-masovo-s-falshivi-karti-v-gradskija-transport-99265", "text": "Голяма част от варненските ученици пътува в градския транспорт с фалшиви карти. Само за няколко седмици контрольорите са засекли 45 от подправените документи. Всички те са предадени в Икономическа полиция, която разследва случая. Фалшивите карти за градски транспорт са на ученици от 8-и до 10-и клас от различни варненски гимназии. Някои от тях са с еднакви поредни номера. Продавани са за 10 лева, цена двойно по-ниска от реалната, съобщи БНТ. \"Имали сме случаи на някоя фалшива карта, но такова масово явление както досега, от началото на седмицата го забелязахме, не е имало\", каза изпълнителният директор на на \"Градски транспорт\" ЕАД-Варна инж. Злати Златев. Той обясни, че фирмата ще намери начин да сложи воден знак на документите. Самите ученици са наясно със схемата за фалшиви карти. Някои от тях са против нея, а други уточняват, че всеки може да си направи такива вкъщи.", "date": "2018.05.12", "title": "Учениците във Варна масово с фалшиви карти в градския транспорт"}
{"url": "http://www.monitor.bg/bg/a/view/cvetan-cvetanov-poseti-novata-sportna-zala-arena-shumen-i-ja-nareche-perla-na-grada-99267", "text": "Председателят на ПГ на ГЕРБ и заместник-председател на партията Цветан Цветанов посети новата спортна зала \"Арена Шумен\" и се запозна с хода на довършителните работи по спортното съоръжение, съобщиха от пресцентъра на ГЕРБ. Строителството на \"Арена Шумен\" се финансира с 8 млн. лв., отпуснати от правителството на Бойко Борисов през август 2016 година. Многофункционалната спортна зала ще има 1500 стационарни седящи места, а с мобилните трибуни на терена капацитетът й ще достига до 2400 души. Застроената площ е близо 5000 кв. м. Всички основни зони на залата са разположени така, че тя да създава благоприятни условия за различни видове дейности. Залата е подходяща за всички спортове - международни състезания по волейбол, баскетбол, хандбал, художествена гимнастика, бокс, фехтовка. Изпълнителите изтъкват, че като архитектура и функционалност е най-добра след столичната \"Арена Армеец\" По думите на Цветан Цветанов \"Арена Шумен\" е перлата на града и променя неговия облик. \"Досега в Шумен не е имало такава инвестиция. Това предизвиква интереса и на други инвеститори\", е казал той. Цветанов е обяснил, че на мястото на \"Арена Шумен\" преди е имало изоставена казарма, превърнала се в бунище.", "date": "2018.05.12", "title": "Цветан Цветанов посети новата спортна зала \"Арена Шумен\" и я нарече перла на града"}
{"url": "http://www.monitor.bg/bg/a/view/aziatski-ritmi-izpylvat-borisovata-gradina-14-dyrjavi-se-vkluchiha-v-tradicionnija-festival-99269", "text": "Музикални изпълнения от Тайланд, Китай и Филипините очароваха публиката, дошла на Азиатския фестивал в Борисовата градина, който вече се превръща в традиция. Това е второто издание на събитието, подкрепено от зам.-кмета по екология в София Йоана Христова, посланиците на азиатските страни, както и от президента Румен Радев. Средствата, събрани от него, ще бъдат дадени на деца, лишени от родителска грижа и под опеката на Фондация “За нашите деца”. Наред с изпълненията, държавният глава изнесе реч за значението на мероприятието и важността от приятелството между страните.”За да има добри взаимоотношения между хората, , култура и обичаи”, каза той. Като символ на приятелството и мира бяха пуснати 30 бели гълъба от сцената “Лятна Естрада” в Борисовата. На фестивала гостите имат възможността да опитат традиционна азиатска кухня, билкови чайове, както и да станат част от нашумелия наскоро феномен кпоп с урок по танци. Наред с ароматните ястия, грациозните изпълнения и красивите фотографии, присъстващите могат да опитат да напишат йероглифи, потапяйки се в изкуството, известно като калиграфия. Фестивалът ще завърши с теглене на победители от томбола, в която могат участват отделилите над 10 лв. от джоба си за традиционна храна, напитки, шалове, играчки и други традиционни артикули, а наградата ще е пътуване до желана дестинация в азиатския континент. Закриването на събитието ще бъде съпроводено и от изпълненията на младежите от БГ групите „Сайфър“ и „Токсик“, които танцуват кпоп.", "date": "2018.05.12", "title": "Азиатски ритми изпълват Борисовата градина"}
{"url": "http://www.monitor.bg/bg/a/view/radev-sydbata-ni-shteshe-da-e-razlichna-bez-aprilci-99268", "text": "\"Все повече поколения ни делят от онзи славен и страшен април на 1876 година. И въпреки всичко невидимата сила на народната памет ни призовава отново в гнездата на бунта, в местата, където се роди свободата\". С тези думи започна тържественото си слово президентът Румен Радев в Брацигово по повод 142 години от Априлската епопея. Той припомни, че турските рапорти определят Брацигово като един от най-важните бунтовнически центрове.\"Тук, в полите на Родопите, българите издигнаха своята въстаническа крепост, а самоотвержената отбрана разколеба дори най-жадните за плячка башибозуци\", каза президентът, цитиран от БТА. \"За нашите светли апостоли историята отреди величие и безсмъртие. Бенковски, Каблешков, Волов, Петлешков и много други не видяха възродена България, но те проправиха път там, където нямаше посока. Те провидяха бъдещето там, където времето бе спряло\", посочи още държавният глава. \"Пред мъченическата гибел дейците на бунта не се отрекоха от своя идеал, граден със слово и пушка. Те не отстъпиха и не се разколебаха, защото саможертвата беше венец на тяхното дело. И вашият храбър градец плати за свободата ни повече от големите български градове. И вие, брациговчани, бъдете горди със своите герои, отбеляза още в словото си Румен Радев. \"Без априлци нашата национална съдба би била различна, без себеотрицанието на поборниците, духът на България щеше още дълго време да остане разколебан, защото честта на Отечеството е дело на свободните духом, а пътят на Родината се гради от достойните. Поклон пред пред достойно Брацигово!Вечна слава на героите на Априлското въстание!\", каза в заключение президентът.", "date": "2018.05.12", "title": "Радев: Съдбата ни щеше да е различна без априлци"}
{"url": "http://www.monitor.bg/bg/a/view/sofijskata-policija-pokazno-proverjava-velosipedisti-99270", "text": "Столичната пътна полиция продължава започналата вчера специализирана операция за проверка на велосипедистите в града. Тя бе провокирана от инцидент през седмицата, при който колоездач удари дете в \"Южния парк\". Полицаите проверяваха на място, на което е много вероятно да срещнат нарушител - на булевард \"Витоша\", по който е забранено преминаването на велосипедисти - засега няма обходен веломаршрут в района, макар че такъв бе обещан. Всички спрени, се проверяват и за неплатени глоби по стари наказателни постановления. Според данните на столичната пътна полиция през миналата година в София са глобени 720 велосипедисти. Колоездачи са били замесени в 139 пътни инцидента с двама загинали и 140 ранени. Сред най-честите нарушения са промяна на посоката на движение, без сигнал, навлизане в насрещното платно за движение и отнемане на предимство и не на последно място употреба на алкохол, съобщи \"Нова телевизия\".", "date": "2018.05.12", "title": "Софийската полиция показно проверява велосипедисти"}
{"url": "http://www.monitor.bg/bg/a/view/eto-gi-zadyrjanite-chinovnici-ot-zdravnata-kasa-okryjnijat-syd-gleda-merkite-za-neotklonenie-samo-na-ivan-despotov-i-podchinenija-mu-vladi-manev-ostanalite-dvama-sa-pusnati-ot-aresta-99271", "text": "Под съдебна охрана в залата на окръжния съд в Пловдив преди минути бяха въведени само двама от общо четиримата първоначално задържани за източване на бюджета на здравната каса. Директорът на Дирекция „Договаряне и контрол на изпълнението на медицинската, денталната помощ и аптеки”  в РЗОК Пловдив Иван Деспотов и подчинения му Влади Манев бяха вкарани в съда с белезници. Другите двама – бизнесменът Николай Александров и управителят на мнимите аптеки  не са задържани под стража. Адвокатите на Деспотов и Манев – Стефан Левашки и Зоя Тошкова поискаха един час от съдия Станислава Бозева, за да се запознаят с материалите по делото. Деспотов и Манев са обвинени от прокуратурата за получаване на 50 000 лева подкуп. Парите дошли от бюджета на НЗОК, откъдето ги изплатили по дублирана рецепта за скъпоструващи лекарства на болни от хепатит С. Траншът общо бил за 89 000 лева.  Разследването установило, че през последната година от бюджета на касата били източени общо 1 милион и 100 хиляди лева. Според прокуратурата мозъкът на схемата бил собственикът на истински аптеки Николай Александров, който успял да привлече преди година в плана си Иван Деспотов и Влади Манев – началник сектор „Контрол на аптеки” в РЗОК. Последният замесен е социално-слаб, който имал опит в придобиването на дружества с ДДС дългове. Именно той ставал управител на фалшивите дружества, които били регистрирани специално за източването на касата. Очаквайте подробности!", "date": "2018.05.12", "title": "Ето ги задържаните чиновници от Здравната каса"}
{"url": "http://www.monitor.bg/bg/a/view/bracigovo-otbeljaza-142-godini-ot-aprilskata-epopeja-99276", "text": "Невидимата сила на народната памет ни призовава отново и отново в гнездата на бунта. Миговете на изпитание са безпогрешно огледало на истината, защото в тях ясно се отразяват и величавият патриотизъм, и задушливият дим на позора. Вашият малък градец е направил за свободата много повече от много по-големи градове, бъдете горди с това. С тези думи се обърна към жителите и гостите на Брацигово президентът Румен Радев, който в петък вечерта прие почетния строй  на зарята- проверка по случай 142 години от Априлската епопея. „Все повече поколения ни делят от страшния и славен април на 1876 година.Когато Брацигово въстана, колебания нямаше. Думите на завърналия се от Оборище Васил Петлешков разбуниха предците ни. Храбрият ви градец плати за свободата ни повече от големите български градове\", посочи държавният глава. Без себеотрицанието на поборниците духът на България щеше още дълго да остане разколебан. Защото честта на родината е дело на свободните духом. А пътят на отечеството се гради от достойните“, подчерта Румен Радев. След края на вечерната проверка тържествени илюминации озариха небето над общината, с което бяха изпратени знамената на Априлското въстание.", "date": "2018.05.12", "title": "Брацигово отбеляза 142 години от Априлската епопея"}
{"url": "http://www.monitor.bg/bg/a/view/berluskoni-otpraznuva-svobodata-s-golo-tjalo-99264", "text": "Лидерът на италианската десница Силвио Берлускони ще може отново да се кандидатира за депутат или сенатор, както и да бъде избиран за премиер – постанови съдът в Милано. Четирикратният министър-председател на Италия бе лишен от това право заради осъждането му през 2013 г. на четири години затвор заради данъчни далавери. Три от въпросните години му бяха опростени заради давност на престъплението, а поради преклонната му възраст той прекара четвърта като социален работник в дом за стари хора. Така през март 2015 г. експремиерът изтърпя наказанието си, но поради закон, приет по ирония на съдбата от негово правителство, той трябваше да остане под „политическа карантина“ цели три години. След изтичането им неговите адвокати представиха иск в трибунала в Милано да му бъдат възстановени всички политически права и в петък сбедобед това се случи.             Берлускони отпразнува радостната вест с посещение на международния панаир на антикварите  в Милано, където си купи рисунка на Марк Шагал на голо женско тяло. Експремиерът се оказа доста словоохотлив пред надушилите визитата му няколко репортери, пред които без да му мигне окото пожела неуспех на напъните на лидерите на партиите „Пет звезди“ и „Лига“ Луиджи Ди Майо и Матео Салвини да съставят правителство. По принципи Салвини е негов коалиционен партньор и Берлускони се бе съгласил депутатите и сенаторите от неговата формация „Форца Италия!“ да подкрепят „отвън“ инициативата, тоест без да участват в евентуалния бъдещ кабинет. С пожелания „неуспех“ обаче той на практика „отряза“ лидера на „Лига“, което според политическите коментатори в Рим и Милано означава, че Берлускони желае незабавен предсрочен вот. На който вече ще може да се кандидатира и да предяви за пети път претенции към правителствения дворец „Киджи“ във Вечния град.", "date": "2018.05.12", "title": "Берлускони отпразнува свободата с голо тяло"}
{"url": "http://www.monitor.bg/bg/a/view/vasil-mladenov-s-vtoro-mjasto-na-dvojki-v-djerba-99275", "text": "Васил Младенов спечели второ място на двойки на турнира в Джерба (Тунис) с награден фонд от 15 хиляди долара. Във финалната среща поставените под щ2 Младенов и Анис Чорбел от Турция отстъпиха с 2:6, 4:6 на първите в схемата Диего Идалго от Еквадор и Сем Веербек от Холандия. През следващата седмица Младенов ще участва на друг турнир в Тунис.", "date": "2018.05.12", "title": "Васил Младенов с второ място на двойки в Джерба"}
{"url": "http://www.monitor.bg/bg/a/view/nova-raketa-za-mnogokratna-upotreba-ot-space-x-i-tuneli-pod-gradovete-ot-boring-company-mysk-napredva-v-kosmosa-i-pod-zemjata-99263", "text": "Най-новата версия на ракетата Falcon 9 на SpaceX, излетя днес от космическия център на НАСА, Кенеди във Флорида. Най-новата версия на ракетата Falcon 9 на SpaceX, излетя днес от космическия център на НАСА, Кенеди във Флорида. В 20:14 GMT, първата от ракетите Falcon 9 Block 5 се издигна от Lunch Complex 39A (LC-39A) с Bangabandhu Satellite-1 на борда си, който изведе в Геостационарна Транферна Орбита (Geostationary Transfer Orbit, GTO). Block 5 е най-новата версия на Falcon 9, която е способна да извърши над 10 полета, като се нуждае само с инспекции и минимално обновяване, след всеки от тях. Изстрелването на Falcon 9 беше при лека облачност и премина без инцидент, след като напусна площадката. На първата минута и 14-та секундна, точката на максимално натоварване бе премината, когато ракетата разви скоростта на звука. Изключването на главния двигател беше на втората минута и 31-та секунда, последвано първия етапа на отделяне, две секунди по-късно. Вторият етап продължи две минути и четири секунди,  преди да достигне 27 минути и 38-секунди, когато краткото второ запалване постави Bangabandhu Satellite-1 в орбита.  Междувременно, първият етап извърши поредица от маневри, преди да кацне на безпилотната баржа „Of Course I Still Love You”, в Атлантическия океан. Това е 25-то успешно кацане за Falcon 9.  Това бе първия полет за Block 5 на ракетите Falcon 9, които включват редица подобрения, увеличаващи производителността, експлоатационния живот на бустера и същевременно намалят времето за възстановяване и подмяна на части. Според SpaceX, новата ракета Block 5 ще може да излети 10 пъти само след инспекция и минимална поддръжка между изстрелванията и общо 100 пъти, преди да се наложи да бъде заменен. Освен това може да бъде изстрелян отново в рамките на 24 часа, след възстановяване.  Двигатели на Block 5 имат с до 8% процента по-голяма тяга предишните, контрола на полета позволява по-добър ъгъл на атака, спестяващ гориво, както и термичен щит, изработен от титан за по-добра топлоустойчивост, в основата на ракетата, който я защитава при връщането. Освен това има подобрения на краката за кацане, които са прибиращи се за по-лесно разполагане. Тези подобрения са насочени не само към това, Falcon 9 да стане по-надежден и многократно използваем, но и във връзка с очаквания първи полет на Crew Falcon, които ще превозва астронавти до Международната Космическа Станция (ISS). За тези мисии Falcon 9 трябва да бъде сертифициран, като годен за хора. Това означава, че не само трябва да бъде възможно най-устойчив на повреди, но и да поддържа всички вибрации и ускорения ниски, за да защити живота на пътниците и екипажа.  Bangabandhu Satellite-1 е първият спътник на Бангладеш. Управляван от Комисията за регулиране на далекосъобщенията в Бангладеш (BTRC), Bangabandhu използва 26 Ku и 14 C лентови транспондери и е произведен от Thales Alenia Space на платформата Spacebus 4000B2. Когато достигне орбитална позиция на 119.1 ° Изток, ще осигури телекомуникационно покритие за Бангладеш, Бенгалския залив, Индия, Непал, Бутан, Шри Ланка, Филипините и Индонезия. Освен в космоса Илон Мъск достигна и под земята. Неговата Boring Company е направила някои доста впечатляващи крачки за относително краткото си съществуване. Илон Мъск за първи път сподели своята визия за компанията през декември 2016 г., обещавайки да реши проблемите с трафика, изграждайки мрежи от тунели в градските центрове. Сега компанията довършва първия си тунел, тестово трасе, която се намира под Лос Анджелис.  Намалявайки на размера на тунелите и автоматизирайки машините, които ги копаят, Boring Company се надява да намали разходите за изграждане на тунели повече от 10 пъти. Освен това, планира да превърне изкопаната скала в тухли тип Lego за строеж на евтини жилища. Мъск също така предложи, мрежа от тунели в Лос Анджелис, която да свързва места като Летище Лонг Бийч (Long Beach Airport) с центъра на града, LAX, UCLA и Стадион Доджър (Dodger Stadium). Но най-важни са първите стъпки, като компанията започва да работи по първия си тестов тунел, който започва в централата й в Лос Анджелис.  През октомври миналата година, стана известно, че този тунел е вече дълъг 152,4 м и е напълно бетониран с релси и кабели. Мъск каза тогава, че след няколко месеца, тунела ще бъде дълъг около 3.2 километра, а след година ще е от летище LAX до 101-ва улица, разстояние от около 21 километра.  Той обяви също така, че първият тунел на Boring Company под LA е почти готов и че е „в очакване на окончателните регулаторни одобрения, като ще предлагаме безплатни разходки за обществеността след няколко месеца”.  За сега, не е ясна точната дължина на тунела, но видеото предполага, че първите пътници със сигурност ще имат време да се насладят на пътуването.", "date": "2018.05.12", "title": "Нова ракета за многократна употреба от SpaceX и тунели под градовете от Boring Company"}
{"url": "http://www.monitor.bg/bg/a/view/izdirvashtite-bojan-petrov-videli-podozritelen-obekt-vremeto-poprechilo-99256", "text": "Алпинистът Боян Петров не беше открит и във втори височинен лагер под връх Шиша Пангма, остава надеждата той да се намира в някоя ниша и да не е видян от хеликоптерите. Това казаха пред Хоризонт от екипа на българина. От хеликоптерите беше видяно, че там има две палатки, но по-късно, когато на мястото стигнаха спасителите по земя, откриха палатките празни. За програма \"Хоризонт\" на БНР Деян Петков от екипа на Петров съобщи, че хеликоптерите не са открили палатката на българина на трети лагер: \"Означава две неща - или е слязъл надолу към Лагер 2, или вятърът я е издухал\". Петков опроверга появилата се по-рано информация, че хеликоптерите са забелязали подозрителен обект по маршрута: \"Нищо не са забелязали. Говорих с пилота, той категорично отрича. Имало е нещо, което са забелязали, върнали са се втори път да го разгледат, но се е оказало скала. На борда на хеликоптера има много опитен алпинист, който знае къде да гледа и какво.\" В мащабната спасителна операция в Хималаите участват над 100 китайски спасители, шерпи, алпинисти, както и два непалски хеликоптера. Утре се очаква спасителите да стигнат до самия връх. В момента хеликоптерите са в Катманду. При облитането са направени снимки, на които ще бъде направен обстоен преглед. ", "date": "2018.05.12", "title": "Издирващите Боян Петров не го откриха в Лагер 2 (обновена)"}
{"url": "http://www.monitor.bg/bg/a/view/ndk-otvarja-za-prostosmyrtni-zalite-na-evropredsedatelstvoto-99262", "text": "НДК, домът на Българското председателство, отваря врати за всички граждани на 21 май. Тогава най-специалните гости на председателството ще са гражданите. Всеки гост ще може да участва в организирани обиколки на сградата, чрез които ще представим как работи Европейският съюз, как се организират и протичат срещите под егидата на Българското председателство и как ЕС работи за бъдещето на Европа, за да продължи тя да бъде най-доброто място за живеене в света. Специално внимание ще обърнем и на най-младите “делегати” през този ден – учениците, заяви министърът за Българското председателство на Съвета на ЕС 2018 Лиляна Павлова. От 9 до 16 ч на 21 май столичани и гостите на София ще могат да се разходят из НДК, да разгледат залите, в които заседават европейските лидери, и да научат повече за уникалните творби на изкуството в двореца. Събитието се организира в партньорство със Съвета на ЕС и Европейската комисия, като всички гости ще имат възможност да получат информация и материали за Европейския съюз. “По време на посещението гражданите ще могат да видят знаковата за председателството зала 3, в която заседават лидерите на Европа. Именно в тази зала се проведоха и продължават да се развиват най-важните дебати за бъдещето на Европа, за младите хора, за сигурен и стабилен Европейски съюз, за европейската перспектива и свързаност за Западните Балкани, за цифровата икономика и умения, които са приоритетите на Българското председателство и водещите теми в европейския дневен ред през първата половина на 2018 г., докато страната ни оглавява Съвета на ЕС”, посочи още министър Павлова. Посетителите ще могат да се снимат на масата, където по време на срещата на върха ЕС - Западни Балкани на 17 май ще седят германският канцлер Ангела Меркел и френският президент Еманюел Макрон. Ще могат да видят и останалите заседателни зали, в които са поставени емблематични произведения на изкуството. От началото на нашето първо ротационно председателство на Съвета на ЕС до 5 май 2018 г. броят на заседавалите делегати в НДК, в резиденция “Бояна” и извън тях е 16 581. Събитията в НДК се радват и на силен медиен интерес. Статистиката показва, че акредитираните за 4 месеца журналисти са 3260. В НДК има над 80 ценни произведения на изкуството, създадени специално за интериора на двореца на културата от водещи български творци от втората половина на XX в. В деня на отворените врати посетителите ще видят творенията на едни от най-утвърдените български майстори - Дечко Узунов, Марин Върбанов, Светлин Русев, Павел Койчев, Теофан Сокеров, Антон Дончев, Димитър Киров, Иван Кирков, Христо Стефанов.", "date": "2018.05.12", "title": "НДК отваря за простосмъртни залите на европредседателството"}
{"url": "http://www.monitor.bg/bg/a/view/reabilitiraha-berluskoni-i-veche-moje-da-uchastva-v-izbori-99258", "text": "Милански съд реабилитира бившия премиер на Италия Силвио Берлускони, отменяйки всички обвинения по делото за измами на неговата компания Медиасет пише в. \"Кориере дела сера\". Изданието уточнява, че решението, взето в петък вечерта след заседание на съдийската комисия, позволява на 81-годишния политик, лидер на партията \"Напред Италия\" отново може да участва в избори. По-рано, според закона, приет през 2012 година, забраняващ на осъждани да участват в държавното управление, той не можеше да се кандидатира за изборни постове. През 2013 година Берлускони получи окончателна присъда от четири години, която бе съкратена заради амнистия до една година затвор, по обвинение в измама с цел да избегне плащане на данъци. Присъдата за лишаване от свобода, поради преклонната възраст на политика, бе заменена с общественополезен труд.", "date": "2018.05.12", "title": "Реабилитираха Берлускони и вече може да участва в избори"}
{"url": "http://www.monitor.bg/bg/a/view/rusija-ne-dava-viza-na-nemski-jurnalist-uchastval-v-razsledvanijata-za-doping-99257", "text": "Русия отказва да издаде виза за Световното първенство по футбол на изтъкнатия германски спортен журналист Хайо Зепелт, от когото тръгнаха разкритията за огромен допинг скандал с руски спортисти, предадоха ДПА и Франс прес.   Работодателят на Зепелт, германската телевизия А Ер Де съобщи в изявление, че е научила, че журналистът е в списък на нежелани лица, но Русия не е уточнила защо той е в този списък. \"Според А Ер Де това е уникален случай в нейната история на спортна журналистика и безпрецедентен пример за атака над отразяването на големи спортни събития като Световното първенство по футбол\", заяви телевизията.  Неправителствената организация \"Репортери без граници\" изрази възмущението си и призова международния футболен управитилен орган ФИФА да осъди решението на Русия и да предприеме стърки Зепелт да бъде допуснат в Русия да отразява Световното първенство по футбол. Зепелт е известен с разследванията си на допинг скандали от 2009 г. След негов документален филм Международния олимпийски комитет замрази олимпийското участие на Русия през декември м.г. за допинг практики и системна манипулация на антидопинговата програма на Зимните олимпийски игри в Сочи през 2014 г. Това принуди руските спортисти да участват като неутрални на тазгодишната зимна олимпиада в Южна Корея. МОК отмени наказанието на Русия през февруари. Германското външно министерство съобщи, че работи по изясняване на ситуацията с Хайо Зепелт и при необходимост ще се обърне към руската страна, предаде ТАСС. Държавният секретар по парламентарните въпроси в министерството Щефан Майер призова руските власти да преразгледат решението си. Обективното и независимо отразяване на Мондиала означава, че \"в страната трябва да се допускат и журналистите, които критикуват страната и допинговите й нарушения\", каза той.", "date": "2018.05.12", "title": "Русия не дава виза на немски журналист, участвал в разследванията за допинг"}
{"url": "http://www.monitor.bg/bg/a/view/amerikanski-f-22-prehvanaha-dva-ruski-bombardirovacha-kraj-aljaska-99261", "text": "Американски изтребители F-22 са осъществили прехващане на два руски стратегически бомбардировача-ракетоносци Ту-95 в небето, западно от крайбрежието на щата Аляска. Това е съобщено от командващия аерокосмическата отбрана на Северна Америка (NORAD) Андрю Хенеси. Според него инцидентът се е случил в петък сутринта местно време (вечерта на петък българско време) в международното въздушно пространство край Аляска. „Два базирани в щатна F-22 прехванаха и визуално идентифицираха два руски далекообхватни бомбардировачи Ту-95, летящи в опознавателната зона на ПВО на САЩ около западното крайбрежие на Аляска, северно от Алеутските острови“, съобщава Хенеси. Според него F -22 са съпровождали руските самолети докато не напускат опознавателната зона на ПВО, която се разпростира на около 320 км от западното крайбрежие на щата. Хенеси подчерта, че Ту-95 не са нарушили въздушното пространство на САЩ.", "date": "2018.05.12", "title": "Американски F-22 прехванаха два руски бомбардировача край Аляска"}
{"url": "http://www.monitor.bg/bg/a/view/vyldobrev-i-kompanija-veche-parkiraha-muzikalnata-si-karavana-na-plaja-veche-e-oficialno-ljatoto-zapochna-na-11-maj-99260", "text": "\"Благодаря ви, че споделяте този невероятен миг с нас! За първи път свирим тук, но няма да е за последен\", каза развълнуван Стефан Вълдобрев в края на първия си концерт в Зала 1 на НДК вчера. За два часа и половина, в лежерната обстановка на плажен къмпинг с истинска каравана, бус и палатка на сцената, Вълдобрев и една от най-успешните български лайв банди \"Обичайните заподозрени\" в състав Стоян Янкулов-Стунджи, Веселин Веселинов-Еко, Иван Лечев и Мирослав Иванов пренесоха многобройната си публика на морския бряг. Фенове на възраст от 2 месецa до 82 години пяха и танцуваха на фона на емблематични парчета като \"Хелий\", \"Сняг над Сахара\", \"Едно\", \"Холивуд\", \"Рай\", \"Към\", \"Тази песен не е за любов\", \"Аз ли съм или не съм\", \"Бряг с цвят най-зелен\", \"Хромозоми\" и абсолютния летен хит \"По-полека\". Любимата на всички песен \"Фойерверк\" Стефан Вълдобрев изпълни в дует с певицата Михаела Филева. Като специален поздрав \"на живо\" от виенската опера познавачът на народното творчество, учителят и професор инж. Донев изпълни кратък етюд за класическа китара - по бели маратонки. И за да бъде всичко в тон, за изпълнението на парчето \"Обичам те, мила\", на сцената се качи и актрисата Мая Бежанска. В образите на безгрижни къмпингари видяхме студенти от НАТФИЗ, в компанията на младия талант Никола Стоянов, познат на зрителите с ролята на Тино от сериала \"Революция Z\". Заедно с групата си The Gentlemen той подгряваше турнето на Вълдобрев през 2017 г. Залугата за ефектната сценография, модерни визии и мултимедия бе дело на талантливата Полина Герасимова. С вчерашния си спектакъл \"Обичайните заподозрени\" и Стефан Вълдобрев стартират своето лятно турне, което се надява да повтори и дори надмине миналогодишния успех на \"Барът е до морето и морето е до бара\", което събра над 15 000 души за десет локации. Концертът на \"Обичайните заподозрени\" в НДК се осъществи с медийната подкрепа на вестник \"Монитор\".", "date": "2018.05.12", "title": "Вече е официално: Лятото започна на 11 май"}
{"url": "http://www.monitor.bg/bg/a/view/medici-na-protest-za-zaplati-v-sofija-99259", "text": "Стотици медицински лица се събраха на пл. „Независимост“ на протест за достойни заплати. Поводът за недоволството е Международният ден на сестринството, който отбелязваме в днешния ден. Протестиращите са облечени в бели престилки и носят плакати, на които пише:\"Днес протест, утре стачка\", \"Здравните грижи сега\", \"Искаме стабилност на здравеопазването\" и други. В района е засилено полицейското присъствие, предаде „Фокус“. Движението по бул. „Цар Освободител“ и бул. „Дондуков“ е ограничено в участъците около протеста.", "date": "2018.05.12", "title": "Медици на протест за заплати в София"}
{"url": "http://www.monitor.bg/bg/a/view/nazaem-ot-kan-top-6-filma-v-programata-na-festivala-koito-zaslujavat-vnimanie", "text": "Отново настъпи това време от годината, в което всички себеуважаващи се кинодейци акостират на френската Ривиера. Най-големият филмов фестивал в Европа беше открит преди броени дни в Кан, а стартът му не се размина и с няколко гафа. Да преглътнем факта, че Дарина Павлова прослави страната ни от позицията „гостенката, която си щрака селфита“ (както бе описана от „Ройтерс“) на червения килим, нарушавайки правилника на форума. Смут бе внесен още от отстраняването на филмите на Netflix от конкурсната, а впоследствие и не само, програма на фестивала. За капак организаторите лишиха критиците от възможността да гледат заглавията предварително. Нещо повече, те са отделени от официалните прожекции, посещавани от редовите зрители и оценяват лентите в пълна изолация в различни зали. Последното, очаквано, не бе посрещнато с бурни овации от журналистите, които отсега предполагат, че в основата на това решение се корени по-слаба филмова селекция. Ние обаче оставаме оптимисти, имайки предвид, че фестът в Кан е сред малкото киносъбития, които все още не са се поддали на флирта с комерса. Само за справка – дори Американската филмова академия тази година отпразнува победата на първото си фентъзи-лауреат - „Формата на водата“, а отсега можем да се обзаложим, че сред фаворитите за наградите догодина ще влезе комиксовата лента „Черната пантера“. Ако и вие все още предпочитате независимото кино пред филмите, изтъкани от спецефекти и крошета на супергерои, то следващият списък с най-обещаващите филми, които ще направят премиерата си в Кан през следващите дни, е точно за вас.     Самият факт, че на екран се появява очарователното дуо Хавиер Бардем - Пенелопе Крус на нас ни служи като достатъчна причина да хукнем още сега към киносалона за „Всички знаят“. Съпружеската двойка е доказвала неведнъж магията, която генерира в синхрон пред камерата (спомнете си „Вики, Кристина, Барселона“ на Уди Алън, например). Нещо повече, „Всички знаят“ е дело на достатъчно утвърдено име в средите - Асгар Фархади, двукратен носител на „Оскар“ за чуждоезичен филм. В архива си от статуетки има и две други отличия от феста в Кан. Действието във „Всички знаят“ се фокусира върху Лаура (Крус), която се завръща в родното си село край Мадрид заедно със съпруга си Алехандро (Рикардо Дарин) и децата им. Лентата е заснета изцяло на испански език. Това превръща „Всички знаят“ в първия филм, откриващ престижния форум в Кан, от 2004 г. насам, който не е сниман на английски или френски език. Предишният такъв бе „Лошо възпитание“ на Педро Алмодовар. Филмът на Фархади бе сред основните фаворити за закупуване на Netflix, които въпреки скандала тази година обявиха, че ще присъстват от позицията си на разпространители в Кан. Въпреки това обаче в наддаването за заглавието спечели американската компания Focus Features.   Спайк Лий е от режисьорите, които рядко разочароват любителите на седмото изкуство. Флиртът му с феста в Кан стартира още през 1986 г. с дебютния му филм She's Gotta Have It. Същата година Лий печели и първата си „Златна палма“. Следва „Треска в джунглата“ (1991), също ознаменувана с голямата награда на форума. Завръщането му в киноафиша на събитието определено ни радва. А като притегателна сила към големия екран ни действа и участието на Адам Драйвър във въпросната продукция – един от малкото смислени актьори, чиято звезда изгрява покрай фентъзи поредиците ала „Междузвездни войни“ и „Отмъстителите“. И още плюсове от актьорския състав – в главната роля се разписва Джон Дейвид Уошингтън - синът на друг наш фаворит Дензъл Уошингтън. Новото заглавие, с което Лий прави поредната си заявка за „Златна палма“, е BlacKkKlansman. Сюжетът е вдъхновен от реални събития и се завърта около афро-американски детектив в Колорадо Спрингс, който тръгва по дирите на местния главатар на Ку-клукс-клан.     Добро впечатление прави, че след кратката си авантюра със „Спайдърмен“, Андрю Гарфийлд се ориентира към заглавия, чийто замисъл не е да припомни не дотам добре забравеното старо. Така, професионалният му път го отведе пред камерата на Мел Гибсън за „Възражение по съвест“ и „Мълчание“ на Мартин Скорсезе – и двата филма бяха несправедливо пренебрегнати в рамките на миналогодишните награди „Оскар“. Тази година Гарфийлд се завръща на голям екран с „Под сребърното езеро“ на Дейвид Робърт Мичъл. Поверена му е ролята на Сам, който от сякаш от немай къде решава да затегне шапката на детектив, когато съседката му мистериозно изчезва. Мистерията превръща мъжа в маниак на тема градски легенди в Лос Анджелис, като неизбежно го сблъсква дори с кошмарната холивудска реалност. Широкото разпространение на „Под сребърното езеро“ се очаква да стартира на 22 юни.     Кажете ни, че режисьор е Тери Гилиъм, реализацията на филма е отнела близо три десетилетия, а една от главните роли пада от Джони Деп, за да отиде в ръцете на Адам Драйвър и със сигурност ще ни видите притаили дъх в киносалона. Става дума за „Човекът, който уби Дон Кихот“. Именно с него ще приключи и 71-ото издание на фестивала в Кан на 19 май. Гилиъм, който впрочем е добър познайник на родните киномани, имали възможността да го видят в рамките на София Филм Фест преди две години, подхваща за първи път проекта си през 1989 г. Финансиране обаче успява да набави 11 години по-късно. Драми с лентата, вдъхновена от класиката на Сервантес, има и до днес. Така едва вчера „Човекът, който уби Дон Кихот“, получи зелена светлина за прожекция в Кан. Причината за това се корени в съдебния иск, внесен от португалския продуцент Пауло Бранко. Той потърси правата си, след като по думите му, е работил редом до Гилиъм по заглавието, но приносът му така и не е оповестен. „Работата на всеки един продуцент по този филм трябва да бъде уважена“, категоричен е той. Скандалът предизвика и Amazon да се изтегли като разпространители за САЩ от заглавието, а самият Гилиъм получи микроинфаркт.     Няма как да изброяваме любимите ни заглавия от феста в Кан и да пропуснем „Дивата круша“, която бележи първото участие на филм с българско участие (от позицията на копродуценти) в състезателната програма на форума от 23 години насам. Лентата е осмият пълнометражен проект на турския режисьор Нури Билге Джейлан, който вече е носител на „Златна палма“. Заглавието е подкрепено от Националния ни филмов център, снимано е в партньорство с филмовото студио Ню Бояна. Продуцент от родна страна е „РФФ Интернешънъл“. Другите страни, компании от които също се разписват с участие в реализацията на продукцията, са Турция, Франция, Германия, Босна и Херцеговина, Македония, Швеция и Катар. Действието на „Дивата круша“ се върти около Синан, който е страстен почитател на литературата и винаги е искал да стане писател. Когато се завръща в родния си град в Анадола, влага цялата си енергия в намирането на средства, с които да издаде книгата си, но се оказва, че го преследват дълговете на баща му.       НА ФРОНТА НА ФАНТАСТИКАТА   И феновете на „Междузвездни войни“ в Кан имат повод за наздравица. Именно там ще се проведе премиерата на дългоочакваната лента, проследяваща предисторията на любимия ни галактически контрабандист Хан Соло. Шанс да изгледаме \"Соло: История от Междузвездни войни\" и на наш терен ще имаме съвсем скоро. Лентата ще дебютира по родните кина още този месец, на 25 май. Как ще се справи Олдън Еренрайх с ролята, която неизменно свързваме с Харисън Форд, предстои да разберем. Плюс в актива на лентата несъмнено е и участието на звездата от „Игра на тронове“ Емилия Кларк. Междувременно продадените билети за „Соло“ са били двойно повече от продадените за премиерата на може би най-касовата продукция на Marvel „Черната пантера“ в рамките на 24 часа. Само в деня на световната му премиера - 23 май, филмът за Хан Соло се очаква да реализира приходи от 170 млн. долара.", "date": "2018.05.12", "title": "Назаем от Кан"}
{"url": "http://www.monitor.bg/bg/a/view/r-evolucija-na-uspeha-ili-kak-provokacijata-prodava-ot-pop-ikoni-do-rodni-starletki-v-borbata-za-slava-i-pari-99235", "text": "В рецептата за успех влизат щипка късмет, доза амбиция, издигнати върху канапе от талант. Инжектирани с провокация като гарнитура обаче, тези качества превръщат звездите в световен феномен. На родна почва също имаме „достойни“ примери на изгряващи с провокация старлетки. Гери-Никол и Сузанита например могат да се състезават коя по-скандален клип да направи. Засега Сузанита е с една „дупара“ напред. Да не забравяме обаче ветераните. Първа в тази посока крачките съм към върха направи Мадона. С фаталните 13 албума зад гърба си и в пъти повече хитове тя е бетонирала имиджа си на поп икона вече три десетилетия насам и често забравяме как започна кариерата й. Макар да получава популярност с дебютния си едноименен албум Madonna, вторият й - Like a Virgin, продуциран от Нийл Роджърс през 1984 г. я изстрелва към звездния небосклон. Причината - изпълнението на чаровната блондинка за първите годишни видео музикални награди на MTV, което се счита за началото на скандалните моменти в кариерата на 26-годишната тогава певица. Мадона излиза на сцената облечена с вече емблематичното бюстие сватбена рокля и колан с надпис Boy Toy (б. а. - играчка за момчета). Докато тече изпълнението, певицата се въргаля на сцената, вири високо крака в дантелени чорапи и жартиери, прави неприлични жестове. През 80-те това очаквано води до бурни дискусии, но скандалът дава старт на бляскавата кариера на Мадона и става запазена марка за имиджа й. За първото турне на певицата - The Virgin Tour, билетите се изкупуват като топъл хляб, като тези за първия от обиколката са изчерпани за 35 минути. Неприемлива за обществото нотка се преплита и в текстовете към песните й, и в клиповете - Papa Don't Preach предизвиква дебати, защото в нея се пее за бременно момиче, изповядващо се на баща си, във видеото към Open Your Heart тя влиза в ролята на стриптийзьорка, която се сприятелява с малко момченце. През 1986 г. Мадона и съпругът й Шон Пен играят заедно във филма „Шанхайска изненада“, който бива остро критикуван, тъй като съпрузите изграждат репутация на враждебност, най вече заради изблиците на ярост към папараците, които кръщават двойката Poison Penns (б. а. - отровните Пен). На 31-годишна възраст Мадона издава албума Like a Prayer, като едноименният сингъл в него става един от най-големите й хитове и достига до номер 1 в САЩ, Великобритания и цяла Европа. Клипът обаче води до поредния скандал. Видеото съдържа много католически символи, поради което е денонсиран от Ватикана заради „богохулната“ смесица от еротика, католически символизъм и намекната история за расизъм. Припомняме, че включва кадри, в които Мадона танцува пред горящи кръстове, целува черен светец в църква и получава стигмата. Поредното доказателство, че провокацията продава, е успехът на парчето Justify My Love, чийто клип със сексуални сцени и текст се явяват прекалено неприемливи за медии като MTV и той не е допуснат до ефир. Вследствие на това звукозаписната компания на Мадона решава да издаде първия по рода си „видео сингъл“ съдържащ клипа. От него са продадени над 400 000 копия, а от сингъла – над милион. Шокиращ за критиците е и албумът Erotica, издаден, когато Мадона е на 34 години. По традиция клипът към едноименната песен се приема като твърде скандален, поради което е показан само три пъти по MTV. Следващата дръзка стъпка в кариерата й е лентата „Тяло на показ“, която е определена от мнозина за софткор порно – героинята на Мадона убива съпруга си чрез секс. С подобно съдържание е и друг филм с нейно участие – „Опасна игра“. Десет години по-късно пореден скандал за едни, сензация за други, предизвикват видео музикалните награди на MTV. На церемонията Мадона е облечена като младоженец и разменя страстни целувки с „булките“ Бритни Спиърс и Кристина Агилера. Пристигането на поп иконата в България също не преминава кротко. Тя събра близо 60 000 меломани на Националния стадион „Васил Левски“ в София на 29 август 2009 г. Още на 25 август Светият синод на Българската православна църква призовава българите да бойкотират концерта й, тъй като 29 август е религиозен празник, на който миряните следва да постят. Освен това според църквата Мадона развращава младото поколение. На 6 септември Пловдивският митрополит Николай по време на своята литургия по случай Съединението на България обявява, че трагедията в Охрид, при която загиват 15 българи, е може би Божие наказание заради концерта на Мадона, задавайки въпроса: Макар Мадона да не е фен на Лейди Гага и да се говори за вражда между двете, поп чудовището вдигна летвата с малко по-различна провокация. Стефани Джоан Анджелина Джерманота, както сочи паспортът й, покори музикалната сцена с рокля от месо, обувки, излети по релефа на пиано, и кожени прашки, веещи се върху \"Харли\". Като бивша танцьорка на бурлеска и грозното пате в дъното на хранителната верига в гимназията, Лейди Гага изгради бизнес империя върху ексхибиционизма си, превръщайки инфантилни и убийствено досадни хитове като Bad Romance и Alejandro в институция. Макар певицата да израстна творчески пред очите на меломаните, още през 2014 г., когато със суинг легендата Тони Бенет записаха Cheek to Cheek, никой нямаше да забележи потенциала й на пълнокръвен артист и хитмейкър, ако не беше изгряла с провокация. Скандалът около името на Гага излезе извън пределите на САЩ и през 2016 г. китайските власти забраниха на изпълнителката на Poker Face да влиза на територията на страната след срещата й с Далай Лама. Ексцентричната певица е била добавена към списъка с „враждебни чужди сили“ на Китайската комунистическа партия, след като тя се появи на събитие редом до тибетския лидер. Във Фейсбук тя сподели видео от събитието и срещата й с Далай Лама, в което се коментират теми като медитация, духовно здраве и как да се детоксикира човечеството. Техният разговор обаче предизвика гневна реакция от Пекин, които традиционно наричат Далай Лама „вълк в монашески одежди“. Самият той, който живее в изгнание от 1959-а, твърди, че просто търси повече автономия за тибетците. След заветната среща мистериозното крило за пропаганда към Комунистическата партия е спуснало „важна инструкция“, с която се забранява целият репертоар на певицата в континенталната част на Китай.  Младото поколение артисти не блести с креативност, но пробивните старлетки предизвикват шанса да кацне на недоразвитото им рамо по модел на гореописаните икони. На фона на „Дисни“ принцесите Селена Гомес и Деми Ловато, които не изтъркаха сладникавия нюанс в имиджа си, Майли Сайръс успя да изгради бунтарска репутация. Екранната Хана Монтана тотално погреба миловидния си дебют през 2013 г. Дъщерята на кънтри звездата Били Рей Сайръс записва албума Bangerz, с което започват и промените в нея – обръсване на главата, слагане на пиърсинг, публично пушене на трева, провокативно държание и прочие. Най-големият й хит разбуни най-много духовете. През 2013 г. от баба до бебе слушаха Wrecking Ball, а на клипа 19-годишната тогава изпълнителка лъсна чисто гола, люлееща се върху метална топка на верига. За 24 часа видеото събра близо 20 милиона гледания в YouTube, поставяйки световен рекорд и спечели наградата на MTV за най-добро видео. По примера на Майли се водят и родните старлетки. Първа Гери-Никол изгря с провокация. Закачливата лолитка не изпъкна особено в X Factor, където я поставиха в група, но за скандала около парчето „Момиче като мен“ се чу в цяла България. Причината не е ангелски глас, а голо дупе на непълнолетна в родния ефир. Агресивната еротика в него превърна 17-годишната тогава варненка в първия БГ изпълнител с над 300 000 гледания за денонощие след премиерата. За три дни пък Гери-Никол се сдоби с рекорд от над милион гледания и „честитка“ от Държавната агенция за закрила на детето (ДАЗД), която поиска СЕМ да спре излъчването на клипа. Причината - показването на сцени, в които дете е обект на сексуално желание, е неприемливо и не следва да бъде толерирано, независимо от родителското съгласие. Според експертите естеството на песента и провокативното й визуално представяне може да въздейства негативно не само върху конкретния изпълнител, но и върху децата, които гледат клипа. Ентусиасти пък дадоха идея за стартиране на кампания „Да облечем Гери-Никол”, с идеята певицата да освежи гардероба си с нещо различно от кожени прашки. и „Ударила е този рекорд само заради прекрасната порнография” са част от по-меките коментари на воайорите в социалните мрежи. „Гледам видеото на Гери-Никол и си мисля – не е ли забранено детското порно?”, написа влогърът Емил Конрад. Гери-Никол от своя страна благодари във Фейсбук на държавните органи за двойното увеличение на гледаемостта на „Момиче като мен” само за няколко дни, след като се разчу, че искат да го спират. написа тя Пътищата на Гери-Никол с нейния откривател Криско, който гони славата на Милко Калайджиев като Христофор Колумб на чалга звезди, но за рап, се разделиха. Първият артист в лейбъла му „Адаманд“ обаче също доби голяма популярност с провокация. „Антилопа“-та на Тита още звучи по дискотеките, което е поредното доказателство, че песента е тотален хит. За месец време Тита успя да навлезе в джунглата на шоубизнеса с над 10 милиона гледания в YouTube. Макар цитати от текста на песента като да не бяха приети с отворени обятия от по-възрастната аудиторията, видеото стана най-споделяното сред тийнейджърите. Представителите на мъжкия пол също останаха очаровани от клипа, в който Тита захапва сурово месо и се заиграва с... Тита. Не липсват и кадри, в които тя гали живо зайче между краката си, които разбуниха духовете. Дори вечно усмихнатата Хилда Казасян се обърна към красавицата с думите: когато Софи Маринова взе лицето й назаем. Факт е обаче, че нейната провокация е приемлива на фона на едва прохождащи лолитки като Сузанита. За невръстната дъщеря на Орхан Мурад злословят много. Тя приема всяка критика като реклама с отворени обятия. Името й се превърна в едно от най-споменаваното у нас за прекалено дълъг период от време, а скандалното й видео към „Луцифер и Буда“ се закотви на челната позиция по гледаемост в YouTube. Новият й клип към песента с попфолк певеца Ангел „К`во става, брат“ също достигна над 1 милион гледания за седмица. Българинът обича сеира и гледката на неприличното за едно дете поведение отново стана сензация. Причината – Сузанита, която скоро навърши 15 години, продължава да прекрачва моралните граници. На кадрите облеклото на певицата по традиция е оскъдно, отново са налице туърк изпълнения и размахване на среден пръст като при дебютния клип. Навеждането към колегата й за орална любов, пушенето на трева и плюенето по полицаи обаче надмина провокацията от дуета й с Каската. Както „Монитор“ първо съобщи, възмутен гражданин вече е подал сигнал в ДАЗД за клипа, като експертите обещаха да сигнализират и СЕМ. обясниха пред „Монитор“ от агенцията. Родителите обаче не намират нищо нередно в изявите на дъщеря си. Орхан Мурад и съпругата му Шенай демонстрират пълно съгласие с поведението на наследницата си, която пуши цигари, има татуировки и твърди, че води полов живот. Изпълнителят на „Хиляди слънца“ неведнъж е заявявал, че тийнейджърката не е по-скандална от другите имена в бранша и по друг начин не може да се пробие в България. Гери-Никол също защити колежката с думите:  ", "date": "2018.05.12", "title": "(Р)еволюция на успеха  или как провокацията продава"}
{"url": "http://www.monitor.bg/bg/a/view/svetovnoizvestnijat-fotograf-pier-gonor-v-epohata-na-selfitata-izlagame-svojata-intimnost-na-pokaz-choveshkoto-lice-ima-ogromna-sila-da-razkazva", "text": "- София е много голям град и не съм сигурен, че искам да правя портрети в града. Иска ми се да видя по-скрити от социума места и хора – например онези, които обработват земята, не тези, които са на столичната улица. Разбира се, всеки човек е важен, но самият град сякаш ни поглъща... Да, снимал съм портрети и в България при предишното си идване, прекарах една седмица в Рилския манастир. За мен като практикуващ католик, западноевропеец, православната църква с нейните свещеници и животът на монасите бяха много интересни. Трогна ме това, че те приеха да бъда сред тях толкова време. Тогава направих малки портрети за себе си и не съм ги показвал още. Не затова, че сме в криза и материалът е скъп, а защото мисля, че да се приближиш към един миниатюрен портрет винаги е по-интимно изживяване, по-голяма мистерия. Когато не се срещаш с героя директно лице в лице, тяло в тяло, а възприятието влиза деликатно през очите... - Хората, които видях в Рилския манастир, са много вярващи. Този живот, който те водят, е живот на вътрешна концентрация, докато днешното светско общество винаги гледа навън, към външното, към привидностите – да правиш мускули, да ходиш на фитнес... В момента иконите на обществото са тип Кристиано Роналдо, много млади хора гледат към тях, а тези облечени във вълнени дрехи монаси, на едно студено място, са също индивидуалности със силни характери – не по-малко личности от футболистите, да речем. Между тях има всякакви – повече или по-малко симпатични. Не всички монаси са толкова изразителни, експресивни, но имаше двама, които ми направиха силно впечатление. - Чак гражданин на света – не, защото се чувствам повече европеец, отколкото японец, да речем. След 30 години живот в Испания, след като любовта ми е в Мадрид и сърцето ми е там. Но също така част от сърцето ми е и във Франция. Истината е, че когато някой посети една страна, когато получава обич и гостоприемство от хората там, наистина започва да чувства тази страна. Аз съм бил и три пъти в България, така че вече съм малко и българин... - Влюбих се в Мадрид и просто останах. Мадрид е страхотен град. Ако първо се бях влюбил в София или Буенос Айрес, може би днес щях да бъда там. Харесва ми, че в Мадрид хората се откриват към другия, много са дружелюбни, а това е нещо изключително важно в живота на артиста. - Аз започнах да правя такива фотографии, в които оставям душата си, доста късно – почти 40-годишен, но в моето детство и юношество във Франция се показваше много фотография. Излагаше се дори в училищата. Мисля още оттогава съм имал съзнанието, че фотографията притежава огромна сила за разказ. И най вече лицата. Имената в професията, които от ранна възраст са ме интересували, са именно майстори на портретната фотография. Те говорят за човешките състояния, обръщат поглед към различните хора. Например американските фотографи от кризата през 1929 - 1934 г. като Уокър Евънс, Брасай във Франция, чеха Йозеф Куделка с поезията в неговата работа с ромските жители в Румъния. Благодарение на тях си дадох сметка, че портретът не е просто портрет, той е част от човека, но се мултиплицира и показва нещо отвъд, нещо повече, така че отразява и нас самите като огледало. Когато правя моите портрети, аз се срещам с героите си многократно, прекарвам доста време в компанията им, а след това публиката се идентифицира с тях, като вижда лицата им... - В моя квартал в Мадрид живееше един господин Антонио – бивш боксьор, който извършваше малки домашни поправки за този и онзи от съседите... Веднъж ми поиска да му направя портрет и той стана много хубав. Толкова хубав, че ми каза: “Виж, хората ще си спомнят за мен, когато умра...“. И сега, когато той вече не е между живите, ние в квартала продължаваме да говорим за Антонио, когато виждаме неговата снимка. - Във физическо отношение може би заради това, че имаме по-комфортен живот, нашите лица са станали като че ли по-спокойни. Но войните продължават – тук не, но в световен мащаб – да. Продължава да има глад по света – тук ни се струва, че не, но другаде – да. Хората може да са променили своите вярвания и разбирания, обаче чувствата им не са се променили. - Струва ми се, че в епохата на интернет, Фейсбук, Туитър и селфитата хората излагат своята интимност на показ във всяко ъгълче на света, дори без да знаят на кого дават тази информация, без да са наясно кой е този, който „получава“ техните лица. Говорят за своите любовни подвизи или за онова, което притежават. Мисля, че понякога те се чувстват особено развълнувани от това, че някой ги гледа толкова отблизо, и също си дават сметка за силата на човешкото лице. - В интерес на истината, аз не знам всичките истории, защото невинаги мога да питам. Но си спомням една такава история за баща и син цигани. Този господин Хосе беше на моята възраст и имаше 7 деца. Продаваше желязо в Южна Испания. Обясни ми, че не иска да го снимам, защото най-големият му син току-що бил починал. Но веднъж той видя моите портрети – имаше сред тях един с дете, което държи петел в ръце, и ми каза: „О, колко е хубав! Хайде, направи ми и на мен портрет – с второто ми дете!“ Беше облечен в черно, защото беше в траур, и носеше на врата медальон със снимка на починалото си момче. Когато отидох в къщата му, вторият му син, малкият Рафаел, точно се прибра от улицата. Беше топло, той беше гол от кръста нагоре и кожата му беше много бледа, а ръцете на баща му в абсолютен контраст, бяха почернели от работа. Без нищо да им показвам, Хосе сложи едната си ръка върху масата и с другата прегърна сина си. Двамата си приличаха, но се виждаше колко неща са минали през сърцето на бащата. Много се развълнувах. Аз бях изгубил двама братя – единия като дете, другия като възрастен. Моят баща никога не беше носил траур, ако става дума за дрехи, но в сърцето си го носеше. Ето защо почувствах тази история близка и вложих много, много емоция в нея. - Има около 1% примерно. Нормално е и аз го разбирам. Но идеята все пак е да направя портрета и обикновено хората очакват снимките си с нетърпение. Моята работа е бавна, често е необходимо да измина дълъг път, за да може една общност да ме приюти, да ме приеме – били те миньори, земеделци или цигани... На тях им харесва чувствителността в моята работа. А за мен е важно с нея да оставя знак, че тези хора съществуват. - Аз правя много неща с фотографията, защото това е моята професия. Давам уроци, водя курсове по фотография, работя с много институции. Например наскоро участвах с още 11 колеги в проект за музея „Прадо“ в Мадрид. Миналата година бях в друг проект на една фондация във Франция – там снимах портрети на спортисти. Преди това пък имах ангажимент с университета в Навара. А с институт „Сервантес“, който популяризира испаноезичната култура по света, вече правим 6 изложби – след Палермо, Манчестър, Чикаго, Ню Йорк и Белград шестата е сега в София.", "date": "2018.05.12", "title": "Световноизвестният фотограф Пиер Гонор: В епохата на селфитата излагаме своята интимност на показ"}
{"url": "http://www.monitor.bg/bg/a/view/lisabon-stolicata-na-evrovizija-2018-srednovekovni-zabelejitelnosti-granichat-s-ultramodernija-kompleks-na-konkursa", "text": "След като записаха в португалската столица промоционалното си видео за своето участие на „Евровизия 2018“, италианските представители в конкурса Ермал Мета и Фабрицио Моро така се влюбиха в града, че запяха пред камерите на местните телевизии „Искам да си купя къща в Лисабон“... И те едва ли са единствени, защото Лисабон е наистина прекрасен. Той е непретенциозен, безгрижен и малко меланхоличен – като всички големи морски градове, особено ако са разположени по на юг. Такива са и неговите обитатели, чийто характер най-точно може да се улови в мелодиите на фадо – песните, с които португалските мореплаватели огласяли корабите си, тръгнали да завладяват света... Лисабон е позиционираната най-западно европейска столица и единствената, която докосва Атлантическия океан. Това придава на града особена светлина и му открива прекрасни, почти винаги ясни сини небеса. Една от най-характерните гледки там са многобройните алеи, пресичани от типичните жълти трамваи – един от символите на Лисабон. Къщите изглеждат покатерени една връз друга, а океанският бриз сякаш разказва старите истории на рибари и моряци. Неслучайно Вашку да Гама тръгва именно от Лисабон за своето пътешествие в търсене на Индиите. В колективното съзнание португалската столица е неразривно свързана с тъгата на фадото, знаменитата saudade, но всъщност днешният град е много жизнен и пълен със забележителности, които трябва да се открият и разгледат. Разположен е на склона между крепостта на Сао Жорже и река Тахо. Вековете си личат в корозиралата мазилка на фасадите, в избледнелите плочки и тесните улички, където гласовете звучат като във фуния. Такъв е кварталът още от арабското владичество (ХІІІ-ХІV век), когато той е представлявал целия град. При маврите Алфама постига най-големия си разцвет, била е район на благородници и търговци и това още се вижда в изящните детайли на старите мавритански дворци и фонтаните, скрити във вътрешните дворове (патио). В по-късното си развитие Алфама става обиталище само на рибари и докери, които работят по река Тахо. Превръща се в плетеница от тесни улички и криволичещи алеи, а къщите са накацали една над друга с терасите си с изглед към Тахо. В тези преплетени улички няма място за модерност: никакви коли, никакви супермаркети или модни ресторанти. Има само малки квартални магазинчета, дрогерии и салони за фадо – локали, където се свири традиционна португалска музика от душата на Лисабон. Тук, естествено, е и музеят на фадото.   Това е една от най-старите сгради в Лисабон и със сигурност едно от най-знаковите и посещавани от туристите места. Разположена на най-високия хълм, тя предлага спираща дъха гледка към целия град и устието на река Тахо. С 360-градусовата панорама, която се разкрива от стените й, крепостта винаги е била ключова за войните през вековете. Първите укрепления там са още от VI век пр. Хр. Крепостта е освободена от властта на маврите през 1147 г. от крал Алфонсо с помощта на кръстоносците. По-късно става и седалище на кралския дворец, но от XVI век, когато той е преместен на сегашния Търговски площад, започва да запада. Две силни земетресения, през 1531 и 1755 г., сериозно увреждат структурата на сградата. Периодът на възстановяване започва през 40-те години на миналия век и сега Сао Жорже е сред главните атракции на Лисабон.   Най-големият площад в Лисабон е разположен на устието на Тахо: тук в началото на ХVІ век е построен кралският дворец „Рибейра“, резиденция на португалските владетели в продължение на 200 години, преди да бъде разрушен от страшното земетресение през 1755 г. След това маркизът на Помбал, министър на вътрешните работи в тогавашното правителство, напълно възстановява площада и го свързва с престижния квартал Баиша. Тогава именно е наречен търговски площад, за да бъдат обявени новите му функции като място, където са се предлагали стоки от далечни земи. През 1775 г. в центъра на площада е издигнат паметник на крал Жузе І, проектиран от най-прочутия скулптор на онази епоха. От три страни площадът е ограден с традиционен дворец, боядисан в жълто, включващ богато украсена арка с часовник и скулптури на герои от португалската история, водеща към центъра на Лисабон.   Това е кварталът между хълмовете, върху които се простират Алфама и Баиро Алто. Започвайки от арката на улица „Аугуста“, Баиша се разклонява в мрежа улици от прави линии, разположени в строг геометричен ред според изискванията на маркиз Помбал при реконструкцията след земетресението. По негово нареждане всички сгради са съобразени с антисеизмичните стандарти – и това в ХVІІІ век. Позициониран в сърцето на Лисабон, елегантният квартал е в центъра на всекидневния живот на столицата със своите модни бутици, ресторанти, традиционни сладкарници и многобройни барове, където може да опитате чашка типичен местен ликьор. Главната пешеходна артерия е ул. „Аугуста“, която води до едноименната арка на площад „Росио“. Тук има множество банки и офиси, което прави Баиша важен търговски и финансов център. Една от атракциите е асансьорът „Санта Жуста“, декориран с елементи от желязо в неоготически стил, изкачващ посетителите до върха на кула, от която се разкрива панорамна гледка към цял Лисабон и околните хълмове.   В изкачването по тесните улички на Алфама често се стига до места, от които се разкрива прекрасна гледка. Едно от най-впечатляващите е Мирадоуро де Санта Луиза, откъдето се виждат река Тахо и червените покриви на Алфама, както и античните стени на някогашната мавританска крепост, куполът на Санта Еграсия, църквата на Санто Ештевао и двете бели кули на църквата на Сан Мигел. Особеност на тази тераса е нейната структура от арки, обгърнати с цветя, чиито багри са невероятни през пролетта и лятото. Те хармонират прекрасно с типичните старинни португалски плочки „азулежус“, които покриват околните фасади.   Катедралата на Лисабон, наричана от местните просто Sé de Lisboa, е църква в романски стил и седалище на столичната епархия. Тя е построена през 1147 г. върху руините на по-стара джамия. Оттогава много пъти структурата на сградата е променяна: резултатът е микс от различни архитектурни стилове, макар че доминира романският с розетката в центъра на фасадата и двете камбанарии близнаци. През 1300 г., в епохата на готиката, е пристроен и манастир с няколко параклиса, които са били почти изцяло разрушени от земетресението през 1755 г. Дори гробниците на крал Алфонсо ІV и неговото семейство не са били спасени. През миналия век много от декорациите в неокласически стил са премахнати, за да се придаде на катедралата по-скоро средновековен вид. Във вътрешното пространство има 2 тръбни органа, само единият от които сега работи, а най-новите плочки „азулежус“ са положени за визитата на папа Йоан Павел ІІ през 1982 г.   Convento do Carmo – комплекс от романски манастир и едноименна църква, датира от 1398 г. и е бил сериозно увреден от земетресението през 1755-а. Църквата умишлено не е реконструирана и си остава един от най-видимите символи на онзи страшен катаклизъм. Руините на манастира изглеждат направо като театрален декор с аркадите, отворени към синьото небе, и със светлия камък, обрасъл с трева. Комплексът е променял многократно функциите си през вековете. През XIX век например е бил база на кралската гвардия. През 1864 г. обектът минава под разпореждане на асоциацията на португалските археолози, които от развалина го превръщат в музей – Археологическия музей Ду Карму, който обединява артефакти от различни места и епохи.   Тя се намира в едноименния квартал и се възправя самотна срещу морето и синьото небе със своя перленосив цвят. Това е един от най-представителните паметници на Лисабон и от 1983 г. е в списъка на световното културното наследство на ЮНЕСКО. Бастионът е висок 30 м и е ограден с 4 кули. Строежът започва през 1515 г., стилът е преобладаващо готически с византийски елементи. Любопитно е, че позицията на кулата се е променила с годините: била е построена сред водите на река Тахо, а сега се намира почти на брега й вследствие на неговото изместване.   Освен старини в Лисабон има и един ултрамодерен полюс – Паркът на нациите. Той е създаден след световното изложение Expo 1998, когато на испанския архитект Сантяго Калатрава е възложено преустройството на павилионите и индустриалните зони в пространства за развлекателни, културни, спортни цели. В естетическо отношение паркът е триумф на структурите от стомана, стъкло и боядисан в бяло железобетон и представлява много ефектен урбанистичен комплекс. За кратко време там изникват търговски и изложбени центрове, жилищни сгради (обитавани вече от близо 15 000 души), арени за театрални спектакли, казино и яхтено пристанище с 600 места. Със сигурност посетителите трябва да обърнат внимание на Океанариума – огромен аквариум, оформен като кораб, и един от най-големите в Европа. В района има и кабинков лифт, осигуряващ бързо придвижване, който е построен още за Експо`98. В Парка на нациите е и Алтиче Арена, където се провежда песенният конкурс „Евровизия 2018“.   Със своя капацитет да побира 20 000 души Алтиче Арена е една от най-големите закрити зали в ЕС и е идеална за домакинството на мащабни събития като конкурса „Евровизия“. Досега е давала покрив и на други забележителни масови прояви: Световното първенство по баскетбол за младежи (1999), Европейските музикални награди на MTV (2005), концерти на Джъстин Бийбър, Адел, Мадона, Лейди Гага, Бритни Спиърс, Кайли Миноуг, Ариана Гранде, Бионсе... Сградата е проектирана от известния португалски архитект Режино Круз и напомня огромна летяща чиния. Дизайнът на сцената за „Евровизия 2018“ е създаден от германеца Флориан Видер и е вдъхновен от формата на корабите, като така напомня за големите географски открития в историята на Португалия. Тази година на сцената няма LED екрани или пиротехнически и други грандомански специални ефекти: организаторите държат да бъдат оценявани само песните и гласовите данни на участниците, а не публиката да се „разсейва“ с магията на технологиите... Разположена в центъра на Лисабон, в северната част на Парка на нациите, зоната на арената разполага с отлични транспортни връзки, мол, множество ресторанти, барове и богата инфраструктура, улесняваща музикалните фенове. Плюс това е буквално до река Тахо, чиито изглед е в състояние да омиротвори и най-нервните участници в конкурса или да поеме и понесе на вълните си радостта им. Надяваме се нашите представители Еquinox да са от вторите на финала днес.", "date": "2018.05.12", "title": "Лисабон – столицата на „Евровизия 2018“"}
{"url": "http://www.monitor.bg/bg/a/view/uchenichkite-na-ginekolog-bez-da-pitat-majkite-njama-da-iskat-razreshenie-ot-roditelite-i-pri-izsledvanijata-na-tijnejdjyri-za-spin-99240", "text": "Ученичките ще могат да ходят на гинеколог сами, без да питат майките си. Занапред няма да се изисква съгласието на родителите дори ако тийнейджърите по своя инициатива решат да си направят изследвания за вируса на СПИН, сифилис или други венерически болести. Това предвижда проект на Наредба за дейностите по здравно консултиране, профилактични прегледи и изследвания на лица, навършили 16 години. Над тази възраст юношите и девойките ще имат всички права да взимат сами решение по отношение на своето здраве като възрастните. Към момента за преглед при лекар и извършване на изследвания децата и непълнолетните трябва да бъдат придружавани от своя родител, настойник или попечител или най-малкото той да се е обадил предварително на лекаря, че изпраща момчето или момичето. Независимо от това изрично ограничение, което е залегнало дори в Закона за здравето, немалко общопрактикуващи лекари и педиатри, както и специалисти от доболничната помощ преглеждат, изследват и лекуват непълнолетни, без да имат изричното съгласие на родителя, нито да се чуят с тях, когато учениците се явят в кабинетите им. Ако обаче се окаже, че ученикът е заразен от гонорея, сифилис, хламидийна инфекция или каквото и да е друго заболяване, няма да може да се лекува в анонимност от домашните. Лекарят ще трябва да уведомява родителите веднага за поставената диагноза. Девойките ще могат да правят по свое желание и решение пълния набор от изследвания за бременност. Проектонаредбата обаче е категорична, че те няма да имат право да решават сами дали да родят детето си, или да абортират по желание, тъй като акушер-гинекологът задължително ще уведомява майката, бащата или настойника. Дава се право на лекарите и психолозите на консултират младежите и девойките над 16-годишна възраст по въпросните на семейното планиране, сексуалното и психично здраве, поведенческия риск по отношение на наркотици и алкохол, двигателната активност и здравословното хранене. Новата наредба се налагала заради високата честота на ранна бременност до 19 години и броя на абортите, както и значителния брой на млади хора, инфектирани с ХИВ. Около 35% от новорегистрираните серопозитивни лица са на възраст от 15 до 29 години, става ясно от мотивите на здравния министър Кирил Ананиев към проекта. Като причина той изтъква още завишената употреба на алкохол от учениците. Всеки шести на 16 години е пил 20 и повече пъти алкохол през последната година, а 59% от тийнейджърите са консумирали спиртни напитки или вино през последния месец от живота им.", "date": "2018.05.12", "title": "Ученичките на гинеколог, без да питат майките"}
{"url": "http://www.monitor.bg/bg/a/view/facebook-obmislja-da-syzdade-sobstvena-kriptovaluta-99253", "text": "Компанията Facebook FB разглежда възможностите за създаване на собствена криптовалута, която да позволи на ползвателите на социалната мрежа да извършват електронни разплащания, съобщава телевизия Cheddar, цитирана от „Прайм”. Източници на ТВ канала твърдят, че реализацията на идеята може да отнеме няколко години и за целта Facebook няма намерение да привлича външни инвестиции и се старае да не популяризира инициативата си сред своите сътрудници Социалната мрежа започна да проучва блокчейн технологиите преди около година, но с работата е бил зает само един неин служител. Миналата седмица обаче вицепрезидентът на Facebook Messenger Дейвид Маркус обяви, че ще оглави неголяма група по изследването на технологията. Както отбелязва телевизия Cheddar Маркус е бил шеф на платежната система PayPal и е един от инвеститорите в биткойни. Представители Facebook са заявили телеканала, че компанията се занимава с проучване на възможностите на блокчейн технологията, но засега няма да дава допълнителна информация за коментари.", "date": "2018.05.12", "title": "Facebook обмисля да създаде собствена криптовалута"}
{"url": "http://www.monitor.bg/bg/a/view/blizo-18-mln-lv-se-investirat-za-podobrjavane-na-pytnata-bezopasnost-v-oblast-pleven-99254", "text": "Близо 18 млн. лв. се инвестират в подобряване на пътната безопасност в Област Плевен през 2017 г. и 2018 г. Това става ясно от писмени отговори на министъра на регионалното развитие и благоустройството Николай Нанков в парламентарния контрол. С 14,6 млн. лв. от управляваната от министерството Оперативна програма „Региони в растеж“ 2014-2020 г. се рехабилитират 11,8 км от пътя Плевен - Ловеч и още близо 9,5 км от пътя Червен бряг - Чомаковци, се посочва в отговорите на министъра. През миналата година с над 17 000 лв. от държавния бюджет са извършени частични ремонти по третокласния път Искър - Староселци - Ставерци. До края на месец юни за отстраняване на повреди по настилката на пътя, както и в участък от с. Староселци до път ІІІ-137 ще бъдат инвестирани още близо 23 хил. лв. В отговора си министър Нанков уточнява, че за извършване на проучвателно-проектантски работи на свлачище при с. Козар Белене на първокласния път Бяла - Ботевград Агенция „Пътна инфраструктура“ е инвестирала 18,5 хил. лв. Предстои проект да бъде разгледан от Експертния технико-икономически съвет на АПИ, след което ще бъде обявена обществена поръчка за избор на строително-монтажни работи за укрепване на свлачището. Индикативно необходимите за това 3 млн. лв. са осигурени в бюджета на агенцията за 2018 г. До края на месец юли се предвижда да бъде подновена маркировката дългия почти 43 км третокласен път Ясен - Катунец, става ясно от друг отговор на министър Николай Нанков. 30,2 км от трасето се намират на територията на област Плевен, а 12,5 км от него са в област Ловеч.", "date": "2018.05.12", "title": "Близо 18 млн. лв. се инвестират за подобряване на пътната безопасност в област Плевен"}
{"url": "http://www.monitor.bg/bg/a/view/met-gala-ntnost-2018-tazgodishnijat-bal-premina-pod-znaka-na-religijata-prepleten-v-rokli-i-kostumi-99230", "text": "„Мет Гала бал“ е едно от най-значимите събития в света на модната индустрия. Главната редакторка на американския Vogue Ана Уинтур дърпа юздите на събитието от 1999 г. и успя да го превърне от локална инициатива за набиране на средства в състезание за по-по-най- сред знаменитостите. Събитието за пореден път събра на едно място елита на шоубизнеса в „Метрополитън”, за да набере средства за поддръжка на Музея на костюма. В ролята на водещи освен Уинтур влязоха съпругата на холивудския ас Джордж Клуни - адвокатката Амал, дизайнерката Донатела Версаче и певицата Риана. Тазгодишният бал мина под знака на връзката между модата и Римокатолическата църква, поради което звездите заложиха на ореоли, ангелски криле и кръстове по тоалетите си. „Монитор“ подбра най-бляскавите и интересни тоалети от „Мет Гала 2018“.       Визията на певицата Риана напомни за осанката на папата. Красавицата от Барбадос се разходи по червения килим с къса рокля с бюстие в комбинация с палто и митра на главата. По облеклото й бяха поставени стотици перли и черни скъпоценни камъни. Роклята и палтото са дело на модна къща „Маржиела“, чиято нова колекция е проектирана от новия главен директор - дизайнера Джон Галиано, който преди кроеше модели за „Диор“.     Безспорен фаворит на медиите и феновете тази година стана актрисата Блейк Лайвли. Звездата от „Клюкарката“ се появи на събитието в рубинена рокля със златисти елементи и двуметров шлейф. Впечатление направи и прическата й, тъй като в нея беше преплетен елемент, наподобяващ ореол. Тоалетът е дело на Christian Louboutin и Schwartz, а 30-годишната красавица е чакала няколко месеца за готовия продукт. За втора година поред Лайвли не беше придружена от съпруга си – актьора Раян Рейнолдс, поради професионален ангажимент.       Риалити сензацията Ким Кардашиян по традиция събра погледите с минимализъм, но този път той не се състоя в малко количество плат по тялото й, а в семпъл тоалет. Звездата от Keeping Up With The Kardashians се появи на „Мет гала бала“ в дълга златиста рокля по тялото, а религиозният елемент в тоалета й беше само в наличието на два златни кръста. Тази година тя беше лишена от компанията на съпруга си – рапъра Кание Уест, който обаче демонстрира подкрепа към половинката си с редица снимки в Инстаграм.     Актьорът и музикант Джаред Лето пристигна на „Мет Гала“ с певицата Лана дел Рей, а факът, че двамата бяха неразделни през цялата вечер, даде повод за размисъл дали не са пламнали искри между тях. Звездата от „Отряд самоубийци“ заложи на визията на Исус Христос, докато изпълнителката на Summertime Sadness се появи с ореол и сини крила на главата. Шарката по костюмите на двамата съответстваше, което е още една подсказка за нова звездна двойка на хоризонта.     Синът на Уил Смит – Джейдън, който прави опити да пробие като актьор и рапър, се отличи на „Мет Гала 2018“ като един от най-креативните сред присъстващите. 19-годишният звезден наследник безспорно се появи със стил, но за да влезе в религиозната тематика, основен аксесоар към визията му беше икона с неговия лик. Така Джейдън Смит стана една от най-обсъжданите личности в тазгодишното събитие, а негови снимки заляха социалните мрежи.       Поп звездата Кейти Пери буквално кацна в „Метрополитън“ с ангелска визия. Изпълнителката на Swish Swish прикова погледите на присъстващите в златна рокля и чизми и най вече с огромни крила. Близки до 33-годишната певица издадоха, че за тоалета си тя е черпила вдъхновение от армията на т.нар. ангели на Victoria's Secret.", "date": "2018.05.12", "title": "Мет Гала(нтност) 2018"}
{"url": "http://www.monitor.bg/bg/a/view/abiturientkite-minaha-na-filyri-za-ustni", "text": "Абитуриентките минаха на филъри за устни. Зрелостничките вече отказват да си слагат гръдни импланти за бала заради страх от спукване. Това установи репортерска проверка на „Монитор“. Действително няма голям интерес от страна на абитуриентките към поставяне на гръдни импланти, каза за „Монитор“ д-р Антон Тонев, член на Българската асоциация по пластична, реконструктивна и естетична хирургия. Младите дами, освен интерес към филърите за устни, си оправят и скулите, допълни той. По думите на д-р Тонев напоследък твърде малко момичета лягат на хирургичната маса. Освен това, аз лично отказват да правя гърди на 18-годишни освен, ако действително няма нищо и се налага да им се създаде самочувствие, каза той. Така практикуват и колегите със специалност пластична и реконструктивна хирургия, посочи лекарят. Д-р Антон Тонев посочи, че все още много хирурзи без необходимата специалност си позволяват да правят пластични операции. Не са малко и козметичните студиа, където хора без медицинско образование инжектират филъри в устните и скулите. Това може да създаде трайни проблеми, дори да се стигне до обезобразяване на лицето, предупреди специалистът. В клиниката му не минава седмица без младо момиче да потърси помощ след намесата на непрофесионалист. Най-големи са пораженията, когато непрофесионалист инжектира филъри в скулите. получават се огромни лимфни отоци под клепачите, предупреди медикът. Ако се потърси лекарска помощ скоро след инцидента, се прилага хиалуронидаза за разграждане на хилуроновата киселина. На по-късен етап не може да се направи нищо, поясни пластичният хирург. За да не се стига до такива инциденти, д-р Антон Тонев препоръча пациентите да избират доказани специалисти, да не се доверяват на хора, които твърдят, че могат всичко и то на много ниска цена. Междувременно, заради отлива от търсене преди абитуриентските балове редица клиники и студиа започнаха да предлагат филъри и услуги за разкрасяване с намаления. Хиалуронов филър за изглаждане на фини бръчки и хидратация на устни известно студио с клонове в София е Варна предлага вместо за 500 за 400 лева, като намалението важи от 5 май до 4 юни. Лазерната епилация за абитуриентските балове също е с намаление от 20 лева независимо в коя част на тялото е. Така, например ако се обезкосмяла цялото лице цената пада от 150 на 125 лева до 6 юни. Целите ръце и подбедриците съответно при редовни цени 140 и 190 лева са намалени на 120 и 170 лева. За лазерна епилация на цели крака отстъпката е от 60 лева. Вместо 400 момичетата абитуриентки ще платят 340 лева. Хиалуроновите филъри на скули в зависимост от марката варират от 310 до 400 лева.  ", "date": "2018.05.12", "title": " Абитуриентките минаха на филъри за устни "}
{"url": "http://www.monitor.bg/bg/a/view/sybotata-s-dyjd-i-grymotevici-v-sledobeda-99255", "text": "Днес над по-голямата част от страната облачността ще е предимно значителна, след обяд над Западна и Централна България купеста и купесто-дъждовна. На много места там ще превали краткотраен дъжд с гръмотевици, има условия за локални интензивни валежи. Над Източна България ще има значителни разкъсвания на облачността, там вероятността за валежи е много малка. Ще духа слаб до умерен североизточен вятър. Максимални температури между 19° и 24°. Такава е прогнозата за времето на Националния институт по метеорология и хидрология (НИМХ), съобщи пред „Фокус” дежурният синоптик Красимир Стоев. Атмосферното налягане е и ще се задържи по-ниско от средното за май. Над Черноморието ще преобладава слънчево време с временни увеличения на облачността, но без валежи. Ще духа до умерен североизточен вятър. Максимални температури на въздуха: 18°-20°. Температурата на морската вода 17°-19°. Вълнението на морето 2-3 бала. Над планините облачността ще е значителна, след обяд купеста и купесто-дъждовна. На много места ще има краткотрайни, интензивни валежи и гръмотевици. Ще духа умерен, по билата и временно силен северен вятър. Максимална температура на височина 1200 метра около 11°, на 2000 метра – около 5°. В неделя и в понеделник в източната половина от страната вероятността за валежи е по-малка, докато в западната отново ще има условия за краткотрайни, но интензивни превалявания, главно в следобедните часове. През първия ден, по-голяма е вероятността за по-съществени количества в Югозападна България, а в началото на следващата седмица и в районите около Западна Стара планина. Температурите ще са близки до обичайните, в неделя преобладаващите максимални ще са между 20° и 25°, минималните - между 7° и 12°. Привечер в неделя и в понеделник вятърът ще се ориентира от юг-югоизток и температурите в началото на седмицата слабо ще се повишат. От вторник вероятността за превалявания в повече райони от страната отново е голяма; вече и на отделни места в Източна България ще има краткотрайни валежи.", "date": "2018.05.12", "title": "Съботата с дъжд и гръмотевици в следобеда"}
{"url": "http://www.monitor.bg/bg/a/view/dvojka-syrfisti-s-ekomisija-po-cherno-more-ilijana-i-joan-trasirat-marshrut-durankulak-rezovo-99243", "text": "Те са двама млади и влюбени. Един в друг, но най вече в морето, вятъра и вълните. В свободата и адреналина, в липсата на всякакви лимити. Те са Илияна Стоилова и Йоан Колев. И двамата са сърфисти. Илияна е на 27 години от София, а Йоан – на 26 и е от Варна. Тя е бивша националка и държавна шампионка за жени по уиндсърфинг, а той има дори участие на олимпийски игри – в Лондон през 2012 г., където завършва 26-и сред световния сърф елит. Сега двамата имат нова мисия в живота си – да се пуснат по вода по източната граница на България с уиндсърфовете си, при това с изследователска цел – да изготвят „снимка“ на екологичното състояние на крайбрежните води по Българското Черноморие. Идеята им се върти отдавна в главите, мечтали дълго време да се случи. Сега са го планирали за септември, когато ветровете по Черноморието са най-силни. Маршрутът от Дуранкулак до Резово или в обратна посока ще зависи от прогнозите за посоката на вятъра. Сърфистите са си дали срок от два-три дни да прекосят трасето, но голямото им желание е да го направят за възможно най-кратко време. С това предизвикателство те ще прокарат морското трасе по подобие на маршрута Ком-Емине в Стара планина, който вече е обект на много желаещи да го преминат за рекордно кратко време. „Ако се наложи да го преминем за два дни, ще имаме една почивка. Според нашите чисто математически изчисления е възможно това да се случи и за ден, но реално трябва да го преценим на място“, споделя Илияна. Графикът им и действията им по маршрута ще бъдат подробно описани, за да може след това всеки желаещ да подобри резултата им, да се поучи от техния опит. „Това предизвикателство е интересно, защото всичко в него зависи от вятъра. Природата ще има последната дума и за датата на нашия старт. Сега сме си определили периода от 10 септември до края на месеца, в който ще чакаме за най-добрата прогноза“, разказва още Илияна. Хората ще могат да видят как е минало предизвикателството благодарение на първия в България документален филм за уиндсърфинг, който ще бъде заснет от специално сформиран екип за събитието. Успоредно със сърфовете на двамата ще вървят осигурителни лодки, на които ще бъдат качени хората от снимачния екип и капитанът и треньор на двамата сърфисти - Явор Колев, който е брат на Йоан. Илияна и Йоан ще имат и GPS датчици, благодарение на които хората ще могат да ги следват на официалния сайт на предизвикателството wind2win.com. На вода екипът им ще наброява общо 7-8 души. Те двамата и Явор, двама от снимачния екип, един биолог, един еколог и кинезитерапевт. Въпреки че е от София, любовта на Илияна към водата е от ранната й детска възраст. Още 6-годишна баща й я качва на дъската заедно със сестра й. До 18-годишна възраст Илияна не го възприема твърде сериозно, но след навършване на пълнолетие се записва да тренира в клуб в Несебър. После следват 3 държавни титли в състезателното ветроходство при жените. Така се запознава и с Йоан. Двамата вече имат и собствено сърф училище - „Акаша“, в което обучават деца и вече имат първия си медалист от детска регата в Созопол. Йоан пък се качил на сърфа благодарение на своя най-голям брат Явор, който е и негов дългогодишен треньор. През зимата, когато двамата с Илияна не могат да карат у нас, гледат да пътуват. През февруари били на Канарските острови, където карали на най-добрите места за уиндсърф в света. Освен сърфа, Илияна има и друга доста интересна страст – създава изкуство и прави мебели от отпадъци. Много често се включва в проекти на различни екоорганизации, свързани с творчески инсталации. По образование е продуктов дизайнер и смята, че като такава има мисия в опазването на околната среда. Тя определя този проект като най-големия и най-чистия от състезателна гледна точка, защото „човек се състезава сам със себе си и вижда къде са границите на неговите възможности“. Йоан пък признава, че е голям фен на спорта и гледа да практикува различни видове във всяка свободна минута. Новото му увлечение е стенд-ъп падъл, където също иска да участва в състезания.   Мисията на предизвикателството е да представи по един нестандартен начин проблема със замърсяването на Черно море. При изследвания на   еколози през миналата година се установило, че има голям проблем с пластмасата в нашето море, но това не е достатъчно изследвано. С прекосяването на българската част на Черно море двойката сърфисти ще вземат проби от водата по цялата дистанция на предизвикателството, на 2-3 км навътре от бреговата линия. Пробите ще се вземат по време на кратките им почивки на вода, за да не се губи време. Тогава двамата ще могат и да се подкрепят с храна и напитки, с които ще бъдат заредени в осигурителните лодки, които ще ги следват по пътя. Екипировката и багажът им за къмпингуване също ще са в лодките и ще могат при нужда да пренощуват на сушата. „Търсейки интересни места за каране, сме си мислели колко ще е яко да преминем със сърф цялото ни Черноморие, споделя и Йоан. - Ние като хора, които сме виждали всички фази на морето, сме били потресени понякога в колко мръсна вода трябва да влезем. Затова решихме да направим тази екомисия. Искаме да създадем чувство на отговорност у хората, да се научат, че сами трябва да се грижат, за да бъде морето ни чисто“, допълва Колев. Илияна и Йоан сами набират средства за финансирането на проекта си. Двамата са дали възможност на всеки, който иска да ги подкрепи, да го направи директно от страницата на проекта.", "date": "2018.05.12", "title": "Двойка сърфисти с екомисия по Черно море"}
{"url": "http://www.monitor.bg/bg/a/view/ivajlo-dimanov-vinagi-shte-se-zavryshta-v-rim-bardyt-ocharova-italianskata-publika-na-mejdunarodnija-festival-na-poezijata", "text": "Поет по призвание и душа, автор на няколко стихосбирки и сборници с разкази, носител на множество литературни отличия, композитор, театрален критик, журналист, певец, джентълмен и невероятен сладкодумец: Ивайло Диманов е човек оркестър в родния артистичен пейзаж. Наскоро софиянецът, започнал лиричния си път със знаковата стихосбирка „Площад Гарибалди“, с подкрепата на Министерството на културата ни и българския културен институт в Рим представи страната ни на Международния фестивал на поезията във Вечния град. Форумът, събрал 13 изявени майстори на римите от 13 европейски държави, тази година за първи път се проведе в легендарната „Санта Чечилия“, една от най-старите консерватории в света. В нея са свирили велики музиканти и шансът да стъпиш на прочутата сцена е изключително преживяване. Сред участниците в събитието са цяло съзвездие знаменити писатели: Давиде Рондони от Италия, румънката Ана Бландиана – лауреат на Хердеровата награда, германският поет Ян Вагнер от Европейската академия на поезията, световноизвестният Хосе Луис Пикеро от Испания... „Според регламента на фестивала всеки поет трябваше да прочете по три свои стихотворения на роден език, чийто италиански превод се излъчваше на огромна мултимедия на сцената в точен синхрон с живото изпълнение, за да може публиката в „Санта Чечилия“ да съпреживее интонацията, мелодиката и смислите така, както авторът ги е композирал. Беше невероятно!“, разказва Диманов. Когато изпява своята авторска песен за добрите хора, някои зрители в препълнената зала стават на крака да аплодират. „Не очаквах такъв възторг от чуждоезична публика“, признава поетът. За талантливия българин Рим е град на вечността, любовта и вярата – не толкова на каноничната вяра в Бога, а онази делнична увереност, че там зад ъгъла на пиаца „Тринита деи Монти“ ще срещнеш онова, за което цял живот си мечтал. „Моята студентска любов – все тъй красивата Паола,     успеха ми, а сърцето ми вече летеше към нови брегове...“, споделя Ивайло. Години наред той мечтаел да види своята любима Италия. „Бях влюбен във филмите на Фелини и Антониони, знаех наизуст и пеех песните на Челентано, Джани Моранди, Нада и Друпи. Тъкмо заради това от ученическите ми години остана прякорът Джани Димани. Но все така се получаваше, че не успявах да ида. Накрая съдбата помогна – спечелих първа награда в Международния литературен конкурс в Торино и отидох да си я получа. Чувствах се щастлив като героинята от филма на Теди Москов, преводачката от кино „Дружба” - припомня си Ивайло. - После още няколко пъти ходих в Италия и всеки път, когато се сбогувах, си пеех любимия рефрен на „Санто Калифорния” – Tornero. Защото знам, че ще се върна в Рим отново“. Ивайло Диманов определя поезията като занимание за самотници, които владеят алхимията на човешката душа. Много е важно да пишеш не само талантливо, а и искрено – всяка думичка да е изречена като съкровена клетва за вярност, за да си каже онзи, който те чете: „Господи, все едно че съм го писал аз!”. Едва тогава идват успехът, феновете и фенките, каквито поетът има в изобилие – и във Фейсбук, и на живо... „Винаги е имало и ще интерес към поезията, ала днес конвенционалният стих не е достатъчен да провокира младите хора. Затова аз пиша музика и пея своята поезия. Всъщност шия криле на стиховете ми, за да отлетят по-бързо и по-надалеч“, обяснява авторът на стихосбирките „Добър вечер, г-жо Тъга!“, „Ешафод“, „Всички клоуни отиват в Рая“, „Бермудският двуъгълник“, на сборниците с разкази „Шлиферът на Леонардо“, „Килър с 24 диоптъра късогледство“ и др. Със своята китара     на три континента. Неотдавна се озовава и в далечната и екзотична за нашите представи Южна Корея. „Всъщност там отидох по съвсем друг повод – получих покана за участие в Световната журналистическа конференция в Сеул. Но пътуването съвпадна с рождения ми ден и аз реших да го отпразнувам в „Зелен” - единствения български ресторант в корейската столица. Там се запознах и със собствениците, двама братя, амбициозни и трудолюбиви млади хора. Те пък намериха отнякъде китара, извадиха микрофони и аз изнесох своеобразен концерт. Заведението бе пълно с корейци и трябва да призная, че никъде по света няма такава публика“, връща лентата поливалентният артист от зодия Риби. Преди няколко години Диманов събра театралната си критика в томчето „Не стреляйте по Мелпомена!“, ала и до днес въздиша, че театърът е останал голямата му несподелена любов. „Навремето кандидатствах два пъти актьорско майсторство, но в годините на соца актьорите имаха здрави семейства и много деца, които също трябваше да станат актьори... Е, станаха, но повечето от тях – посредствени. А     И играя моите музикално-поетични моноспектакли по целия свят“, казва Джани. За разлика от него, щерка му успява да превземе НАТФИЗ – завършила е там анимация и вече има няколко филма зад гърба си. Но също като баща си обича предизвикателствата в изкуството и не харесва утъпканите коловози на щампата, затова той се гордее с нея и й е посветил цяла стихосбирка с мотото „На Ива – моето най-красиво стихотворение!”. В момента Ивайло Диманов – до неотдавна едно от най-разпознаваемите и ярки пера в медийната гилдия, е изкушен от съвсем ново и различно поприще. „Вероятно вече се е разчуло – изоставих оперативната журналистика, тъй като стана твърде наведена. Аз обичам да ходя изправен, така ме е учил баща ми, безкрайно честен и почтен журналист, светла му памет. Реших да сбъдна една своя стара мечта и тия дни възродихме легендарния Клуб на журналистите на площад „Гарибалди”. Той ще е своеобразен интелектуален остров в океана на отечествената простащина“, повдига бардът завесата над начинанието. А в края на юни ще представи в Киев „Сонатина за цветни сънища” – един необичаен съвместен спектакъл с поетесата Иглика Пеева, пожънал успех в Русе и Варна, който наесен ще има премиера и в София. „Инак продължавам да пиша стихове, тъй както умея...“, уверява на финала той.  ", "date": "2018.05.12", "title": "Ивайло Диманов винаги ще се завръща в Рим"}
{"url": "http://www.monitor.bg/bg/a/view/mishel-pfajfyr-na-60-magnetichnite-ochi-na-holivud-aktrisata-shte-se-pojavi-na-ekrana-kato-geroinja-ot-komiksite-na-marvel", "text": "Неизчерпаема енергия, щедра усмивка и тиха страст, която винаги я е привличала към към екрана. Преди броени дни Мишел Пфайфър навърши 60, а Международният кинофестивал на Робърт де Ниро „Трайбека“ в Ню Йорк отбеляза 35 години от създаването на филма на Брайън де Палма „Белязаният“, с който славата й изгря. Актрисата вече се готви за нови приключения: скоро по световните екрани ще излезе екшънът „Ант-Мен и Осата“ (Ant-Man and the Wasp) и се говори за нейно бъдещо участие в „Господарка на злото 2“ редом с Анджелина Джоли. Във филма на компанията „Марвел“ Пфайфър ще се превъплъти в Джанет ван Дайн, майка на героинята оса Хоуп на Еванджелин Лили – персонаж, който присъства в комиксите, но в първата лента от поредицата за Ант-Мен е едва загатнат. „Представяхме си само очите на майката на Хоуп и те трябваше да бъдат изключителни като очите на Мишел – най-магнетичните очи в американското кино от времената на Бет Дейвис насам – обяснява режисьорът Пейтън Рийд. – Спомням си я в „Белязаният“, когато слиза по стълбите и поглежда Ал Пачино с оня хипнотично-енигматичен поглед. Истинска богиня! Доказала го е в течение на десетилетията“. „През последните години съм направила много малко филми“, казва актрисата, омъжена за известния тв сценарист и продуцент Дейвид Кели и майка на две деца – 25-годишната осиновена дъщеря Клаудия Роуз и 24-годишния син Джон Хенри. „Не беше умишлен избор, но противно на това, което си представях, колкото повече децата растяха, толкова повече внимание изискваха. Сега, когато станаха студенти и напуснаха дома, изведнъж се почувствах сама и объркана. И се хвърлих в работата. Оказва се, че получавам още предложения въпреки почтената си възраст“, с усмивка обяснява блондинката. Харесва й, че в тази нова фаза от живота има възможност да изиграе супергероиня със свръхестествени сили. Според нея това е добро послание към жените във всяка възраст: „Годината в паспорта няма значение, ние сме силни и независими, ние сме горди и способни. Ние сме жизнена част от обществото. Поддържането на добра физическа форма очевидно не вреди...“. Семейството на Мишел Пфайфър е с немски и шведски корени. Тя има по-голям брат и две по-малки сестри. След гимназията момичето иска да стане стенографка в съда, като междувременно работи в супермаркет в Лос Анджелис: именно там е забелязана от агент, който я съветва да опита да учи актьорско майсторство. Свенливата красавица тръгва на уроци при различни преподаватели и не след дълго получава първата си роля – Алиса в Страната на чудесата в „Дисниленд“ към средата на 70-те. Следват малки ангажименти в киното и телевизията и кратък брак с актьора и режисьор Питър Хортън. След развода, през март 1993-та, Мишел осиновява новороденото момиченце Клаудия Роуз. Защото е вече на 35 години и не смята скоро пак да се обвързва. Същата година обаче като „Закон и ред: Лос Анджелис“, медицинския Chicago Hope, „Адвокатите“ и др., и се омъжва за него. На следващата година се ражда синът им Джон Хенри. В течение на няколко години Мишел Пфайфър притежава собствена продуцентска компания Via Rosa Productions, която развива серия проекти, свързани с известни и влиятелни жени – от художничката Джорджа О`Кийф до певицата Мериан Фейтфул; те обаче не стигат до реализация. „Допадаше ми креативният елемент в тази работа – да комуникирам със сценаристите и да доразвивам сценариите им, но не ми беше по вкуса финансовата част. Мисля, че артистичната страна на една личност не бива да се разсейва с нищо допълнително. В момента, в който закрих компанията си, целият ми ентусиазъм се възроди неочаквано и напълно. Дори не бях разбрала, че съм изгубила удоволствието от работата, докато то не се завърна. Бях толкова щастлива!“, споделя звездата от „Вещиците от Ийстуик“, „Опасни връзки“, „Франки и Джони“, „Невинни години“ и още много добри филми. Тя е наясно, че актьорската популярност означават и това да бъдеш непрекъснато в центъра на вниманието на медиите – един аспект от професията, който винаги се е опитвала да избягва. „Това е най-трудната страна на занаята. Да си актьор, да живееш постоянно в света на фантазиите, не е съвсем естествено за човешката психика. Така че да има хора, които пишат за теб, които пренареждат мислите ти, които те цитират извън контекста, които преследват теб и децата ти може да изиграе лоша шега за душевното ти равновесие“, твърди актрисата. Тя се сблъсква с предразсъдъците на американското общество и остава шокирана от реакциите на хората преди 24 години, когато решава да осинови момиченце от смесена раса. „Всички сме микс от много неща, някои от най-красивите хора, които съм виждала, са със смесена кръв. И като виждам, че няма абсолютно никаква разлика в огромната любов, която изпитвам към тях“, категорична е Мишел. Времето, която напредва, е последното нещо, за което се тревожи. „Вярвах, че навършването на 40 години ще ми донесе независимост, но тя бе нищо в сравнение с 50-те, а какво да говорим сега, когато закръглям 60!“, доволна е от днешния си статус актрисата. Тя е започнала да работи още на 14 и до момента никога не е спирала, а най-важното – винаги е обичала да го прави и не може да си представи живота без актьорството. „Разбира се, напоследък се снимам по-рядко, но вижте жени като Джуди Денч или Елън Бърстин – с възрастта ролите им станаха по-дълбоки от когато и да било преди. Искам да съм като тях, когато остарея. Помислете си и за Сюзън Сарандън и Мерил Стрийп – те отвориха пътя пред много млади актриси и са вдъхновение за тях“, отбелязва Мишел. Наскоро, както по-голяма част от дамите във филмовата индустрия, и Пфайфър се произнесе за инициативите #MeToo и #Time’s up след разкритията за сексуален тормоз и насилие в Холивуд. „Разговарях с жени, които познавам от 30-40 години. По редица причини никога не бяхме споделяли историите си, които се бяха превърнали почти в „норма“. Да, и на мен ми се е случвало, но не с „чудовищата“, чиито имена бяха извадени наяве – признава тя. – Благодаря на Бога, никой не ме е изнасилвал, но трябваше да понасям грубости, нагло и арогантно поведение от влиятелни мъже. Най-накрая можем да погледнем назад и да кажем: това не е о`кей! Жените твърде дълго бяхме принудени да мълчим“. Актрисата се гордее, че макар и късно, тяхната общност най-сетне е набрала смелост да заклейми насилниците.", "date": "2018.05.12", "title": "Мишел Пфайфър на 60: Магнетичните очи на Холивуд"}
