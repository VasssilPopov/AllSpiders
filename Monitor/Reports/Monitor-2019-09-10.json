{"url": "https://www.monitor.bg:443/bg/a/view/chetiri-gripni-shtama-ni-razboljavat-tazi-zima-175076", "text": "Четири грипни щама ще ни разболяват в предстоящата есен и зима. Те са с екзотичните имена от Австралия - \"Бризбейн\", от Америка – \"Канзас\" и \"Колорадо\", и от Азия – \"Пукет\". Това съобщи пред bTV д-р Гергана Николова от Управителния съюз на Българския лекарски съюз. Тя подчерта, че противогрипните ваксини срещу тях вече са доставени и могат да бъдат купени от аптеките в страната. Всеки трябва да се замисли, че грипът ще дойде пред декември и януари и сега е защото на организма му трябва време, за да изгради имунна защита, каза д-р Николова, като добави, че в нейната практика няма пациенти, които да са заболели тежко от грип, след като са се ваксинирали. За хората с хронични заболявания грипът крие сериозни рискове, категорична беше лекарката. Тя заяви, че децата също могат да бъдат ваксинирани, като се спази имунизационния календар. Д-р Николова смята, че за хората над 65 години трябва да бъде осигурена безплатна противогрипна ваксина, но има поставен лимит от здравната каса да се имунизират 10% от това население, но не са посочени критериите, по които лекарите да ги изберат. обаче са категорични, че независимо от имената на грипните щамове клиничната картина протича по един и същи начин - остро начало, което ни поваля на легло, внезапна отпадналост, болка в мускулите, висока температура, понякога кашлица и хрема, непоносимост към светлина. По думите на специалистите най-ефективният начин за борба с грипа са ваксините. Нашата държава изостава в превенцията срещу инфекцията и тежките усложнения от нея, показва европейско проучване. Ние се намираме на последно място на континента брой имунизирани. На 100 души противогрипни ваксини си поставят едва 2,4 процента от хората в България.  ", "date": "2019.09.10", "title": "Четири грипни щама ни разболяват тази зима"}
{"url": "https://www.monitor.bg:443/bg/a/view/imunizirat-sreshtu-morbili-v-oblast-sliven-175067", "text": "Извънредна имунизационна кампания срещу морбили ще се проведе в област Сливен, съобщиха от местната Регионалната здравна инспекция за БТА. Кампанията ще обхване деца от рискови групи и/или със затруднен достъп до здравни услуги от 13 месечна до 8 годишна възраст, независимо от имунизационния им статус. Към 3 септември в страната са регистрирани 1 158 случая на морбили в 14 области. Справката за епидемичната обстановка във Сливенска област сочи, че през месеците юли и август няма регистрирани случаи на това заболяване.", "date": "2019.09.10", "title": "Имунизират срещу морбили в област Сливен"}
{"url": "https://www.monitor.bg:443/bg/a/view/trymp-uvolni-djon-boltyn-175075", "text": "Американският президент Доналд Тръмп уволни съветника си по националната сигурност Джон Болтън. За това съобщи самият той в туитър. В профила си в \"Туитър\" той написа: \"Информирах Джон Болтън снощи, че услугите му вече не са необходими в Белия дом. Категорично не бях съгласен с много от неговите предложения, както го направиха и други в администрацията.\" Болтън беше смятан за най-радикално настроения сред висшите съветници на Тръмп, особено по отношение на Иран. Уволнявайки го, Тръмп се разделя с човек в администрацията си, който вероятно би се противопоставил на всякакъв вид преговори с режима в Техеран. Иранският външен министър Мохамед Джавад Зариф често се е отнасял към Болтън като един от \"трите Б\" - трима души, които според Зариф тласкат Тръмп към война с Иран и чиито имена започват с буквата Б: Болтън, Бенямин Нетаняху и престолонаследникът на Саудитска Арабия Мохамед Бин Салман. Болтън беше смятан за един от най-приближените хора в администрацията на Тръмп до израелския премиер Бенямин Нетаняху и до израелския посланик във Вашингтон Рон Дермер. Той споделяше възгледите на Нетаняху по отношение на Иран и участваше в последните дискусии между израелски и американски представители относно някаква форма на \"жест\" от администрацията на Тръмп към Нетаняху преди изборите в Израел следващата седмица. Според източници от Белия дом мястото му ще заеме Чарли Каперман.", "date": "2019.09.10", "title": "Тръмп уволни Джон Болтън, ясно е кой го сменя"}
{"url": "https://www.monitor.bg:443/bg/a/view/borisov-resoryt-na-gabriel-e-vajen-i-moderen-175080", "text": "Поздравявам българския комисар Мария Габриел след като днес официално стана ясно, че получава ресор \"Иновации и образование\" в новата Европейска комисия. Това написа премиерът Бойко Борисов в личния си Фейсбук профил. „Изключително важен и модерен ресор с бюджет 100 млрд. евро - третото по големина перо в общия бюджет на ЕС. Мария Габриел ще поеме изцяло цифровите умения в образованието, а очакванията са бюджетът за образование да бъде увеличен тройно. Важно е, че голяма част от досегашния ресор \"Цифрова икономика и цифрово общество\" се съдържа в обхвата на новия. Под ръководството на Мария Габриел ще бъде програмата \"Хоризонт Европа\", от която се осигурява финансирането на киберсигурността, суперкомпютрите и дигиталните хъбове. Вярвам, че Мария Габриел ще ръководи успешно поверения й ресор, защото само иновациите ще доведат до по-високи заплати и по-конкурентоспособна икономика“, написа Борисов. „Благодаря и на председателя на ЕК Урсула фон дер Лайен, че удържа на думата си и ни даде ресор, свързан с образование, иновации и нови технологии. Приоритети, залегнали в програмата на правителството, за които работим ежедневно!“, написа още премиерът.", "date": "2019.09.10", "title": "Борисов: Ресорът на Габриел е важен и модерен"}
{"url": "https://www.monitor.bg:443/bg/a/view/marija-gabriel-poluchi-evroportfejl-sys-124-mlrd-obzor-175077", "text": "С мегапортфейл, разполагащ с поне 124 млрд. евро, ще разполага през втория си мандат като еврокомисар българският представител в Еврокомисията Мария Габриел. Такъв е размерът на общия бюджет, предвиден за иновациите и младежта в ЕС. Те са съчетани в един ресор, който е поверен именно на Габриел, стана ясно във вторник, след като новоизбраният председател на ЕК Урсула фон дер Лайен представи официално своя 26-членен екип и новата структура на комисията. Парите ще бъдат осигурени основно по програмите „Хоризонт Европа“ и „Еразъм“ За научни изследвания и иновации ЕК планира да задели рекордните 94,1 млрд. евро, а за подкрепа на обучението на младежи и развитие на спорта на Стария континент още над 30 млрд. евро. Както писа „Монитор“, в понеделник премиерът Бойко Борисов загатна за големия портфейл, с който ще разполага българският еврокомисар, като заяви, че ще получим модерен и достоен за страната ни ресор с поне три пъти по-голям бюджет от този за досегашния ресор на Габриел цифрова икономика и цифрово общество. Ресорът „Иновации и младеж“, който Габриел поема за втория си мандат в ЕК, всъщност се разписва в европейското законодателство за първи път. При досегашния шеф на ЕК Жан-Клод Юнкер най-близък до него бе ресорът „Образование, култура, младеж и спорт“. „Това е признание за България“, коментира самата Габриел, след като ресорът й стана ясен. Тя поздрави Лайен за смелостта най-после да бъдат обединени под една шапка основни елементи на т.нар. златен триъгълник - наука, бизнес и образование. По думите й това е смела амбиция високо в дневния ред на ЕС да стоят иновациите и младите хора. Според нея това е и признание за България за свършеното дотук. Габриел изтъкна, че за нея е важно в новия ресор да бъдат голяма част от нещата, които са свършени през миналия мандат при цифровизацията. Тя напомни, че суперкомпютрите и дигитализацията, иновационните хъбове и всичко свързано с киберсигурността, се финансират от програмата „Хоризонт 2020“, която ще бъде наследена от „Хоризонт Европа“ и тя ще бъде именно под нейно ръководство. „Искам Централна и Източна Европа да имат своето достойно място в нея. Искам нашите учени и бизнес също да бъдат активно включени“, подчерта Габриел. Тя даде да се разбере, че всъщност запазва контрол върху голяма част от досегашния си ресор. Иначе в свое писмо до всеки от еврокомисарите Лайен описвала детайлно кой за какво отговаря (виж карето). Габриел описа ресора си като мащабен и стратегически. И подчерта, че ще отговаря изцяло за финансирането по „Хоризонт Европа“, чийто бюджет е близо 100 млрд. евро, което пък било третото перо в европейския бюджет след земеделието и кохезионната политика. Габриел уточни, че ще отговаря и за новия план за действие за цифрова грамотност. \"Чували сте неведнъж да говоря за борбата с дезинформацията от най-ранна възраст\", коментира тя. Иначе целта пред нея била две генерални дирекции, които досега не са работили заедно, да сформират екип, който ясно да каже, че Европа, за да се върне на цифровата карта, трябва да заложи на иновации и образование. По думите й в областта на образованието постоянно се говори за изтичането на мозъци и затова амбицията била да се увеличи тройно програмата „Еразъм“. Сега е около 15 млрд. евро, а за следващия програмен период можела да достигне 45 млрд. евро. Габриел изтъкна, че освен за агенцията за малките и средните предприятия, които са гръбнакът на икономиката не само в България, но и в цяла Европа, ще отговаря за новата инициатива за европейските университети, т.е. младежите да получат по време на обучението си и практически опит в различни държави. Тя се зарече също така да обърне специално внимание на учителите, така че те да имат достойно заплащане. Реакциите на новината за новите й отговорности не закъсняха и у нас, като се отличиха с положителното й приемане. Президентът Румен Радев определи ресора на Габриел като важен и заяви, че очаква България да има активна роля. „Не меря ресорите с това какъв финансов обем от средства съдържат в себе си и колко ще разпределят. Не е това въпросът. Европа има амбицията да бъде водещ фактор на световната сцена. Това е залегнало във всички европейски стратегически документи. Това не може да се получи без иновации и без активното участие в работата с младежта на Европа“, коментира президентът. Спортният министър Красен Кралев пък пожела успех на Габриел, като във Фейсбук написа: „Защото сме добри. Успех, Мария!“. Депутатът от ГЕРБ Тома Биков също поздрави българския еврокомисар, като изтъкна, че ресорът на Габриел включва приоритетите на българското европредседателство - образование, наука, иновации и младеж. „Тези приоритетни области, които са приоритетни и за Европа, бяха оценени по подобаващ начин и България получава възможността български еврокомисар да работи в следващите пет години върху тях“, посочи Биков. Шефката на НС Цвета Караянчева пък изтъкна в Брюксел, където във вторник трябваше да се срещне с шефа на ЕП Давид Сасоли, че иновациите са бъдещето. Тя определи ресорът като много важен и голям и като признание и уважение към самата Габриел. „Мегаресор с голямо финансиране“, констатира Караянчева. „Искам комисия, която да се води от своята решителност, която да се съсредоточи в основните проблеми и да намери отговори на тях“, заяви по-рано през деня на свой ред Лайен, след като представи еврокомисарите и техните ресори. И добави, че с екипа си ще работи за по-силна Европа в световен план и за нов тласък за европейската демокрация. „Искам тази комисия да бъде гъвкава и модерна, да бъда председател на колегиум, който се вслушва в Европа и желанията на европейските граждани. Нашите цели са също да намалим административната тежест, когато създаваме нови закони - тогава също ще прилагаме принципа на заместване. Искаме да намалим бумащината“, разкри още от приоритетите си новият шеф на ЕК. Ако ЕП утвърди предложението на Урсула фон дер Лайен за състава и структурата на Еврокомисията, което минава през изслушване на всеки от кандидатите за еврокомисари до 8 октомври и гласуване до 1 ноември, в новия състав ще има паритет по отношение на половете - 13 жени и 14 мъже. Както писа „Монитор“, общо 8 от всички тях ще заемат поста еврокомисар за втори пореден мандат. Предвидено е също така ЕК да се състои от 8 зам.-председатели, в това число върховният представител на ЕС по външната политика и сигурността Жозеп Борел (Испания). Те ще ръководят работата по въпроси като опазването на природата, цифровизацията, икономиката, съхраняването на европейския начин на живот. Тримата изпълнителни зам.-председатели ще имат двойна функция. Те ще бъдат едновременно зам.-председатели, отговарящи за една от трите основни теми в дневния ред на новоизбрания шеф, и еврокомисари. Така Франс Тимерманс (Холандия) ще съгласува работата по Европейския зелен пакт. Той ще отговаря и за политиката за борба с измененията в околната среда. Маргрете Вестагер (Дания) пък ще съгласува цялата програма за подготвеност на Европа за цифровата ера и ще бъде комисар по въпросите на конкуренцията, а Валдис Домбровскис (Латвия) ще съгласува работата в областта на икономиката в интерес на хората и ще бъде комисар за финансовите услуги. Останалите петима зам.-председатели са Жозеп Борел, Вера Юрова, (Чехия), Маргаритис Схинас (Гърция), Марош Шефчович (Словакия) и Дубравка Шуица (Хърватия). Освен Габриел, кандидатите за еврокомисари пък са Йоханес Хан (Австрия), който ще отговаря за \"Бюджет и администрация\" и ще се отчита пряко пред председателя на ЕК, Дидие Рейндерс (Белгия), който поема правосъдието, включително по въпросите за върховенството на закона, Стела Кириакидис (Кипър) с ресор здравеопазване, Кадри Симсон (Естония) с ресор енергетика, Юта Урпилайнен (Финландия) с ресор международното сътрудничество, Силви Гулар (Франция) с ресор вътрешния пазар, Ласло Трочани (Унгария) с ресор политиката на съседството и разширяването на ЕС, Фил Хоган (Ирландия), който е предложен за еврокомисар по търговията, Паоло Джентилони (Италия), който ще отговаря за икономиката, Виргиниюс Синкявичюс (Литва) с ресор околна среда, Никола Шмит (Люксембург), който ще отговаря за работните места, Хелена Дали (Малта), която ще отговаря за въпросите за равенството, Януш Войчеховски (Полша) с ресор земеделие; Елиза Ферейра (Португалия), която ще бъде еврокомисар за сближаването и реформите, Рована Плумб (Румъния), която ще бъде новият еврокомисар по транспорта, Янез Ленарчич (Словения), която ще поеме управлението при кризи и Илва Йохансон (Швеция) е предложена за еврокомисар по вътрешните работи. Междувременно стана ясно, че ЕС ще създаде ново подразделение по отбраната и Космоса, за да помогне за финансирането, развитието и разполагането на въоръжени сили. В новия състав на ЕК за тези политики ще бъде натоварена да отговаря съюзничката на френския президент Еманюел Макрон Силви Гулар. Фон дер Лайен, която беше министър на отбраната на Германия, коментира, че тези планове ще бъдат от полза за оглавявания от САЩ съюз НАТО, към който принадлежат много държави от ЕС. И добави: \"НАТО винаги ще бъде (наша) колективна отбрана.\" Новоизбраният председател на Европейската комисия Урсула фон дер Лайен изпрати писма до 26-имата предложени за нови еврокомисари. В писмото до българския кандидат Мария Габриел, в което се посочва, че тя ще бъде натоварена с въпросите за иновациите и младежта, Лайен отбелязва, че младите хора са най-добрата инвестиция в бъдещето. Образованието, научните изследвания и иновациите ще бъдат ключови за нашата конкурентоспособност и способността ни да водим в прехода към чиста икономика и в новата цифрова ера, пише новият председател на ЕК. По нейните думи възможностите на ЕС в областта на науката и научните изследвания може да бъдат от помощ за постигането на решения за световните проблеми. Културата и спортът също ще бъдат важни средства за подобряване на нашето психическо и физическо благоденствие и за създаването на работни места и икономически растеж, допълва Лайен. Тя пояснява, че в следващите пет години задачата пред Габриел ще бъде да използва възможностите на ЕС, така че образованието, научните изследвания и иновациите да помагат за постигането на набелязаните цели. Трябва да осигурите бързо споразумение и пълно прилагане на бъдещата програма \"Хоризонт Европа\", като работите с държавите от ЕС, изследователската общност, гражданското общество и останалите еврокомисари, посочва се в писмото до българката. В него е изразено и очакването да се насочат достатъчно инвестиции към научните изследвания, както и да се подкрепят учените да представят идеите си на пазара. Лайен обобщава, че Габриел трябва да работи за обединяването на силите в ЕС при научните изследвания. Научните изследвания, политиката и икономическите цели вървят ръка за ръка. Това ще включва работа с останалите еврокомисари, принос за новата индустриална стратегия и максимално използване на бъдещата програма \"Хоризонт Европа\". Трябва да подкрепите целта за утрояване на програмата \"Еразъм+\" в следващия бюджет на ЕС. Постигането на бързо споразумение по програмата е от съществено значение, за да може всички получатели на средства да могат да се възползват максимално от възможностите, давани от ЕС, пише още в писмото на Лайен, която добавя: „Бих желала да се насочите към цифровата грамотност и образованието, за да бъде преодоляна пропастта в цифровите умения.“ „Брекзит не е край, а начало на новите ни отношения с Великобритания.“ Това заяви във вторник при представянето на новия състав и структурата на ЕК нейният председател Урсула фон дер Лайен. Тя подчерта, че ЕС не е искал Брекзит, но уважава решението на Великобритания. Председателят на ЕК подчерта, че бъдещите действия около Брекзит зависят изцяло от Великобритания. „ЕС приключи подготовката за евентуален Брекзит без сделка“, изтъкна Фон дер Лайен. И добави, че подобен сценарий обаче няма да е от полза нито за ЕС, нито за Великобритания. Лайен заяви също така, че ще покани досегашния главен преговарящ на ЕС за Брекзит Мишел Барние да продължи да изпълнява тази длъжност.", "date": "2019.09.10", "title": "Мария Габриел получи европортфейл със €124 млрд. (ОБЗОР)"}
{"url": "https://www.monitor.bg:443/bg/a/view/ivancheva-bivol-i-boec-zad-protestite-sreshtu-geshev-175078", "text": "Протестите срещу кандидата за нов обвинител №1 Иван Гешев са част от цялостен заговор, финансиран от подсъдимите олигарси Иво Прокопиев и Цветан Василев и с основни участници осъдената на първа инстанция бивша кметица на „Младост“ Десислава Иванчева, свързаното с банкера беглец сдружение „БОЕЦ“, сайтът с кремълски обвързаности „Бивол“ и други. Това пише в свой сигнал до прокуратурата Йордан Бонев, син на осъдения за трафик на наркотици Венцислав Ангелов-Чикагото. Писмото бе разпратено до медиите вчера, като в него авторът уточнява, че ще внесе сигнала днес. Според него планът предвиждал сваляне на кабинета и проваляне на номинацията на Гешев за главен прокурор, а като доказателства прилага чатове, звукозаписи и видеозаписи. „Всички материали, които прилагам към настоящия сигнал, водят до основателни съмнения, че финансов център на тази организирана група са издирваният от Интерпол банкер Цветан Василев и обвиняемият за пране на пари олигарх Иво Прокопиев, а организационен център подсъдимата Десислава Иванчева, излезлият съвсем наскоро от затвора Венцислав Ангелов-Чикагото (родният ми баща), т.нар. „гражданско движение“ БОЕЦ, „разследващата“ медия „Бивол“ и „Да, България“, пише Бонев. Разкритието му съвпадна с поредния протест срещу кандидатурата на Гешев за главен прокурор, организиран именно от едно от присъдружните НПО-та на описаните от него лица - „Правосъдие за всеки“. Масовката, събрала се отново пред Съдебната палата, бе подкрепена от сериозни групи ултраси и роми, като част от вторите си признаха, че са получили по 40 лева, за да участват в протеста. На самия митинг, напълно в дух със сигнала на митинга пък се появиха освен „обичайните заподозрени“ като Велислав Величков от „Правосъдие за всеки“ и хората на Василев от „БОЕЦ“, лидерът на олигархично обвързаната партия „Да, България“ Христо Иванов-Пинокио, дясната ръка на Иван Костов и председател на ДСБ Атанас Атанасов, както и скандалният бивш шеф на Софийския районен съд Методи Лалов, чиято оставка ВСС не прие, защото тече дисциплинарка срещу него. Въпреки изричната законова забрана за участие в политически събития на магистрати, Лалов се прояви именно като политик, като държа реч на митинга. Събралите се пък дори не даваха възможност на хора с други мнения да се изявят, като буквално скочиха на жена, появила се с плакат, че „граждани подкрепят Гешев“. Докато тя обясняваше, че този митинг манипулира гражданите, й скочиха част от протестиращите, като й скъсаха плаката и я изгониха. Докато течеше организираният от подсъдимите олигарси и присъдружните им организации митинг, в столицата се проведе и контрапротест в подкрепа на Гешев, на който се събраха над 2500 души. Той бе на Ларгото – между Министерския съвет и президентството и мина под мотото „марш за законност“. Участниците скандираха - „Гешев, закон и ред!“, като част от тях носеха плакати, на които бяха изобразени лицата на укриващия от закона банкера-беглец Цветан Василев, разградския олигарх Иво Прокопиев и Командира на тъмния преход Иван Костов. На плакатите пишеше: „Затворът им отива, да ги облечем в райета“. Сред протестиращите имаше стотици млади хора, а участниците скандираха: „И преди, и сега Гешев значи свобода!“. Пред събралите се хиляди хора главният редактор на агенция „ПИК“ Звездомира Мастагаркова обяви, че които са се събрали пред Съдебната палата, за да протестират срещу избора на Иван Гешев за главен прокурор. Тя заяви още, че борбата срещу Гешев е толкова ожесточена, защото той е вкарал много олигарси в арестите, разбил е групи за телефонни измами, които тормозят нашите майки, бащи, баби и дядовци и е разобличил мафиотите. Около 18 часа към протеста се присъединиха много млади семейства с млади деца, които носеха лозунги: „Вън продажниците!“ и „Страх ли ви е от силен прокурор!?“. Хората на площада набъбнаха до близо 3000 души. Те направиха своя мирен поход, блокирайки за кратко движението между площад „Независимост“ и статуята на София. „Днес казваме не на олигарсите, които ограбиха България, джендъризма, гейпарадите, перверзията и слугуването на чужди господари и соросоидни шайки“, обявиха на митинга.", "date": "2019.09.10", "title": "Иванчева, „Бивол“ и „Боец“ зад протестите срещу Гешев"}
{"url": "https://www.monitor.bg:443/bg/a/view/mariana-marinova-se-objavi-za-modna-ikona-vyv-fermata-175079", "text": "Организаторката на конкурси за красота Мариана Маринова се обяви за модна икона във „Фермата: Нов свят“, напук на нелепия вид, който придоби броени дни след старта на предаването. Макар и част от отбора на богатите, Маринова бързо загуби лустрото си в условията на фермерския живот. При разпределението на седмичните задачи в шоуто тя осъмна в спалнята на чорбаджиите с шлайф машина в ръка. Преди да се захване със шкуренето на дървените греди обаче шефката на силиконките у нас си направи тюрбан от черен плик за боклук. „Ти не знаеш какъв прах пада! Ситен и син. все пак това съм аз – модна икона.“, отсече Мариана, докато се кипреше пред огледалото в банята. „Може ли човек с 1300 чифта бански да не е модна икона?“, подкачи я софтуерният милионер Митко, който редеше плочки зад гърба й. Маринова го тушира с още по-шокираща статистика за гардероба си: „За мен външния вид никога не е бил на първо място, нито мнението на хората. Въпреки нелепия начин, по който изглеждам, се радвам, че съм с розови ботуши и имам готин тюрбан от найлон, за да не се покрие косата ми със стърготини“, сподели още Маринова.  ", "date": "2019.09.10", "title": "Мариана Маринова се обяви за модна икона във „Фермата“"}
{"url": "https://www.monitor.bg:443/bg/a/view/britanec-poharchi-30-000-liri-da-objalva-globa-ot-100-liri-175073", "text": "Британец похарчи почти 30 000 лири (33 500 евро) спестявания, предназначени за наследство на сина му, за да обжалва неуспешно глоба от 100 лири (112 евро) за превишена скорост, съобщи АФП цитирана от БТА. Ричард Кидуел, 71-годишен инженер в пенсия, не бил съгласен с наложената му през 2016 г. глоба за скорост от 56 км/ч в зона в Устър, където имало ограничение за 48 км/ч. Той обжалвал глобата в съда. Делото продължило три години и го загубил през август. За съдебни разноски и адвокатски хонорари обаче той похарчил по-голямата част от спестяванията си от 30 000 лири, които мислел, че ще остави в наследство на сина си. За делото той използвал услугите на експерт по електроника, който обяснил, че радарът вероятно се е включил погрешно или заради друг автомобил на съседен път.", "date": "2019.09.10", "title": "Британец похарчи 30 000 лири да обжалва глоба от 100 лири"}
{"url": "https://www.monitor.bg:443/bg/a/view/es-syzdava-podrazdelenie-za-zashtita-na-kosmosa-shte-dopylva-nato-175069", "text": "Европейският съюз ще създаде ново подразделение по отбраната и космоса, за да помогне за финансирането, развитието и разполагането на въоръжени сили, заяви днес бъдещата Европейска комисия, в която съюзничка на френския президент Еманюел Макрон е определена да отговаря за този ресор, предаде Ройтерс. Създаването на генерална дирекция по отбраната в ЕК, което отдавна срещаше съпротива от Великобритания, е опит на избраната за следващ председател на комисията Урсула фон дер Лайен да спре намаляването на влиянието на ЕС, подложен на силен натиск от САЩ да направи повече за своята сигурност. \"Европейският съюз никога няма да бъде военен съюз\", каза Фон дер Лайен. \"Но на държавите членки на Европейския съюз е казвано много пъти . . . че общото снабдяване на техните въоръжени сили е от най-голяма важност\", заяви тя на пресконференция. Фон дер Лайен, която беше министър на отбраната на Германия, каза, че тези планове ще бъдат от полза за оглавявания от САЩ съюз НАТО, към който принадлежат много държави от ЕС , и добави: \"НАТО винаги ще бъде (наша) колективна отбрана.\" Французойката Силви Гулар ще отговаря за новата генерална дирекция като комисар за индустриалната политика. Отбранителното подразделение ще надгражда върху подписан през 2017 г. военен договор на ЕС с цел интегриране на въоръжените сили чрез разработване на нови въоръжения и съдействане за бързо разполагане на войски. САЩ подкрепят инициативата, но също така предупреждават да не бъдат изключвани американските компании от договори в отбраната. Великобритания - другата главна военна сила в Европа наред с Франция, е напът да напусне ЕС, а Германия подкрепя оглавяваните от Париж усилия за откриване на слаби места в европейските армии с цел да бъдат запълнени тези празнини заедно като общност. Космосът също така се превръща в област, в която ЕС иска да разработва технологии заедно като общност, особено след като Китай, Русия и САЩ разработват космически оръжия, които могат да неутрализират вражески ракети и системи за противовъздушна отбрана или да унищожават сателити.  ", "date": "2019.09.10", "title": "ЕС създава подразделение за защита на космоса, ще допълва НАТО"}
{"url": "https://www.monitor.bg:443/bg/a/view/100-kila-se-gotvi-za-pyrvija-ucheben-den-175060", "text": "Тази година за последно рапърът 100 Кила се готви за първия учебен ден След като се утвърди като едно от най-известните имена в стила, преди време Явор Янакиев реши да се върне в училище и да завърши гимназия. Обяви това и публично и не се притеснява да говори по темата. Може би защото се радва на много добри оценки в школото, с които се похвали преди няколко дни и в Инстаграм. Към снимката с оценката си той написа: „Благодаря си, благодаря Ви. Учете деца и млади хора, важно е за самите нас. Обичам училището си“. Освен за уроците обаче тази година той трябва да помисли и за абитуриентския си бал. „В последните 10 години нямам пропуснати абитуриентски балове, сега е ред на моя. Поне 10 дни поред ще го правя“, закани се Килата пред Нова тв. Не възнамерява обаче да спира до средно образование, а се цели към диплома на висшист. Дори вече има предложения от няколко университета да им стане възпитаник.", "date": "2019.09.10", "title": "100 Кила се готви за първия учебен ден"}
{"url": "https://www.monitor.bg:443/bg/a/view/karajancheva-ot-bruksel-inovaciite-sa-bydeshteto-175074", "text": "Иновациите са бъдещето. Това заяви председателят на Народното събрание Цвета Караянчева от Брюксел преди срещата си с шефа на Европейския парламент Давид Сасоли, а поводът бе новият ресор на българския еврокомиар Мария Габриел. Караянчева поясни, че визитата й в белгийската столицата съвпаднала с обявяването на ресорите на комисарите в новата ЕК. Тя определи ресора на Габриел като много важен и голям, като признание и уважение към самата Габриел. Мегаресор с голямо финансиране. Иновациите са бъдещето. Това е продължение на сегашния й ресор, заяви Караянчева. След срещата си със Сасоли, двамата с Караянчева откриха изложба посветена на 140 - годишнина от Търновската конституция. Караянчева му подари луксозно копие на конституцията. Гостите на церемонията пък имаха честта да слушат солисти от Пловдивската опера, тъй като именно Пловдив е европейска столица на културата за 2019-та. По време на церемонията Караянчева заяви, че трябва да се поучим от учредителите на Търновската конституция и по национално-отговорни теми да сме единни. Тя покани Сасоли да посети България. Той на свой ред заяви, че правителствата са важни, но парламентите са в основата на демократичния живот. По думите му в ЕС трябва да установим демокрация, която да е в услуга на гражданите. Според него страданията на българите по време на освободителните войни ни показвали, че не трябва да прекачваме границата и да поставяме на риск свободите и демокрацията. Сасоли изтъкна, че в Европа трябва да се работи за още интеграция между държавите, защото така ще се гарантира и сигурността на съюза. Той заяви още, че трябва да се работи за по-силна демокрация и управление. ", "date": "2019.09.10", "title": "Караянчева от Брюксел : Иновациите са бъдещето (ОБНОВЕНА) "}
{"url": "https://www.monitor.bg:443/bg/a/view/poluchihme-moderen-resor-kluchov-za-bydeshteto-na-evropa-175059", "text": "България получи силен и модерен ресор, изключително важен за бъдещето на Европа. Бих го определил дори като успех за страната ни. Освен иновациите и младежта, той обхваща образованието, изследването, културата, спорта. Това е ключово за развитието на конкурентноспособността на Европа и шанса да имаме водеща роля в икономиката, в новата цифрова ера. Става дума за ресор, който ще изтласка ЕС на челни позиции в световен мащаб, огромен портфейл. Програмата „Хоризонт“ и „Еразъм +“ са с бюджет 100 млрд. евро. Програмата „Еразъм“ дори е призната за най-успешна и касае младите хора, възможността да получават образование в Европа. Ресорът включва и програмата „Творческа Европа“, с която се насърчават работни места, иновациите и е на стойност 1,8 млрд.евро. Така че иновациите, опазването на културното историческото наследство, развитието на младите хора ще са ключови теми за ЕС през следващите години. Независимо, че се чуха различни спекулации по въпроса през последните дни, това не може да се отрече. А и на обществото трябва да е ясно, че няма как една държава-членка да е договорила предварително някакъв ресор. Вярно е, че между някои от портфейлите има застъпване, но няма как да е иначе. Това се е случвало и преди. Няма как един ресор да е самостоятелен, защото той може да е свързан с няколко сфери. Въпреки това много ясно са определени ролите на еврокомисарите. Вижда се, че при избора си г-жа фон дер Лайен се е ръководила изцяло от програмата си, която представи на изслушването си в Европарламента. Тогава тя взе категорични позиции по абсолютно всички проблемни теми в ЕС. Така че тя изпълнява заложената си програма. Знаете, че предизвикателствата пред Европа през последните години са страшно много-сигурността, икономиката, мигрантската криза, която все още не е овлядана, младежките политики, така че предстои много работа. Необходимо е Европа да стане наистина водеща в световен мащаб в сферата на иновациите. Това ще даде и по-голям шанс на бизнеса да бъде по-конкурентноспособен, от там да се покачват доходите на хората, да запазим културното си наследство, да образоваме младежта. Друго голямо предизвикателство е Брекзит. Видяхте, че премиерът на Великобритания се опита да заобиколи парламента и да предизвика нови избори, но не успя да наложи стратегията си за Брекзит без сделка на 31 октомври. Ние продължаваме да бъдем в неяснота, защото това зависи от Великобритания. Въпросът остава висящ. Г-жа фон дер Лайен заяви, че ще даде шанс за увеличаване на срока, за да се постигне Брекзит със споразумение. Но виждаме, че нагласите в британското общество се променят и това може да доведе до нови дискусии за промяна на вътрешнополитическата ситуация в страната. Другото много важно за нас след обявяването на кандидатите за еврокомисари е, че има предложение Рована Плумб от Румъния да поеме транспорта. Знаете, че позицията на нашата съседка се покрива с тази на България по пакет „Мобиност“. Затова се надявам, че ще направи всичко възможно да се преразгледа този пакет и да има справедливост и равнопоставеност за нашите превозвачи.Тепърва ще започне отново разглеждането на пакета. Надявам се, че везните ще наклонят в наша полза.", "date": "2019.09.10", "title": "Получихме модерен ресор,  ключов за бъдещето на Европа"}
{"url": "https://www.monitor.bg:443/bg/a/view/boris-djonsyn-pred-uchenici-shte-ima-sporazumenie-i-shte-izlezem-ot-es-na-31-oktomvri-175072", "text": "Британският премиер Борис Джонсън обеща пред ученици днес, че ще постигне споразумение за Брекзит и Великобритания ще напусне Европейския съюз на 31 октомври, предаде Ройтерс. \"Ние ще успеем да постигнем споразумение, ще работим много упорито за тази цел, - каза Джонсън пред децата по време на посещение в училище. - Бях в Ирландия вчера и разговарях с нашите ирландски приятели как да направим това. Ще отидем и в Брюксел, ще водим разговори и в някои други европейски столици.\" \"Има начин да се постигне споразумение, но това ще изисква много упорита работа. Ние трябва да сме готови да излезем и без него. Ако е абсолютно необходимо, ще напуснем и без споразумение\", добави премиерът. \"Що се отнася до приказките, че това било недемократично - що за глупост е това\", каза Джонсън пред учениците.", "date": "2019.09.10", "title": "Борис Джонсън пред ученици: Ще има споразумение и  ще излезем от ЕС на 31 октомври"}
{"url": "https://www.monitor.bg:443/bg/a/view/direktoryt-na-basejnova-direkcija-zapadno-belomorski-rajon-dade-brifing-za-izmrjalata-riba-175068", "text": "На специален брифинг в Благоевград директорът на Басейнова дирекция „Западно Беломорски район“ инж. Радослав Георгиев обясни причините за измирането на рибата в язовир „Пчелина“: „От събраната информация по случая, включваща  данни от проверката на място и резултатите от експресните полеви изследвания в деня на получаване на сигнала – 07.09.2019 г.– вероятната причина е високата температура на водата, ниското съдържание на кислород в язовира и пикът на цъфтеж на фитопланктона, комбинирано с притока на води, съдържащи вещества постъпили от канализационните колектори и обекти с издадени разрешителни за заустване на отпадъчни води. Стана ясно, че яз. „Пчелина“ е зарибен от неправителствени организации, без съгласуване на количеството и вида на зарибителния материал с ИАРА, РИОСВ и БДЗБР. Възможно е в язовира да се внесени и видове, които не са подходящи за екосистемата в язовира. От началото на годината в района от яз. „Пчелина“ до гр. Земен са извършени 100 проверки и са проверени всички постъпили сигнали. Информация за резултатите от проверките се публикува на сайта на БДЗБР, в рубриката „зелен телефон“. Предприетите мерки от страна на БДЗБР са извършван на учестен мониторинг от две независими акредитирани лаборатории, с цел проследяване на състоянието на водите в язовира и предприема не последващи действия. Наблюдават се основни физико – химични показатели, специфични замърсители и приоритетни вещества. Данните от анализите се публикуват на сайта на БДЗБР.“    Инж. Георгиев допълни още, че че се намираме в период на маловодие, както и че язовира може да е презарибен, което е довело изчерпване на кислорода.   Екокатастрофа унищожава рибата в язовир Пчелина под носа на безучастната екоинспекция. За това алармира във Фейсбук Марио Антонов, организатор на Централната рибноопазваща организация в Перник. Нейните членове на доброволен принцип охраняват, почистват и зарибяват 11 държавни язовира. Водоемът върху потопенето през 70-те години на миналия век село Пчелинци обхваща площ от 54000 декара и се намира само на 55 км от София, което го прави любимо място за рибарите. Известен е и под името „54 млн. кубика вода, представете си какво количество гняз се е изсипала в язовира и РИОСВ Перник казва, че всичко е наред. Ако продължи да се вливат в язовира всякакви продукти с неясен характер, в рамките на 24 часа всичко приключва!“, възмущава се Антонов. Той е убеден, че рибата измира заради отпадъчни води от предприятия в Перник, изхвърлени в река Струма. \"На моменти реката тече черна, кафява, бяла. Това се влива месеци наред и в един момент просто нещата ескалираха. Виждат се огромни мазни петна и страшно много умираща и бедстваща риба”, Според Антонов на голяма част от хрилете на рибите излиза течност, наподобяваща автомасло. Приблизително една трета от язовира е със следи от замърсяване. Става въпрос за 10 км от  брега: от билото на параклиса почти до стената и т.нар. местност \"Хангарите\" до залива Радибош. По негов сигнал в събота екип на РИОСВ съвместно с Изпълнителната агенция по рибарство и аквакултури са отишли и направили замерване на водата в язовира. „Бях уведомен, че всичко е в норма. Днес, когато видях какво е положението в язовира, веднага се обадих в РИОСВ. Отговориха ми че в събота са установили занижено наличие на кислород във водата и по-висока температура. И аз ги попитах какво следва оттук-насетне, но не получих абсолютно никакъв адекватен отговор”, обясни Антонов. Той твърди, че граждани са подавали сигнали за замърсяването на водата през последната една година. Всеки път отговорът на РИОСВ-Перник е бил, че е изпратен екип, направил е проверка и всичко е в норма.", "date": "2019.09.10", "title": "Рибата в язовир \"Пчелина\" измряла от високата температура и вливане на отпадни води"}
{"url": "https://www.monitor.bg:443/bg/a/view/ostanaha-istinskite-biozemedelci-174859", "text": "В регистъра за биоземеделци, които Министерство на земеделието изгради наново, са вписали данните само 3134 оператора, съобщиха от пресцентъра на Министерството на земеделието, храните и горите. Това прави 50% от всички оператори в системата за контрол. С цел гарантиране на доверието по веригата „производител-потребител“, заинтересуваните лица могат да изпълнят задължението да създадат профил на всеки оператор. След създаването му той ще бъде активен, сочат от ведомството.   Няколко години регистърът за биоземеделие създаваше пълна бъркотия в сектора. Много биопроизводители бяха ощетени с подпомоганията поради неясноти в регистъра. Преди две години на събрание по време на Агра Пловдив биопроизводителите изнесоха данни, че фермери, които нямат никаква дейност като био всъщност източват субсидиите. Тогава те настояха в регистъра всеки биофермер да включи освен изискуемите от законодателството данни и информация за своите дейности, обектите под контрол и сключените с него договори  т.н. По този начин от сектора ще излязат фалшивите и чертожниците, настояха от Българска асоциация биопродукти. Напомняме на контролиращите лица, че създаването на профил включва въвеждане на идентификация на оператора, информация за дейностите и обектите под контрол, сключени договори и анекси и др., припомнят в съобщението си от МЗХГ. Те предупреждават, че невъвеждането на пълна информация за профила ще възпрепятства активиране на операторите в системата.  ", "date": "2019.09.10", "title": "Останаха истинските биоземеделци "}
{"url": "https://www.monitor.bg:443/bg/a/view/padnaloto-ot-vtorija-etaj-bebe-se-podobrjava-175065", "text": "Падналото от втория етаж на жилищен блок в Пловдив бебе на 1г. и 3 м. се подобрява. Това са заявили лекуващите детето лекари пред служителите на Дирекция „Социално подпомагане” в Пловдив, съобщиха оттам. Веднага, след като за инцидента станало ясно, социалните са посетили незабавно детето в болницата и родителите му на адреса им в града. Лекарите уверили служителите на ДСП, че бебето е стабилизирано към момента и има подобрение в състоянието му. Социалните са говорили с 63-годишния баща на момиченцето и с майката, която е на 43 години. И двамата заявили пред служителите на дирекцията, че случилото се е нелеп инцидент. Родителите оказвали пълно съдействие на социалните работници с необходимата информация. Изявили са желание и подали заявление за психологическа подкрепа. В момента тече оценка на сигнала и работата на ДСП Пловдив по случая продължава, съобщиха от дирекцията.", "date": "2019.09.10", "title": "Падналото от втория етаж бебе се подобрява"}
{"url": "https://www.monitor.bg:443/bg/a/view/ispanija-nadvi-polsha-za-pyrvi-1-2-final-na-svetovnoto-ot-13-godini-175070", "text": "Испания достигна до полуфиналите на световно първенство по баскетбол за първи път от 13 години, след като се наложи над Полша с 90:78 във втория мач от четвъртфиналите на шампионата в Китай. В Шанхай испанците срещнаха по-сериозен отпор само до почивката, която дойде при 5 точки аванс в тяхна полза - 46:41. През второто полувреме играчите на Серджо Скариоло продължиха да доминират и авансът им стана двуцифрен, което им позволи и да затворят срещата без особени затруднения. Най-полезен в състава на победителите бе Рики Рубио с 19 точки, а 18 добави Уили Ернангомес. На полуфиналите Испания ще играе с победителя от мача между Австралия и Чехия в сряда, а нов успех ще ги приближи на една победа от втора световна титла след тази от 2006 година. За Полша пък предстои участие в двубоите за разпределение на местата от пето до осмо, като следващият съперник на тима ще бъде загубилият от мача между австралийци и чехи. По-рано днес Аржентина също се класира за полуфиналите след победа с 97:87 над Сърбия.", "date": "2019.09.10", "title": "Испания надви Полша за първи 1/2-финал на световно от 13 години"}
{"url": "https://www.monitor.bg:443/bg/a/view/dobivite-ot-slynchogled-se-srinaha-174860", "text": "Състоянието при слънчогледа е много тежко, има места, където добивите тази година се сринаха между 100 и 200 кг от декар“, посочи за Синор.БГ Ангел Вукодинов, производител от Съединение и бивш председател на Националния съюз на зърнопроизводителите. Картината със слънчогледовата реколта в Южна България, където жътвата е пред края си, е шарена. Заради различната степен на валежите на места има и добри добиви, но общата картина в Хасковско, Пловдивско и редица други места от страната отбелязва критично ниски добиви от маслодайно семе. В същото време преработвателните заводи поддържат доста ниски изкупни цени, което е необяснимо на фона на световните котировки според фермерите. Докато миналата година цената на тон слънчоглед падна до 580 лв. за т, сега офертите са още по-ниски и варират между 530 и 540 лв. „Наблюдава се продължително задържане на цените, което при тези добиви ще стопи печалбата на всеки от нас“, обясни Вукодинов. И добави, че при подобна политика спрямо фермерите като нищо през следващите години площите със слънчоглед ще бъдат рязко намалени. „Не само аз, но и много мои колеги не желаем да сме роби на системата, още повече че заради климатичните промени отглеждането на маслодайното семе става все по-рисково занимание“, мотивира се Вукодинов.  ", "date": "2019.09.10", "title": "Добивите от слънчоглед се сринаха  "}
{"url": "https://www.monitor.bg:443/bg/a/view/dokazvame-che-bg-mljakoto-e-edinstveno-na-planetata-174862", "text": "Доказваме пред Европейската комисия, че млякото, добито от животните на българските пасища е с уникални качества и няма подобно на планетата. Това е част от задачата върху която работи екипът от български мандри и учени от БАН по географската защита на българското кисело мляко и българското саламурено сирене. Това каза пред Телеграф Иван Грънчаров от Управителния съвет на Асоциация на млекопреработвателите в България и кмет на Луковит. Коментарът бе по време на Четвъртия национален събор „Млечния път на България през вековете”, който се провежда в Луковит. Градът и браншовата асоциация са домакини на събитието. В момента документите по защита на българското кисело мляко и сирене са депозирани в Министерство на земеделието, храните и горите и тече обществено обсъждане. Грънчаров заяви, че целта на сдружението за получаване на права на производство е защитата да включва непременно производство само от българско мляко. Това означава, че за да може да се произвежда на територията на цялата страна, трябва да се докаже пред Европейската комисия, че българското мляко има уникални и специфични качества в цяла България. Това е трудно, но не е непостижимо, увери Грънчаров. Към екипа работят учени от БАН, които събират доказателства, че териториите където живее българско население, дори извън днешните граници си приличат и се разпознават. Ако успеем, това ще бъде съществена победа над имитиращите продукти, които са залели страната, каза Грънчаров. Над 60% от млеката, сирената, маслата, които се консумират в България са имитации. Те са опасни за здравето на българина, защото се влагат палмови масла, които се ползват за машинни масла. Той призова от името на асоциацията правителството да забрани имитиращите млечни продукти, така, както това вече е направено в САЩ. Над 40 хил. автомобили минаха още през първия ден на млечния събор. Той се намира на центъра на града. Посетителите наистина могат да се насладят на автентични български сирена, кашкавали, крокмачи и мандраджийски масла. 36 са щандовете, които предлагат продуктите на малки мандри, както и на фермери регистрирани по Наредбата за директни доставки. Всички те работят изключително със свое мляко, овче, козе, краве. В съпътстващите програма са включени забавления с големия тиган на Ути Бъчваров, на място се правят лютеници, дегустират се хлябове на малки пекарни, мед и вина. Във феста участват производители и от Южна и Северна България. Представени са и няколко по- големи индустриални преработватели, с познати имена на консуматорите. Млечният събор ще продължи до неделя вечерта.", "date": "2019.09.10", "title": "Доказваме, че бг млякото е единствено на планетата"}
{"url": "https://www.monitor.bg:443/bg/a/view/brojat-na-pchelite-v-bylgarija-e-namaljal-174861", "text": "Пчеларите в България намаляват, спада и производството на пчелен мед, но причините не са ясни. Това сочи изследването на пчеларството у нас в секторен анализ на животновъдството, от доклада „Анализ на състоянието на селското стопанство и хранително-вкусовата промишленост“ (SWOT анализ). Направен е от Института по аграрна икономика към ССА. Публикуван е на сайта на МЗХГ и е част от подготовката на предстоящия Стратегически план на България по новата ОСП за 2021-2027 г.  В момента документът е обект на обсъждане от земеделските стопани. Според анализаторите страната ни има традиции в производството на мед и пчелни продукти. Посочено е още, че България има подходящи условия за отглеждане на пчели, има свободни пространства и региони със запазена и разнообразна природа. През първите десет години от членството на България в ЕС се наблюдава увеличение както на броя на пчеларите, така и на пчелните семейства в страната. Анализаторите изтъкват, че в страната се прилага специална Национална програма за пчеларството. Посочено е, че до 2014 г има спад в броя на пчелните семейства и производството на мед, но след тази година е отбелязано нарастване. Прз 2016 г. добивът достига 55 хил. тона, но това количество е с почти една четвърт (24%) под равнището от 2007 г. Не е ясно защо въпреки увеличение на броя на пчелните семейства има спад на производството, коментират експертите.  ", "date": "2019.09.10", "title": "Броят на пчелите в България е намалял "}
{"url": "https://www.monitor.bg:443/bg/a/view/fermeri-iskat-pomosht-za-hrana-na-jivotnite-174863", "text": "Втори месец заради сушата пасищата и ливадите в планинските райони не стават за паша, защото тревата е прегоряла и животните се връщат гладни в стопанствата. „За да дават мляко, животните се нуждаят от протеини, но тревата не храни, затова сме принудени да ги дохранваме със запасите за зимата, които сме подготвили“, съобщава Синор.БГ Особено потърпевши са стопаните от Западна България. Според бранша ако държавата ги подпомогне точно в този момент с помощ по de minimis, те ще успеят да се снабдят с богатия на протеини слънчогледов шрот. Преди десетина дни ДФЗ отпусна само на животновъдите без пасища, но фермерите са категорични, че има необходимост от подобна помощ за по-голямата част от сектора. Поради лошото състояние на пасищата повечето животновъди започнаха активно да купуват слънчогледов шрот, за да дохранват стадата. „В резултат на това той поскъпна рязко, което не се е случвало дори през зимата“, посочи собственик на кравеферма от Пернишко. Ако преди седмица чувал от 40 кг шрот се е продавал за 18 лева, сега цената му е 22 лв.   В същото време заради сушата втората реколта от люцерна, отглеждана от животновъдите, също върви зле. Дори да завалят дъждове обаче тази люцерна ще стане готова за косене едва през октомври, затова те настояват за своевременна намеса от страна на министерството на земеделието за осигуряване на калоричен фураж точно сега, за да не изчерпат зимните си резерви за храна на стадата. Неотдавна Европейската комисия обяви какви мерки държавите членки могат да предприемат, за да ограничат негативните последици от сушата. Освен предварителното изплащане на директните плащания, смятаме, че страната ни би могла да одобри извънредна помощ заради изгорелите пасища“, смятат хората от бранша.  ", "date": "2019.09.10", "title": "Фермери искат помощ за храна на животните "}
{"url": "https://www.monitor.bg:443/bg/a/view/oprostena-registracija-za-domashnata-kochina-175061", "text": "Малките стопанства тип „заден двор“ ще бъдат регистрирани по облекчена процедура. Това съобщи земеделският министър Десислава Танева в рамките на 14-та годишна среща на Постоянната експертна група за Африканската чума по свинете (АЧС) в Европа, която се провежда днес и утре в София. В събитието взеха участие В събитието участваха 90 експерти и представители от 34 държави, сред които министри и зам.-министри на шест държави от Балканите - Албания, Босна, Херцеговина, Черна гора, Северна Македония, Косово и Сърбия. Относно малките стопанства за отглеждане на свине в дворовете, Танева обясни още, че изискванията за биосигурност ще бъдат съвсем елементарни и   Тя изрази увереност, че от догодина отглеждането на свине ще е с много по-високи нива на биосигурност. Моник Елоит, генерален директор на Световната организация за контрол върху здравето на животните (OIE) посочи, че АЧС е не само болест, но и икономическо бедствие. Затова трябва да се прилагат стриктни и непопулярни мерки като евтаназиране на животните, но те, по думите й са задължителни. Еврокомисар Витянис Андрюкайтис пък   за ограничаване на чумата. На въпрос на „Монитор“ дали, както Португалия и Испания и ние ще успеем да спасим полудивата източно-балканската свиня, министър Танева, поясни, че вече има предприети мерки за това. По думите й, ще бъде предоставен отделна зона със заграждения за запазването й. Еврокомисар Андрюкайтис допълни отговора с пояснението, че когато АЧС е бил на Иберийския полуостров не е имало шенгенска зона и е имало известни ограничения в движението на хора и стоки, а и двете страни много добре са си контролирали границите. Според него сега е много по-сложно да се контролира движението. „Научихме много от опита на Испания и Португалия и го използваме. АЧС се променя и въз основа на резултати от научни изследвания   добави той. Според него много ценен е опитът и на Финландия, която много добре охранява границата и не допуска вирусът чумата да влезе от Русия. По думите, му трите балтийски страни също имат успехи, особено в намаляване на популацията на видите свине. \"Когато вече 10 страни са засегнати и други 5 са в риск, трансграничното сътрудничество е задължително. АЧС има силно социално въздействие върху селските региони и икономиката на страните. Целта е днес да определим приоритетните дейности във връзка с биосигурността, производствата, лова. България се справи прекрасно, следвайки стратегиите на ЕК\", посочи еврокомисар Андрюкайтис. Като добри примери той посочи страни като Чехия и Финландия, едната успешно справила се, а другата не допуснала болестта на територията си. АЧС става глобално предизвикателство и единственият начин да преборим заболяването е   обобщи еврокомисарят. България е на кръстопът и страната има опит със заболяванията по животните - модуларен дерматит и други, с които се е справила, подчерта още Андрюкайтис. Ние наблюдаваме ситуацията в България и планираме нови стъпки, съобразно традициите на населението, каза още той. Според еврокомисаря, ако мерките продължат да се изпълняват, след 3-4 години страната ни би могла да се справи с болестта. Той посочи, че е трудно да се ангажира с конкретен период от време, но трябва твърдост по отношение на мерките, колкото и болезнени да са те. Мерките са разписани в кодекса на Световната организация по здравеопазването на животните OIE.", "date": "2019.09.10", "title": "Опростена регистрация за домашната кочина"}
{"url": "https://www.monitor.bg:443/bg/a/view/za-ili-protiv-dejting-prilojenijata-175063", "text": "Подбирате най-красивата си снимка. Ровите из архивите – няма как да нямате поне един читав кадър от някой 8-и декември, за който сте се наконтили и сте си щракнали селфи пред дискотеката в Банско. Обмисляте с часове и какво да разкриете за себе си в профила си – да признаете ли, че най-сполучливият ви опит в кухнята е „печенето“ на полуготовите пици от някой хипермаркет или с леко намигване да излъжете, че обожавате да гледате футбол... макар и да се сещате единствено за отборите „Левски“ и ЦСКА и то заради пристрастията (и псувните) на баща ви. Онлайн дейтинга (срещите) си е цяла наука, в която всяка крачка изглежда като експеримент. И както става най-често в лабораторията – шансът нещата да потръгнат от първия път е 1 на 1 000 000. Фейсбук (с доста голямо закъснение, ако трябва да сме честни) най-накрая се включват в играта. Поне в Щатите, където засега само е активно дейтинг приложението на мрежата. Очакваме обаче съвсем скоро и тук да можем да получаваме закачливи покани „за по кафенце“ от готини чичовци, чиито профилни снимки са закрити от някоя от рамките на Фейсбук, за да не се личат голата глава и биреното коремче. Шест години след пускането на Tinder на пазара, компанията на Марк Зукърбърк ще се опита да изкорени желанието ни да отмятаме (swipe-ваме) надясно и наляво според това дали харесваме или не някого. Вместо това ще получаваме известие за всеки един ентусиаст, който е проявил интерес към профилната ни снимка и описанието ни. Не се притеснявайте – няма шанс баба ви да следи похожденията ви онлайн - приложението на Фейсбук ще ви свързва само с „приятели на приятели“ или хора, които си мисли, че може да ви заинтригуват на базата на местоположение, интереси и т.н. Всички те – извън списъка ви с контакти в мрежата. Налице ще имаме и спасителен пояс. В случай, че тайно си падате по готиния колега от работа или инструктора от фитнеса, ще можете да го добавите като secret crush. Той пък ще получи известие за това само ако и той кликне, че е ваш таен обожател. И така, на фона на излизането на поредното дейтинг приложение, днес ще се вгледаме в позитивите и негативите на онлайн сватосването, за да отговорим на въпросите Демоде ли търсенето на любов в интернет и има ли смисъл от него.", "date": "2019.09.10", "title": "За или против дейтинг приложенията?"}
{"url": "https://www.monitor.bg:443/bg/a/view/stefan-danailov-s-varnenska-premiera-na-novata-stava-175050", "text": "Големият актьор Стефан Данаилов се завърна бляскаво на сцената в понеделник вечер, когато във Фестивалния комплекс във Варна за пръв път след претърпяната операция влезе в ролята си от спектакъла „Актрисата“. „Представлението мина много вълнуващо. А той е щастлив, защото успя да се преодолее. Сцената е велик лечител. Но най-важното е, че хората го обичат и препълнената зала посрещна появата му с аплодисменти“, сподели за „Монитор“ племенницата на Ламбо – режисьорката Росица Обрешкова, която е неотлъчно до него след инцидента. На финалния поклон проф. Данаилов горещо благодарил на зрителите и дори дръпнал кратка реч, но какво точно е казал, тя не си спомня, тъй като всички от екипа на спектакъла – на сцената и зад кулисите, в тоя момент се разплакали заедно с публиката. Обрешкова още веднъж благодари на лекарите от бургаската болница „Бургасмед“, които приеха и оперираха Стефан Данаилов след нелепото падане в Приморско. Д-р Анатоли Пацов – шеф на отделението по ортопедия и травматология в лечебното заведение, рехабилитаторът Георги Киров, проф. Михайлов, д-р Тасков бяха специални гости на варненското представление, което за актьора бе и премиера на новата тазобедрена става, поставена му по време на хирургичната интервенция. Тази вечер „Актрисата“ ще се играе в Търговище, на 12 септември – в Русе, а на 21 септември закрива театралния фестивал „Сцена на кръстопът“ в Пловдив.  ", "date": "2019.09.10", "title": "Стефан Данаилов с варненска премиера на новата става"}
{"url": "https://www.monitor.bg:443/bg/a/view/dancho-minchev-podpisa-s-levski-lukojl-175062", "text": "Един от най-големите таланти в българския баскетбол ще облече пак \"синята\" фланелка през новия сезон. Йордан Минчев подписа тригодишен договор със \"сините\", съобщиха от клуба чрез официалната си страница в социалната мрежа Фейсбук. Едва 16-годишен Минчев дебютира в професионалния баскетбол с екипа на \"Левски\" и записва първи мачове в престижната Адриатическа лига. Дарбата му е забелязана от легендата Желко Обрадович, който през есента на 2016 г. го взима във \"Фенербахче\".  20-годишният е защитавал цветовете още на сръбския \"Вършац\", македонския \"МЗТ Скопие\", българския \"Академик\", както и турския \"Истанбул Бююкшехир\", където се състезава през изминалия сезон.", "date": "2019.09.10", "title": "Данчо Минчев подписа с \"Левски Лукойл\""}
{"url": "https://www.monitor.bg:443/bg/a/view/energijnata-borsa-zatvori-pri-sredna-cena-108-23-leva-za-megavatchas-175064", "text": "При средна цена 108.23 лева за мегаватчас е търгуван днес токът на Българската независима енергийна борса (БНЕБ), показват данните от търговията на борсата при сегмента \"пазар ден напред\". Сделките са на база утрешен ден на доставка /11 септември/. Средната цена на пиковата енергия /9.00-20.00 ч./ e 120.48 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 95.98 лв. за мегаватчас. Най-ниската цена в рамките на днешната сесия, при утрешен ден на доставка, е 68.20 лв. за мегаватчас, достигната за 3.00 - 4.00 ч., а най-високата е 133.19 лв. за мегаватчас - за 20.00 - 21.00 часа. Данните от БНЕБ показват, че са продадени общо 22 865.40 мегаватчаса електроенергия. Енергийната борса вчера затвори при средна цена 111.30 лв. за мегаватчас. В сегмента \"пазар в рамките на деня\" за днес, 10 септември, БНЕБ отчита до момента общ търгуван обем от 167.80 MWh. Среднопретеглената дневна цена е 90.88 лева за мегаватчас.", "date": "2019.09.10", "title": "Енергийната борса затвори при средна цена 108.23 лева за мегаватчас"}
{"url": "https://www.monitor.bg:443/bg/a/view/bankeryt-beglec-nalival-po-10-mln-lv-ot-ktb-v-tv7-na-mesec-175053", "text": "Подсъдимият за източването на милиарди от КТБ Цветан Василев е наливал по 10 млн. лв. месечно от КТБ в ТВ7. Това разкри пред спецсъда основният свидетел по делото Бисер Лазов, който е бил главен счетоводител на множество контролирани от банкера дружества под общото име „Фирмата“. Източването на банката е ставало години наред чрез банкови кредити към тези дружества, които веднага били прехвърляни там, където Василев посочи. След като в продължение на 4 месеца Лазов дава показания пред съда, на заседанието във вторник започна задаването на въпроси към него. На този етап те са от прокуратурата, а след това адвокатите на 18-те подсъдими ще могат да задават въпроси към ключовия свидетел. На въпрос на обвинението към Лазов какво знае за дружество на име „Багияна“ ЕООД, Лазов заяви, че името на фирмата е присъствало в ежедневната информация за задължения към КТБ, която Василев получавал. Самата фирма пък била създадена малко, след като на 30 март 2013 г. в „Капитал“ излязла статия с име „Държавата КТБ“. В нея били описани някои от практиките, ползвани за финансирането чрез заеми от КТБ на дружества, свързани с банкера-беглец, като били изброени поименно и самите компании. Вбесен, Василев повикал Лазов и казал, че иска да се регистрират нови дружества, които постепенно да изместят вече кредитираните. Именно по това време се появила и фирма „Багияна“ ЕООД, чийто „От кредита към „Багияна“ отидоха суми и за финансирането на ТВ7, в този период тя месечно потребяваше 10 млн. лв.“, посочи Лазов. На въпрос на прокуратурата каква информация има за фирма „Арескон“ ЕООД, свидетелят отговори, че тя била създадена още в първия етап от регистрирането на нови дружества на Цветан Василев, които да бъдат кредитирани от КТБ. „Арескон“ ЕООД се водеше на името на ръководителя на охранителите в офиса на „Фирмата“ Александър Радев. През март 2011 г. дружеството получи банков кредит, който беше използван за покупката на самолет „Лиър Джет“ за Василев“, разказа още Лазов. За личния самолет на банкера той разказа в показанията си в края на май т.г., от които стана ясно, че Василев си купил самолета за 10 602 990 щатски долара директно от производителя. Самият самолет бил купен от свързаното с Василев дружество „Партнер лизинг“ АД, което после го продало на създадената от Василев авиокомпания именно за тази цел. На въпрос на прокуратурата към Лазов какво знае за фирма „БГ корпорейшън“ ЕООД той разказа, че тя също била без собствена стопанска дейност, персонал и имущество. „Собственик и управител на дружеството се водеше Едуард Миланов. Той не беше служител на „Фирмата“, но беше доверено лице на Цветан Василев. Майка му Мадлена Трайков също подписваше за дружество на „Фирмата“. Миланов беше близък със Здравко Босаков – личен шофьор и доверено лице за специални поръчки на Цветан Василев. Миланов и Босаков редовно пътуваха в чужбина. „БГ корпорейшън“ постоянно бе финансирана с банкови кредити от КТБ\", разкри още Лазов.", "date": "2019.09.10", "title": "Банкерът-беглец наливал по 10 млн. лв от КТБ в TV7 на месец"}
{"url": "https://www.monitor.bg:443/bg/a/view/melek-zakifova-se-okichi-sys-srebro-v-sofija-175048", "text": "Мелек Закифова спечели сребърен медал от европейското първенство по бокс за младежи и девойки в столичната зала „София“. На финала в кат. до 48 кг българката бе победена от италианката Ерика Прискиандаро с 1-4 съдийски гласа. Мачът беше много оспорван, като още в първия рунд двете състезателки се хвърлиха в атака. Във втората част Мелек получи удар в носа, от който потече кръв. На почивката в ъгъла на българката успяха да овладеят ситуацията и мачът продължи. В третия рунд Закифова, която е европейска шампионка за момичета до 16 г. от София 2017, също тръгна добре, но коравата италианка не се даде. В крайна сметка съдиите, макар и не единодушно, посочиха Прискиандаро за победителка. Така девойките приключиха шампионата в София със сребро на Закифова и бронз на Анна Мария Дялова при 57-килограмовите. По-късно днес в спор за златните медали на ринга се качиха още трима наши представители при младежите - Ергюнал Сабри (49), Ясен Радев (52) и Николай Маринов (56). С бронзови медали се окичиха Стилян Христов (64 кг), Емирджан Мехмед (69) и Николай Зафиров (75).", "date": "2019.09.10", "title": "Мелек Закифова се окичи със сребро в София"}
{"url": "https://www.monitor.bg:443/bg/a/view/svetovni-zvezdi-vlizat-v-jurito-na-cine-libri-175046", "text": "Тазгодишният председател на елитното жури на кино-литературния фестивал CineLibri – световноизвестният актьор и продуцент Кристоф Ламбер, ще сподели отговорността за избора на най-добра филмова адаптация с не по-малко знаменити свои колеги. Сред тях е известният шведски писател и журналист Давид Лагеркранс, който пое нечувано предизвикателство и създаде 3 продължения на култовата трилогия „Милениум”, затвърдили световната му слава. Лагеркранс ще се срещне с българската публика на 12 октомври от 19.00 ч. в литературен клуб „Перото”, НДК. Повод за събитието е българското издание на The Girl Who Lived Twice, което носи заглавие „Тя, която трябваше да умре\". В журито на петото юбилейно издание на форума влиза и френският кинорежисьор от румънски произход Раду Михайлеану („Концертът”, „Изворът на жените”), чиито творби му донесоха богата колекция от отличия, включително от Международния кинофестивал в Берлин и номинации за „Златна палма” и „Сезар”. В момента Михайлеану работи по 8-серийна екранизация на книгата „Сбогом, Шанхай”, подписана от големия български писател и киносценарист Анжел Вагенщайн. Става дума за мащабна копродукция на Gaumont, France Television, Rai Uno и ZDF, чиито снимки започват догодина. В качеството си на член на журито у нас пристига и ослепителната италианска актриса и защитничка на обществени каузи Лоредана Каната („Младост”, „Неапол във воали”). Към прочутите чуждестранни арбитри се присъединява българската театрална и кинозвезда Ирини Жамбонас, която наскоро беше удостоена с наградата „Сърцето на Сараево” за участието си във филма „В кръг” на режисьора Стефан Командарев.  ", "date": "2019.09.10", "title": "Световни и БГ звезди влизат в журито на CineLibri"}
{"url": "https://www.monitor.bg:443/bg/a/view/ot-pyrvite-tramvai-do-poslednata-spirka-na-metroto-175045", "text": "Документална изложба „София: От първия трамвай до последната спирка на метрото“ представя до 13 октомври Регионалният исторически музей в столицата. Документалната част от експозицията се базира на едноименната книга с автор Станислав Колев. Тя се фокусира върху историята на трамваите, метрото и електрификацията на столицата в периода 1898-2019 г. Предметната част пък се състои от модели на трамваи, движили се по софийските улици от началото на ХХ век до настоящия момент. Те са ръчно изработени от Дариан Георгиев. Сред експонатите са макет на ретро трамвай Siemens-Halske, произведен в Германия през 1925 г. специално за София, един брой от който е реставриран през 2007 г. и се използва за атракционни пътувания; трамвай Т6М-800 – мотриса от 1965 г., на основата на която са създадени всички съвременни български трамваи; трамвай CKD-Tatra T6A2 – произведен в Чехия през 1991 г. специално за България, който е най-характерен за София в момента и др. Изложбата е посветена на 140-годишнината от обявяването на София за столица на страната.  ", "date": "2019.09.10", "title": "От първите трамваи до последната спирка на метрото"}
{"url": "https://www.monitor.bg:443/bg/a/view/postojanen-arest-za-djadoto-revnivec-ubil-lubovnika-na-38-godishnata-si-sypruga-175047", "text": "75-годишният Симеон Стоянов влиза за постоянно в ареста, след като уби любовника на съпругата си и го изхвърли в чувал в храстите. Решението за това беше взето от състав на Кюстендилски окръжен съд, под председателството на съдия Йоланда Цекова. Дядо Симо влезе в съдебната зала окован в белезници, трудно вървящ и разкайващ се за случилото се. „Аз съм кротък човек, не съм убиец. Моля да ме освободите да се прибера у дома“, каза възрастният мъж пред съдията. По време на мярката за неотклонение прокурорът по случая Бойко Калфин беше категоричен, че на дядо Симо трябва да бъде наложена най-тежката мярка, тъй като има опасност да се укрие или извърши друго престъпление. Още повече той се е опитал да прикрие следи си и е изхвърлил трупа на 45-годишния Васил Стойчев в храстите пред блока, в която се разиграва трагедията. От страна на защитата в лицето на служебния адвокат Илиан Хаджийски, като смекчаващи вината обстоятелства бяха посочени, че обвиняемият има чисто съдебно минало, пенсионер е и има постоянен арест в Кюстендил. „Предвид възрастта на моя подзащитен със сигурност той няма как да се укрие, моля да бъде пуснат под домашен арест“, пледира Хаджийски. След кратко прекъсване съдия Йоланда Цекова наложи на обвиняемия Симеон Стоянов постоянна мярка за неотклонение “задържане под стража“, като решението може да се обжалва в 15-дневен срок пред САС. След като чу решението на съдията, дядо Симо попита: Къде е жена ми, в ареста ли е, защо още я няма? На излизане от съдебна зала възрастният мъж се разкая за случилото се. „Много съжалявам за случилото се, но той ме предизвика. Аз съм добър човек и никога не съм нарушавал закона. Невинен съм“, бяха единствените думи на окования в белезници възрастен мъж. Противно на очакванията на дядо Симо, 38-годишната му съпруга Камелия Стоянова не се появи в съдебна зала, за да го подкрепи. Тя първоначално беше арестувана за 24 часа, а след което освободена да се прибере в семейното им жилище. 75-годишният мъж е обвинен в причиняване на смъртта на 45-годиния Васил Стойчов. Мъжът е убит на 7 септември в апартамент, намиращ се в блок 185 в кюстендилския квартал „Герена“. Смъртта на жертвата е настанала след сбиване между двамата в жилището на по-възрастния в кв. „Герена“ и по първоначални данни е в резултат на задушаване. Малко след убийството извършителят се е опитал да прикрие следите си, като е изнесъл от жилището трупа на жертвата и го е захвърлил в намиращите се в непосредствена близост храсти. Основната причина за убийството е ревност, тъй като Васил Стойчов имал интимна връзка със съпругата на обвиняемия - 38-годишната Камелия Стоянова. В злополучната вечер дядо Симо заварил двамата, отдадени на любовни ласки, което предизвикало и гневът на Симеон, който е бивш пенсионер от мината. Ако вината на възрастния мъж бъде доказана го грозят от 15 до 20 години лишаване от свобода, доживотен затвор или доживотен затвор без право на замяна.", "date": "2019.09.10", "title": "Постоянен арест за дядото ревнивец, убил любовника на 38-годишната си съпруга"}
{"url": "https://www.monitor.bg:443/bg/a/view/osvobodiha-ot-dlyjnost-zam-ministyr-na-vytreshnite-raboti-emilija-kraleva-175051", "text": "Със заповед на премиера Бойко Борисов от длъжността заместник-министър на външните работи е освободена Емилия Кралева, съобщиха от „Дондуков“ 1. Оттам посочват, че от утре Кралева поема поста на постоянен представител на Република България при Службата на ООН, преговорите и форумите на ОССЕ и международните организации във Виена.", "date": "2019.09.10", "title": "Освободиха от длъжност зам.-министър на вътрешните работи Емилия Кралева"}
{"url": "https://www.monitor.bg:443/bg/a/view/maestro-ot-syrbija-pravi-majstorski-klas-pod-lipite-175052", "text": "Девет млади диригенти от 8 страни / Румъния, Франция, Великобритания, Испания, от далечните Япония, Австралия и САЩ/ вземат участие в майсторския клас на маестро Деян Савич /дългогодишен главен диригент и директор на операта в Белград/, който се провежда в Стара Загора. Във времето до 21 септември участниците ще се редуват на пулта по време на представлението на съответния спектакъл пред публика. В програмата на курса са включени оперите „Любовен еликсир“ /12 септември/, „Дон Карлос“ /17 септември/, „Бохеми“ /20 септември/ и балетът „Делвата“ /21 септември/. Участниците в класа Матей Поп (Румъния), Майкъл Уитънбърг (САЩ), Гай Дейвис (Великобритания), Гари Чънг (Великобритания), Арно Перие /Франция/, Хосе Карлос /Испания/, Кевин Пърсел /Австралия/, Набуаки Наката /Япония/, Андрин Холцчи /Франция/ са носители на многобройни международни отличия. През периода 2001-2004. Деян Савич е генерален мениджър на Белградската опера и балет. През 2005 г. той е назначен за Генерален директор на Народен театър-Белград и е първият музикант, който оглавява този престижен национален културен институт в неговата 140 годишна история. През 2007 г. заема позицията на Генерален директор на Операта. Деян Савич е постоянен гост-диригент на Симфоничния оркестър и хор на ERT в Атина, Гърция в продължение на четири сезона. Сред най-известните инструменталисти, с които Савич е работил са имена от ранга на пианистите Людмил Ангелов, Михай Унгуряну, Хел Бекелунд, Владимир Крайнев, Елисо Вирсаладзе, Дана Борсан, цигуларите Стойка Миланова, Кристина Ангелеску, Луиджи Алберто Бианки, челистите Ксения Янкович, Анатолий Кръстев, китаристът Алипио Диаз, арфисткта Анна Верхоланцева и др. Дирижирал е  различни продукции с режисьори като Марко Артуро Марели, Инге Леван, Спирос Евангелатос, Карел Дргач и др. Инициативата за майсторската подготовка е на директора на старозагорската оперна трупа Огнян Драганов.", "date": "2019.09.10", "title": "Маестро  от Сърбия прави майсторски клас под липите"}
{"url": "https://www.monitor.bg:443/bg/a/view/ludogorec-uredi-izraelski-nacional-175056", "text": "“Лудогорец” е на път да реализира изненадващ трансфер. Ръководството на \"орлите\" е близо до договор с израелския защитник Талеб Тауата, който бе силно желан от “Левски”. Очаква се утре шампионът на България и Тауата да финализират сделката, а до няколко дни трансферът да бъде обявен и официално от тима от Разград. Интересен факт е, че 27-годишният национал на Израел ще играе само в мачовете от Първа лига и за Купата на България, тъй като вече мина периодът за регистрация на футболисти за Европа. Освен това бранителят ще заема и квота за чужденец, тъй като освен израелски има и судански паспорт. Така в родния шампионат треньорът Станислав Генчев ще трябва да избира да взима в групата трима измежду Стефан Баджи, Рафаел Форстър, Мавис Чибота, Дан Битон и Тавата. От клуба обявиха също, че от днес стартира продажбата на билети за трите домакински мача в групите на Лига Европа. Първата среща е на 19 септември срещу ЦСКА (Москва), на 24 октомври в Разград идва „Еспаньол“, а последното домакинство е на 12 декември срещу „Ференцварош“. Междувременно бразилският защитник на „Лудогорец“ Сисиньо даде любопитно интервю пред издание от родината му. В него бранителят изявява желание да облече екипа на националния отбор на България, а освен това разкрива неща „от кухнята“ на клуба. „Моите съотборниците Марселиньо и Вандерсон вече играят за националния отбор на България, след година аз също ще имам паспорт и ако ме повикат, с радост ще се отзова, сподели Сисиньо. - Собственикът на „Лудогорец“ Кирил Домусчиев е тих и добър човек, той е страхотен ръководител и постоянно се бори за еволюцията на клуба. Когато трябва да бъде строг обаче, дърпа ухото на някой играч, което е напълно нормално”, допълва бразилецът.", "date": "2019.09.10", "title": "“Лудогорец“ уреди израелски национал"}
{"url": "https://www.monitor.bg:443/bg/a/view/marija-gabriel-za-resora-si-priznanie-za-bylgarija-175054", "text": "Това е признание за България. Така коментира българският еврокомиар Мария Габриел новия си ресор \"Иновации и младеж\" в ЕК пред български медии в Брюксел. Тя поздрави шефката на ЕК Урсула фон дер Лайен за смелостта най-после да бъдат обединени под една шапка основни елементи на т.нар златен триъгълник - наука, бизнес и образование. По думите й това е смела амбиция високо в дневния ред на ЕС да стоят иновациите и младите хора. Според нея, ресорът „Иновации и младеж“ е и признание за България за съвършеното дотук. Габриел изтъкна, че за нея било важно в новия ресор да бъдат голяма част от нещата, които са свършили през миналия мандат при цифровизацията. Тя напомни, че суперкомпютрите и дигитализацията, иновационните хъбове и всичко свързано с киберсигурността, се финансират от програмата „Хоризонт 2020“, която ще бъде наследена от „Хоризонт Европа“ и тя ще бъде именно под нейно ръководство. Еврокомисарят даде да се разбере, че всъщност запазва контрол върху голяма част от досегашния си ресор. \"До голяма част, да. Една част от него ще бъде изцяло под мое ръководство\", каза Габриел. В писмото на Лайен до еврокомисарите било описано детайлно кой за какво отговаря. Габриел описа ресора си като мащабен и стратегически. Тя а нейният бюджет е 100 млрд.евро, което пък било третото перо в европейския бюджет, след земеделието и кохезионна политика. Габриел уточни още, че ще отговаря и за новия план за действие за цифрова грамотност. \"Чували сте неведнъж да говоря за борбата с дезинформацията от най ранна възраст\" , каза Габриел. Целите пред нея са две генерални дирекции, които досега не са работили заедно, да сформират екип, който ясно да каже, че за да се върне на цифровата карта Европа трябва да заложи на иновации и образование. Амбицията й е да предлагаме европейски продукти. По думите й, в областта на образованието постоянно се говори за изтичането на мозъци. За да се противостои на този процес, ЕК има амбиция да увеличи тройно средствата по програма „Еразъм“. Сега е около 15 млрд.евро., а за следващия програмен период е 45 млрд. Евро. За Габриел ще е важно младите хора да видят конкретно измерение. Тя уточни, че ще отговаря за новата инициатива за европейските университи., т.е.младежите да получат по време на обучението си практически опит в различни държави. „Признанието е голямо за страни като България и нашият шанс е в сферата на ИТ технологии и образование“, каза още Малия Габриел. Тя поясни, че ще обърне специално внимание на учителите, те да имат достойно заплащане. Габриел напомни, че програмата „Хоризонт Европа“ трябва да стартира от януари 2021 година. „Искам Централна и Източна Европа да има своето достойно място в нея“, каза тя и поясни, че наблюдаваме географски дисбаланси. „Искам нашите учени и бизнес също да бъдат активно включени“, допълни Габриел. Тя ще отговаря и за които са гръбнакът на икономиката не само в България, но и в цяла Европа. Габриел изтъкна, че все още не знае кога ще бъде изслушването й в комисии, но това трябва да е между края на септември до 8 октомври. Тя заяви, че не се притеснява от изслушването и никога не би го подценила. „Това което успяхме да направим в цифровизацията, сега има шансът да надградим“, каза еврокомисарят и поясни, че една от целите й е дигиталните хъбове да са място, където всеки може да получи достъп до цифрови умения.", "date": "2019.09.10", "title": "Мария Габриел за ресора си: Признание е за България (ОБНОВЕНА)"}
{"url": "https://www.monitor.bg:443/bg/a/view/firmi-ot-ujna-koreja-iskat-da-vnasjat-bg-vina-i-mlechni-produkti-175042", "text": "Български продукти сред които вина, етерични масла и млечни продукти са с изключителен потенциал да бъдат изнасяни за корейския пазар. Това стана ясно по време на среща на министъра на икономиката Емил Караниколов, който е на работно посещение в Сеул, с председателя на Корейската асоциация на компаниите-вносители /КOIMA/ Хонг Кванг-Хи. Корейската асоциация на компаниите-вносители (KOIMA) е организация, в която членуват над 8000 южнокорейски бизнес компании-вносители и е създадена през 1970 г. Това е единствената бизнес организация в Република Корея, която има за цел да подпомага вноса от чужбина и играе много важна роля в насърчаването на търговията на страната. По време на разговорите от организацията са проявили интерес и към други висококачествени български продукти, които да бъдат реализирани в Корея. „През 2018 година българският износ за Корея надхвърли 106 млн. долара. Разчитаме на прояви като бизнес форуми и на активност от страна на бизнеса от двете страни за увеличаване на търговския обмен и за създаване на контакти с цел реализиране на съвместни проекти“, посочи министър Караниколов. На срещите си с представителите на корейския бизнес икономическият ни министър изтъкна и предимствата на страната ни, като атрактивна дестинация за инвестиции. По думите му Правителството е в непрекъснат, активен диалог и партньорство с бизнеса за реализирането на последователна външноикономическа политика, целяща разширяване на пазарното присъствие, подобряване на условията за достъп до чужди пазари и привличане на чуждестранни инвестиции. „Подкрепяме експортно ориентирани сектори с висока добавена стойност и висок потенциал за внедряване на иновации в производството“, посочи още той. По време на официалната си визита Караниколов се срещна още и със заместник-министъра на търговията, индустрията и енергетиката на Република Корея Ким Йонг - Рае. Пред него икономическият министър подчерта, че Република Корея е приоритетен икономически партньор в Азия и усилията ни са насочени към насърчаване на двустранното сътрудничество и засилване на икономическите връзки между двете страни.", "date": "2019.09.10", "title": "Фирми от Южна Корея искат да внасят БГ вина и млечни продукти"}
{"url": "https://www.monitor.bg:443/bg/a/view/bager-sybori-130-godishno-shkolo-po-pogreshka-175041", "text": "Построено преди 130 години училище в казанлъшкото село Горно Черковище няма да отвори врати за първия учебен ден след като багер по погрешка събори една от стените на физкултурния салон и сградата стана опасна за живота и здравето на близо 90-те ученици от първи до седми клас. Инцидентът е станал около обяд в понеделник , когато машина на строителната компания „Кибо 2 “ ЕООД , наета от училищната директорка Гинка Желязкова  да направи  дренажната система в двора на школото  ударила една от стените и покривът се килнал. За извършващите се ремонтни дейности в ОУ „Климент Охридски“  никой не знаел, оправдават се кметът на Горно Черковище Антон Антонов, кметицата на Казанлък Галина Стоянова  и шефката на образователния инспекторат в Стара Загора Татяна  Димитрова. Тепърва ще се изясняват подробности около ремонта, стойността и начинът, по който е била наета фирмата от директорката. Само по случайност при рухването на стената наоколо нямало деца. Веднага е било извършено укрепване на покривната конструкция, предстои цялостно обследване състоянието на сградата, за която към момента липсват каквито и да са чертежи и планове. Жители на Горно Черковище разказват, че до самодейния ремонт се стигнало след поредното наливане на школото с подпочвените води, стичащи се от стръмния скат след всеки по-проливен дъжд. Според зам. кмета на Казанлък по строителството инж. Даниела Колева училищната сграда е била издигната от местните жители веднага след Руско – турската освободителна война, трийсетина години по-късно към нея бил „долепен“ физкултурния салон. Разпореденото  от кмета Галина Стоянова обследване ще трябва да даде отговор на въпроса дали салонът ще бъде ремонтиран или ще се наложи изграждането му наново.По думите на кмета изпълнителят на ремонта изразил съгласие да отстрани аварията за своята сметка. Вече е издадена заповед по силата на която от 16 септември хлапетата от Горно Черковище ще започнат учебната година в школото на съседното село Бузовград, където имало достатъчно свободни класни стаи. От общината се ангажират да осигурят и транспорт до там за децата. От образователния инспекторат твърдят, че директорката е била длъжна да ги уведоми за предприетите действия, но това по неизвестни причини не се е случило. За случилото се навръх 9 септември там разбрали от кмета на Казанлък. Това е пореден случай в Града на розите при ремонтни работи да пострада действащо училище: на  22 юни 2015 година при изкопни работи в близост до ПМГ „Никола Обрешков“ се срути една от стените и се наложи бъдещите математици да се обучават две години в друга сграда. И до момента делото, заведено от общината за неустойките срещу фирмата – виновник за белята  не е завършило. В още едно основно училище на територията на Старозагорска област е имало проблем с началото на учебната година: при пожар на 31 август са изгорели две от стаите на ОУ „Просвета“ в павелбанското село Тъжа. Щетите там обаче са малки и в момента стаите се ремонтират, коментира началникът на инспектората Татяна Димитрова.", "date": "2019.09.10", "title": "Багер събори 130-годишно школо по…погрешка"}
{"url": "https://www.monitor.bg:443/bg/a/view/remontirat-s-2-mln-lv-45-godishen-nadlez-v-kazanlyk-175044", "text": "Цялостен ремонт на дълъг около 300 метра надлез в Казанлък ще бъде осъществен през следващата половин година, за целта са осигурени  1,2 млн от правителството и 800 бона от бюджета на АПИ. Обществената поръчка е спечелена „Гарант 90 Цонев и сие“ ООД Враца, която се е състезавала с още три пътно-строителни компании.Съоръжението е изградено преди близо половин век и част от конструкциите са компрометирани. Обществената поръчка е била отлагана  веднъж, на няколко пъти са се откъртвали парчета от настилката.Надлезът е една от основните връзки в Града на розите, през него минава основният трафик на моторните превозни средства, част от гредите минават над жп линията, което ще наложи използването на специален график за използване на „прозорци“, които да не нарушават работата на БДЖ . При необходимост община Казанлък има готовност да предостави допълнителен финансов ресурс за извършване на ремонтните работи  по 8-те носещи 28-метрови греди , които лгат върху носещите колони. Строителният надзор ще бъде осъществяван от варненска компания, която е предложила оферта в рамките на 7 188 лв, а проектанският надзор от „Пътпроект“ – София ще струва 6 000 лв. По време на ремонтните работи движението ще бъде отклонено по два маршрута. Специалисти в мостовото строителство коментират, че надлезът е бил изпълнен някога по изключително модерната тогава система с използването на т.нар. герберови греди,която в последствие е била изоставена поради бързо износване на лагерите .", "date": "2019.09.10", "title": "Ремонтират с 2 млн.лв  45-годишен надлез в Казанлък"}
{"url": "https://www.monitor.bg:443/bg/a/view/arjentina-prebori-favorita-syrbija-za-1-2-final-na-svetovnoto-po-basketbol-175057", "text": "Водени от 178-сантиметровия Факундо Кампацо и 39-годишния Луис Скола баскетболистите на Аржентина победиха фаворита Сърбия с 97:87 в четвъртфиналите на световното първенство в Китай. Гардът на Реал Мадрид завърши двубоя с 27 точки и 12 асистенции, а Скола прибави още 21 точки за шестия пореден успех на Аржентина на шампионата, който изстреля тима сред полуфиналистите. Двубоят започна малко по-добре за аржентинците, които още в началото успяха да направят преднина от няколко точки и да я поддържат без сериозни притеснения до началото на последната четвърт. Играта в нападение на Сърбия не спореше, а светкавичните контраатаки на южноамериканците им носеха успех. Баскетболистите, водени от селекционера Саша Джорджевич, се доближиха на 6 точки при 76:82 4:33 минути преди края след тройка на Неманя Биелица, но за повече нямаха сили. За Сърбия Богдан Богданович завърши с 21 точки, 18 прибави Биелица, а Никола Йокич остана с 16. В полуфиналите Аржентина ще играе с победителя от мача между САЩ и Франция, докато Сърбия ще се бори за разпределение на местата от пето до осмо. Освен това сърбите са заплашени и да не успеят да се класират директно за олимпийските игри в Токио, тъй като квоти за тях от световното първенство ще получат само двата най-добре класирали се европейски състава.", "date": "2019.09.10", "title": "Аржентина пребори фаворита Сърбия за 1/2-финал на световното по баскетбол"}
{"url": "https://www.monitor.bg:443/bg/a/view/213-dushi-v-obshtina-pazardjik-shte-poluchat-socialna-i-zdravna-grija-v-doma-si-175036", "text": "Община Пазарджик спечели проект „Услуги в дома“, по който в продължение на година и половина 213 души от града и 31 населени места в общината ще се възползват от услугите на „Патронажна грижа за възрастни хора и лица с увреждания“. Стойността на проекта е 508 172 лв., като по него ще се предоставят почасови интегрирани здравно-социални услуги, съобщи на редовния си брифинг кметът Тодор Попов. В рамките на проекта ще бъдат назначени четирима социални работници, 11 медицински специалисти и 40 домашни помощници. Ще бъде предоставяна и психологическа подкрепа за възрастните хора, като за целта двама психолози ще работят в продължение на над две хиляди часа с бенефициентите на проекта. За нуждите на мобилните екипи ще бъде закупен и автомобил, който ще осигури възможността за постоянно присъствие на експертите в домовете на хората.  ", "date": "2019.09.10", "title": "213 души в община Пазарджик ще получат социална и здравна грижа в дома си"}
{"url": "https://www.monitor.bg:443/bg/a/view/damski-rojyl-flysh-na-svetovnata-pop-scena-175032", "text": "Едната е като извадена от филм на Амодовар, другата взе награда Брит без да има лейбъл, третата се бори със синдром на Турет, четвъртата познава приютите за бедни от близо, а петата взе „Грами“ директно от Soundcloud. Те са новото поколение в поп музиката, с всичките и стилови вариации. Те са от всички части на света, но живеят заедно в нотите. Те запълват мястото освободено от голямата Ейми Уайнхаус сред соловите артисти. Те са Росалия, Джордж Смит, Били Ейлиш, Холзи и H.E.R. Били Ейлиш е истинско чудо. Расте в артистично семейство с ирландски корени, което и „подарява“ най-шантавото презиме – Пират. Да, тя се казва Били Ейлиш Пайрът Байърд (от ирландски – певец/поет) О'Конъл. Родителите й, заедно с брат й я оставят на домашно обучение и социалния й живот извън малката им къща в Ел Ей се върти около пеенето в църковен хор и уроците по актьорско майсторство. Брат й Финиъс е басист и си има банда. Покрай него Били разучава първите си акорди на китара. 18-годишната супернова страда от синдром на Турет, който вместо да крие популяризира със серия клипчета в социалните мрежи, като нервните си тикове често използва за да подсилва шок ефекта на видеата си. Избира стайлинга си сама и няма нищо против да я наричат поп кошмар. Обича Лана Дел Рей,, което си личи и в меланхоличния вайб на гласа й. Това, че я отглеждат бодри хипари, не значи, че не е научена на труда – изкарва си първите джобни като чисти конюшня и в замяна на това й дават бонус - часове по езда. Били налива основните на дебютния си албум When We All Fall Asleep, Where Do We Go? в стаята на брат си, а едва на 17 става първият артист, роден в новото хилядолетие, който стига до върха на класацията за сингли на Билборд. Следвайки безпрецедентните 9 последователни седмици под номер 2, парчето й Bad Guy измести Old Town Road на Lil Nas X и Били Рей Сайръс. Само преди два месеца великият Елтън Джон я определи като „една от най-талантливите млади дами, които някога е чувал“. Джоджа Смит е 22-годишното момиче, което стана популярно седмица след като качи в Soundcloud дебютния си сингъл Blue Lights. Годината е 2016 г. Старото куче Дрейк веднага я открива в социалните мрежи и я кани за дует, но когато чува демо версията Джорджа го отрязва с аргумента „Не усещам песента, слаба е.“ Тогава все още е сервитьорка в Старбъкс. Година по-късно се съгласява да работи с него и влиза с цели две колаборации в албума му More Life. През последните две години Джорджа се превърна във феномен на Острова, ставайки първия изпълнител без голям лейбъл зад гърба си, спечелил „Брит“ - наградата на критиката за албума си Lost & Found. Година по-късно грабна същата статуетка но за дебют, както и номинация за „Грами“. В момента е посланик на модната империя Dior и чупи чартовете с Be Honest. Името й по паспорт е Ашли Николет Франджипани и е родена преди 25 години. Във вените й тече смесица от афроамериканска, унгарска и италианска кръв. Артистичият си псевдоним - Halsey взима от името на улица в Бруклин, където живее първата й голяма любов. Нанася се при него едва 17-годишна и в този период започва да пише първите си парчета. По същото време Холзи вече е диагностицирана с биполярно разстройство, минала е през опит за самоубийство вследствие на системен тормоз в гимназията и познава адресите на повечето приюти за бедни в Ню Йорк. Холзи попада в светлината прожекторите с пародия на Trouble на Тейлър Суифт и постепенно започва да изкарва хляба си с акустични шоута по баровете под различни псевдоними. Дебютният й албум Badlands от 2015 г. e сертифициран като платинен от Асоциацията на звукозаписната индустрия в Америка въпреки твърдението на Холзи, че в него „няма пукнат радиофоничен хит”. Глобалният й пробив се случва с Closer с The Chainsmokers, но първият й солов хит е Without Me, част от албума Hopeless Fountain Kingdom. Габи Уилсън е по-известна катo H.E.R.. Артистичният й псведоним идва от абревиатурата Have Everything Revealed (от анг. Разкрийте всичко!). Тя е афроамериканката с филипински корен, скрита вечно зад тъумните си очила. Общува по-добре с китарата и пианото, отколкото с журналисти, и слага бариери между себе си и останалите (каквито всъщност са очилата). „Не крия лицето си от снобария, или от свенливост. Очилата помагат да се дистанцирам от бързата популярност, от състезанието за брой последователи в социалните мрежи. За мен най-важна е музиката. Бих искала тя да се възприема на първично ниво, без да се питаш „Коя е тя? Как изглежда“, обяснява H.E.R. RCA подписва с нея още докато е в гимназията. Крис Браун я ухажва за турне. Джанет Джексън е сред най-големите й фенове. А до вечерта на тазгодишните „Грами“ H.E.R бе по-скоро Soundcloud сензация, която за часове се превърна в носителка на статуетката за най-добър RnB албум - дебютния й едноименен H.E.R., и най-добро RnB изпълнение за сингъла Best Part. За българския ефир H.E.R. все още е екзотична птица от друго измерение и с бутиков статус. Един клик в YouTube обаче ви дели от космоса, който това момиче изпълва с глас и присъствие на живо. Най-успешният музикален експорт на Барселона за последните две години се казва Росалия. Обича чувството за обреченост в Ник Кейв, мечтае за продуцент като Бьорк и пее с онзи нерв, който във филм на Алмодовар би вдъхновил и сватба, и погребение. Росалия е цветна птица във всеки смисъл на думата. За еклектиката в стайлинга й е отговорна сестра й Пилар, която няма проблем да комбинира скафандър с тишърт за ръгби и пола на монахиня. Усещането за семеен бизнес с името на 25-годишната испанска прелест е завършено от майка й на позицията „мениджър“. Как виреят регетон, RnB и електро-поп под пищните поли на фламенко танцьорка? Отговорът би бил: Просто съвършено, ако слушате албума й El Mal Querer. След издаването на синглите Malamente и Pienso En Tu Mirá Росалия бързо спечели огромна фен база по целия свят и триумфира с две латино \"Грами\" миналата година – за най-добра алтернативна песен и най-добро ърбан изпълнение. Последното вокално бижу на Росалия е De Aqui No Sales. Видеото е заснето край Вятърните мелници в района на историческото селце Алкасар де Сан Хуан (Испания), послужило за едно от основните вдъхновения за „Дон Кихот“.", "date": "2019.09.10", "title": "Дамски ройъл флъш на световната поп сцена"}
{"url": "https://www.monitor.bg:443/bg/a/view/syotbornik-na-levskar-pochina-po-vreme-na-lager-175034", "text": "Голяма трагедия се стовари върху футболиста на “Левски” Найджъл Робърта, който бе на лагер с националния отбор на Кюрасао. В навечерието на мача с Хаити от турнира Лигата на нациите на КОНКАКАФ вратарят Жаирзиньо Пиетер е открит мъртъв в стаята си в хотела. 31-годишният футболист е бил намерен от другия вратар на тима Елой Роом, като двамата са делели една и съща стая. Когато Елой влязъл в нея, изпаднал в ужас, виждайки мъртвото тяло на приятеля си. Лекарите твърдят, че Жаиржиньо е починал от сърдечен удар. Играчите, сред които и Робърта, почетоха паметта на съотборника си със сълзи на очи. Те се събраха във фоайето на хотела и споделиха моменти с него, за да си припомнят заслугите му. На кадрите се вижда и разстроеният футболист на “Левски”. Най-големият успех на Жаирзиньо Пиетер с националния отбор беше победата в турнира King's Cup през юни тази година. Той бе главен герой на финала срещу Виетнам, когато успехът бе постигнат след изпълнение на дузпи.", "date": "2019.09.10", "title": "Съотборник на левскар почина по време на лагер"}
{"url": "https://www.monitor.bg:443/bg/a/view/detektor-na-lyjata-i-v-botev-pd-175040", "text": "Практиката играчи да минават през детектор на лъжата се разпространява. След като в края на миналия шампионат гръмна голям скандал в „Черно море“ заради неиздържан тест от множество футболисти, подложени на тест с полиграф, сега този метод бе въведен и в „Ботев“ (Пд). След днешната тренировка част от футболистите на “канарчетата“ са били привикани да минат детектора на лъжата, твърди Dsport. Още преди заниманието им е било съобщено, че трябва да направят психологическия тест за лоялност към клуба. Пръв се е подложил капитанът Лъчезар Балтанов, а след него преминал и Филип Филипов. Играчите на “Ботев” ще преминат на детектора поетапно и в рамките на няколко дни, тъй като повече от шестима играчи не могат да бъдат тествани в рамките на 24 часа. През миналата седмица треньорите от школата, плюс служители от администрацията също бяха подложени на детектора на лъжата. Все още не е ясно какви са резултатите и дали някоий футболист не е бил уличен в симулативна игра, като от клуба засега запазват пълно мълчание по темата. Интересното е, че тестът се прави преди мача с ЦСКА този уикенд, а този на „Черно море“ също бе свързан с двубой срещу „червените“.", "date": "2019.09.10", "title": "Детектор на лъжата и в „Ботев“ (Пд)"}
{"url": "https://www.monitor.bg:443/bg/a/view/hajko-maas-se-sreshtna-s-honkongski-lider-175037", "text": "Китай реагира гневно на срещата на германския външен министър Хайко Маас с хонконгския активист Джошуа Уон. От Пекин заявиха, че никоя чужда страна няма право да се меси във вътрешните работи на Китай, предаде Ройтерс. Говорителката на китайското външно министерство Хуа Чунин изрази категоричното недоволство и противопоставяне на Китай срещу това, че Германия е позволила на Уон да дойде на посещение във федералната република и да се срещне с външния й министър. \"Китай вече отправи остра нота на Германия\", каза Хуа на редовен брифинг за медиите. Уон се срещна с Маас в Берлин на събитие, чийто домакин беше германският вестник \"Билд\". След като в неделя бе държан около 24 часа на хонконгското летище за нарушаване на условията на гаранцията си, Уон пристигна в германската столица, където по думите му щял \"да продължи битката си за свободни избори\". Моментът, в който става това, е особено неудобен с оглед на факта, че миналата седмица германският канцлер Ангела Меркел бе на посещение в Пекин. Вече седмици наред Хонконг е обхванат от протести, които избухнаха заради законопроект за екстрадиция, а сега са съсредоточени върху осигуряването на повече свободи за Хонконг.", "date": "2019.09.10", "title": "Китай бесен на Хайко заради Хонконг"}
{"url": "https://www.monitor.bg:443/bg/a/view/gimnasticite-v-bitka-za-kvota-za-tokio-175038", "text": "България ще е домакин на кръг от Световната купа по спортна гимнастика през 2020 г. Варна ще приеме състезанието през май догодина, разкри президентът на федерацията Красимир Дунев, който добави, че продължава подготовката за провеждането на конгреса на европейската централа в София през ноемвр. Сега на дневен ред обаче е световното първенство за мъже и жени в Германия през октомври. Страната ни ще има двама представители при мъжете и една състезателка при жените. Йордан Александров, Дейвид Хъдълстоун и Лени Медсън се впускат в битка за олимпийска квота. Това е голямата цел на националите, както самите те признаха на среща с медиите в Пресклуб \"България\". Наскоро Александров и Хъдълстоун спечелиха общо 4 медала от последните две Световни купи по спортна гимнастика в Турция и Унгария, показвайки увереност и стабилност. \"На прав път сме. Много е важно не само участието, но и доброто класиране, защото съдиите те забелязват. Чака ни едно от най-трудните първенства, защото се разпределят олимпийските квоти и ще участват над 300 гимнастици. Мисля, че имаме огромни шансове за квота\", коментира Краси Дунев. Националният треньор Милко Танкушев заяви, че предстои още доста работа, но смята, че ще успеем да стигнем до мечтаната квота за Игрите в Токио. \"Вярвам, че всяка година ставам по-стабилен на състезанията. Чувствам, че се доближавам до най-добрите\", сподели Йордан Александров, който също вижда голям шанс за осъществяване на голямата цел.", "date": "2019.09.10", "title": "Гимнастиците в битка за квота за Токио"}
{"url": "https://www.monitor.bg:443/bg/a/view/grisho-izchisti-nejasnotite-v-programata-si-175039", "text": "Най-добрият ни тенисист Григор Димитров потвърди участие на турнира на твърди кортове в зала във Виена, с което запълни програмата си. Турнирът от АТР 500 и ще се проведе между 21 и 27 октомври. Първата ни ракета отпадна рано в надпреварата през миналата година, след поражение от Михаил Кукушкин, а предстоящото издание се очертава като изключително силно. Участие са заявили имена като Данийл Медведев, Доминик Тийм, Карен Хачанов и др. Преди да стигне до Виена българинът има предвидени няколко турнира в Китай. На първо време Григор Димитров ще участва в Ченду след 23 септември. После е надпреварата в Пекин от АТР 500, а от 6 октомври започва \"Мастърс\" турнирът в Шанхай, където се очакват и тримата големи - Новак Джокович, Рафаел Надал и Роджър Федерер. След Виена Гришо ще играе и на \"Мастърса\" в Париж от 28 октомври. Националите ни за Купа \"Дейвис\" пък вече тренират в Кейптаун, където им предстоят мачовете срещу Южна Африка на 13 и 14 септември. \"Без значение дали ще играя или не самия факт, че съм на корта и отново правя това,което обичам ме изпълва с чувство на удовлетвореност\", заяви Димитър Кузманов, който е част от състава ни.", "date": "2019.09.10", "title": "Гришо изчисти неяснотите в програмата си"}
{"url": "https://www.monitor.bg:443/bg/a/view/borecyt-sreshtu-bratja-galevi-vliza-v-bitkata-za-kmet-na-dupnica-175025", "text": "Борецът срещу моделът за управление на Братя Галеви в Дупница, влиза в битката за кметското място. Този път Първан Дангов е получил подкрепата на съпартийците си от БСП, като за него са гласували близо 90% от делегатите на проведената общинска конференция на партията късно снощи. „За пореден път показваме, че сме демократична партия. Всеки може да изказва своето мнение и да прокарва своите идеи ако намери мнозинство сред членовете и симпатизантите на БСП. Всички сме обединени от необходимостта за смяната на това управление и сме твърдо решени да променим ситуацията в Дупница, и да спечелим изборите с Първан Дангов“, каза общинският председател на БСП – Дупница и водач на листата за общински съветници, Станислав Павлов. През 2003 година Първан Дангов беше избран за кмет на Дупница като кандидат на БСП. Именно той е сред първите, които започнаха публичния дебат за влиянието върху бизнеса и политическите практики на „Братя Галеви“, заради което влезе в конфликт с Румен Петков, тогава министър на вътрешните работи, и с централното ръководство на БСП. Мандата му изтече през 2007 година, като същата стига до балотаж на общинските избори и изгуби срещу Атанас Янев, издигнат от инициативен комитет начело с „братя Галеви“. На местните избори през 2011 година Дангов участва като независим кандидат, тъй като БСП не го издига за нов кметски мандат и отказва да го включи в листите си. Причини за това са изявления на Дангов, че общински съветници от БСП печелят общински поръчки в Дупница. Избран е за общински съветник с над хиляда гласа, като заема пето място след листите на ГЕРБ, БСП, ЛИДЕР и ОДС. Критикува често общинския съвет за корупционни практики. През 2012 година е оправдан е от районния съд по жалба за клевета на 17 общински съветници, заради думите му че общинския съвет е станал частна собственост.", "date": "2019.09.10", "title": "Борецът срещу Братя Галеви влиза в битката за кмет на Дупница"}
{"url": "https://www.monitor.bg:443/bg/a/view/rusofilite-ochakvat-prezidenta-radev-na-koprinka-175027", "text": "Активисти от НД \"Русофили\" от Казанлък твърдят, че  има голяма вероятност президентът Румен Радев, който ще бъде сред гостите на националния събор на запасните воини край град Крън, да отиде и на митинга на русофилите на язовир \"Копринка\". „Случващото се с част от ръководството на НД „Русофили“ е изненадващо за мен, никой не е разговарял с мен, не са ме търсили от прокуратурата, нямам информация за някакви промени в предварителната програма на традиционния събор , който ще се проведе на брега на язовир Копринка тази събота“, заяви кметът на Казанлък Галина Стоянова, която е и зам. председател на русофилската организация. От НД „Русофили“ уточняват , че програмата на 16-ия събор ще започне с поднасяне на венци пред паметника на свободата на връх Шипка, а специален гост на импровизираната естрада ще бъде легендарният изпълнител Христо Кидиков. Митингът, който е под наслов „Европа е по-силна, когато е с Русия!“ ще започне точно от 13,00 часа. Засега обаче не се знаело кой ще говори от трибуната. Между 10 и 15 000 души обикновено се събират за традиционната проява край язовир „Копринка“, през годините на трибуната са идвали различни гости, включително председатели зам. председатели на парламента, при кандидатирането си за президент Румен Радев също гостува на русофилите, тогава имаше и опити за провокация със запалването на натовски флаг при появата му.", "date": "2019.09.10", "title": "Русофилите очакват президента Радев на Копринка"}
{"url": "https://www.monitor.bg:443/bg/a/view/velosipedist-v-koma-sled-udar-v-avtomobil-175028", "text": "61-годишен велосипедист лежи в Областната болница във Велико Търново с опасност за живота след пътен инцидент с лек автомобил. Инцидентът станал на 9 септември рано сутринта в Горна Оряховица. Виновният за сблъсъка участник в движението все още се изяснява. Двама водачи пък пострадала при удар между два автомобила на пътя край село Овча могила. Според първоначалната информация инцидентът е възникнал при опити за изпреварване на водачите на двете превозни средства. За щастие двамата са само леко ранени.", "date": "2019.09.10", "title": "Велосипедист в кома  след удар в автомобил"}
{"url": "https://www.monitor.bg:443/bg/a/view/praseta-pod-pagon-pogvat-narkotrafika-v-rusija-175019", "text": "Руското Министерство на вътрешните работи реши да заимства опита на американските си колеги и да повтори техния експеримент с привличането на свине за търсене на наркотици. В САЩ грухтящите бозайници показват завидни резултати в борбата с разпространението и пласирането на дрога. В Русия прасетата ще бъдат обучавани от кинолози, които дресират кучетата под пагон.    Експерти обясниха, че свинете обладават изключително за бозайниците обоняние, освен това лесно се поддават на опитомяване. Върху рилото на домашната свиня са разположени множество осезателни клетки, които й позволяват лесно да намира храна под повърхността на земята. Именно по тази причина във Франция прасетата се използват за търсенето на трюфели, а в щатите – на различни забранени от закона вещества. В момента на служба в руската полиция се водят 10 000 кучета, като през 2018 г. с тяхна помощ са били разкрити повече от 700 престъпления и иззети около 4000 забранени предмети и вещества, в това число и 25 килограма наркотици.      ", "date": "2019.09.10", "title": "Прасета под пагон погват наркотрафика в Русия "}
{"url": "https://www.monitor.bg:443/bg/a/view/deca-izrabotvat-kartite-na-knjajestvo-bylgarija-v-muzeja-v-kustendil-175029", "text": "Десетки деца се включват в изработката на картите на Княжество България, като проявата стартира в двора на Историческия музей в Кюстендил. „Месец септември е наситен със събития, повратни за българската история. На 6 септември 1885 г. в Пловдив е поправена една от грешките, заложени с решенията на Берлинския конгрес, който следва Санстефанския мирен договор от 3 март 1878 г. Към територията на свободна България са присъединени шест регионални центъра Татар Пазарджик, Пловдив, Стара Загора, Сливен, Хасково и Бургас“, припомниха уредници от музея в областния град. По техни думи именно картите на Княжество България отразяват случващите се териториални промени след Освобождението и подписването на Санстефанския мирен договор. „Чрез изработването им септемврийската Музейна работилница за деца има за цел да разкаже за смелостта и решителността на предците ни да следват един общ национален идеал за обединение на българския народ в целокупна и единна държава“, обявиха още културното звено.  Заниманията ще се проведат в Музейния кът за деца и любопитни възрастни към Регионален исторически музей – Кюстендил на 12, 13 и 14 септември 2019 г. от 14.00 до 18.00 ч.", "date": "2019.09.10", "title": "Деца изработват картите на Княжество България в музея в Кюстендил"}
{"url": "https://www.monitor.bg:443/bg/a/view/slavjanite-si-izvouvaha-luks-v-igri-na-voljata-175022", "text": "След оспорвана битка в „Игри на волята“, отборът на „красивите славяни“ си спечели правото да прекара следващата седмица в луксозна къща с басейн. Траките се класираха втори и получиха възможността все пак да имат покрив над главите си и се отправиха към рибарската хижа на капитан Бялото Мите. За прабългарите остана най-лошата възможност – да нощуват под открито небе без никакви удобства. Ситуацията им стана още по-тежка от факта, че те така и не успяха да си запалят огън. Славяните бяха впечатлени от вилата и лукса в който попаднаха. Мъжете приготвиха вечеря, Георгиос каза молитва на гръцки език и всички се хванаха за ръце. Траките пък се запознаха с капитан Бялото Мите, който ги подготви за нещата, които ги очакват, а именно, че ще трябва да се трудят всеки ден, ако искат да имат нещо за ядене. За радост на племето, капитанът им остави риба и продукти, за да си направят вечеря. Тази вечер ще се излъчи първата капитанска битка. В нея ще видим Георгиос, Александър и Стоян.", "date": "2019.09.10", "title": "Славяните си извоюваха лукс в „Игри на волята“"}
{"url": "https://www.monitor.bg:443/bg/a/view/amerikanski-ekspert-syrbija-da-poluchi-izlaz-na-more-v-zamjana-za-chast-ot-kosovo-175033", "text": "Сърбия да получи излаз на море в замяна за част от Косово, предлага председателят на Асоциацията по международни стратегически изследвания във Вашингтон Грегъри Копли, съобщиха белградските вестници \"Блиц\" и \"Новости\". \"Ако на Сърбия се върне онази част от Косово и Метохия, където живее предимно сръбско население, и ако бъде направен коридор до западна Албания, за да получи Сърбия излаз на море, както искаше американският президент Труман през 1919 г., бихме имали печеливша комбинация за Сърбия и албанците, както за тези в Косово, така и за онези в Албания\", каза Копли. Тъй като между Прищина и Белград почти няма комуникация, международната общност, вероятно САЩ, трябва да се включи активно, за да покаже своята сила и престиж на Балканите, каза той. „Косово никога вече няма да се върне в рамките на Сърбия, както беше някога. Нашият колега Дарко Трифунович неотдавна представи план за замяна или размяна на територии в замяна за признаване (на Косово) и това според мене е много разумно“, каза Копли. Той каза, че албанското население и Армията за освобождение за Косово винаги са имали идеята да се обеднят с Албания и добави, че това е напълно възможно и може да бъде признато от международната общност. Според Копли нито една страна от региона не може да разчита на ЕС, на неговата икономическа помощ в бъдеще, защото по думите му е \"започнало разпадане на ЕС\". \"Сега е моментът Сърбия да се обърне към Великобритания, като независим играч, за да поеме тя колкото може по-активна роля в региона. Естествено, и към администрацията на президента Тръмп“.  ", "date": "2019.09.10", "title": "Американски експерт: Сърбия да получи излаз на море в замяна за част от Косово"}
{"url": "https://www.monitor.bg:443/bg/a/view/nad-12-000-vinetki-sa-prehvyrleni-na-avtomobili-sled-smjana-na-registracionnija-nomer-175026", "text": "От началото на годината над 12 000 електронни винетки са прехвърлени на автомобили заради пререгистрация на превозните средства. Съгласно Закона за пътищата винетката, издавана на регистрационен номер, следва автомобила и при смяна на регистрационните табели тя се прехвърля на новия номер от Националното тол управление. От пътната агенция напомнят, че при промяна на регистрационния номер на автомобила собственикът или ползвателят му следва в рамките на три работни дни да подаде заявление в централното управление или в областните пътни управления на Агенция \"Пътна инфраструктура\" (АПИ) или на електронния адрес info@bgtoll.bg. Образец на заявлението може да бъде изтеглен от сайта www.bgtoll.bg (в менюто „За нас“/“Заявления“). Необходимо е да бъдат посочени номерът на рамата, идентификационният номер на електронната винетка, както и старият и новият регистрационен номер на автомобила. Към заявлението следва да се приложи свидетелство за регистрация на автомобила (стария голям талон), а ако заявителят не разполага с него, е нужно да представи един от следните документи: договор за покупко-продажба с нотариална заверка, застраховка „Гражданска отговорност“, талон за преминат технически преглед или удостоверение от „Пътна полиция“. С цел обратна връзка и информиране за извършеното прехвърляне препоръчително е заявителят да посочи електронен адрес и/или актуален телефонен номер. Прехвърлените електронни винетки заради пререгистрация на превозното средство не могат да бъдат проверени от бутона „Проверка на винетка“ на сайта www.bgtoll.bg. Прехвърляне на електронни винетки е позволено само заради смяна на регистрационните номера на автомобила и корекции заради грешно въведени данни не се допускат. Вписването на символите от регистрационния номер може да бъде и на кирилица, и на латиница, но да съответства на символите в самия регистрационен номер. При изписването на номера се въвеждат само букви и цифри. Символите 0 (нула) и О (буква О) не са взаимозаменяеми. За цифра от номера трябва да се изпише 0 (нула), а за буква - \"О\". В случай, че регистрационният номер съдържа тире, точка или интервал те не се въвеждат. При покупка на електронна винетка, независимо дали през интернет или на каса, отговорността за попълване на коректна информация за номер на пътното превозно средство, категорията му и периода на валидност, е на собственика или ползвателя му. Приканваме отново потребителите внимателно да преглеждат и проверяват въведената от тях информация преди да потвърдят финалното плащане. Електронната система за събиране на пътни такси позволява покупката само на една винетка за един автомобил за даден период от време. В случай на неправилно декларирани данни се счита, че не е заплатена дължимата винетна такса за съответния автомобил. При установено нарушение специализираните мобилни екипи на НТУ предлагат на водача да заплати компенсаторна такса, за да може да довърши спокойно пътуването си до 23:59 часа на същия ден.  Компенсаторната такса е: 70 лева за автомобил с обща технически допустима максимална маса до или равна на 3,5 тона, 125 лева – за превозни средства с обща технически допустима максимална маса повече от 3,5 и по-малко от 12 тона, и 175 лева – за тировете над 12 тона. Тя може да бъде платена само през POS терминали на място при мобилните екипи. Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си в този случай трябва да плати стойността на най-евтината винетка за съответната категория автомобили – уикенд винетка за леките коли и седмична винетка за тежкотоварните автомобили. Плащането отново е само с дебитна или кредитна карта. Той ще трябва да заплати компенсаторната такса в рамките на 14 дни. Тогава това може да стане и по банков път или в брой на касите на Easy Pay.  В случай, че в 14-дневния срок не постъпи плащане, влиза в сила наказателно постановление, в резултат на което водачът на пътното превозно средство дължи глоба – за леките автомобили тя е 300 лева, а за тежкотоварните автомобили над 3,5 тона е 1800 лв. Ако нарушителят плати компенсаторната такса при установяване на нарушението или в срок от 14 дни от съставяне на акта за установяване на административно нарушение, то той се освобождава от административнонаказателна отговорност и не му се налага глоба.", "date": "2019.09.10", "title": "Над 12 000 винетки са прехвърлени на автомобили след смяна на регистрационния номер"}
{"url": "https://www.monitor.bg:443/bg/a/view/nov-udar-po-nacionalite-penchev-aut-ot-evropejskoto-175031", "text": "Нов удар понесе националният ни мъжки отбор по волейбол само два дни преди старта на европейското първенство. От състава отпадна един от основните ни посрещачи – Розалин Пенчев, който е получил контузия на последната тренировка на отбора в понеделник вечерта. На негово място Силвано Пранди взе волейболиста на „Нефтохимик 2010“ Георги Петров. Както е ясно, друг от титулярите на този пост – Тодор Скримов, се върна след контузия на глезена, получена в мача с Бразилия от олимпийската квалификация във Варна. По уверението на доктора и треньорския щаб на тима ни той вече е напълно възстановен и ще играе на пълни обороти на европейското. Националите заминаха рано сутринта за Франция. Нашите са в група „А“ и ще играят мачовете си в Монпелие. Съперници ще са им съставите на домакините, Италия, Румъния, Гърция и Португалия. \"Лъвовете\" стартират срещу Гърция на 12 септември от 15:15 ч. Домакини на първенството са 4 държави - Белгия, Холандия, Франция и Словения. Първите 4 тима от всяка група продължават към 1/8-финалите. Там първият от групата на „трикольорите” ще играе с четвъртия от група С, където са Русия, Финландия, Беларус, Северна Македония, Словения и Турция. „За мен е важно, че в момента се намираме там, където очаквах. Близо сме до основната цел - да изградим един балансиран отбор, коментира Пранди на последната тренировка в София. - Не смятам, че сме готови на 100 процента. Искам да стартираме силно и това да ни помогне да постигнем максимума във важните мачове“, допълни италианският специалист. „Задължително трябва да гоним победи над Румъния, Португалия и Гърция, за да сме трети в нашата група. Така ще успеем да избегнем Русия. По всяка вероятност в тази група (С) тимът на Словения ще стане на втора позиция. Така че целта ни е минимум трето място в нашия поток. Ще бъде още по-хубаво, ако може да се преборим и за второто място, където ще може да срещнем Беларус, примерно“, набеляза схемата либерото Теодор Салпаров. Разпределители: Георги Сеганов, Добромир Димитров. Централни блокировачи: Виктор Йосифов, Светослав Гоцев, Теодор Тодоров, Алекс Грозданов. Посрещачи: Тодор Скримов, Николай Пенчев, Мартин Атанасов, Георги Петров. Диагонали: Цветан Соколов, Венелин Кадънков. Либеро: Теодор Салпаров, Петър Каракашев.", "date": "2019.09.10", "title": "Нов удар по националите - Пенчев аут от европейското"}
{"url": "https://www.monitor.bg:443/bg/a/view/bezproblemni-germanija-i-holandija-hyrvatite-se-prepynaha-v-kvalifikaciite-175030", "text": "Големите фаворити в група С на евроквалификациите – Германия и Холандия, нямаха проблеми и записаха рутинни победи. Бундестимът спечели с 2:0 визитата си на Северна Ирландия, а „лалетата“ бяха убедителни в гостуването си в Талин на Естония и взеха трите точки с 4:0. След тези резултати Германия оглави класирането с 12 точки и по-добра голова разлика от Северна Ирландия, като и двата тима имат по пет изиграни срещи. Холандия е на трето място с 9 точки, но и мач по-малко на сметката си. В група Е изненадата бе грешната стъпка на Хърватия. Сребърните медалисти от последното световно първенство стигнаха само до 1:1 във визитата си на Азербайджан и дадоха шанс на съперника за първото място Унгария да ги изпревари. „Маджарите“ обаче не се възползваха и загубиха с 1:2 като домакини на Словакия. Така в класирането Хърватия остана начело с 10 точки, следват Словакия и Унгария с по 9. Без изненади преминаха мачовете в група I, където фаворитът Белгия продължава да е безгрешен от началото на квалификациите. „Червените“ дяволи биха с 4:0 като гост Шотландия и са убедителен лидер. Следва Русия, която спечели трудно с 1:0 срещу Казахстан, а на дъното Кипър надигра с 4:0 Сан Марино.", "date": "2019.09.10", "title": "Безпроблемни Германия и Холандия, хърватите се препънаха в квалификациите"}
{"url": "https://www.monitor.bg:443/bg/a/view/british-airways-otmeni-stotici-poleti-i-prez-vtorija-den-ot-stachkata-175014", "text": "Британският авиопревозвач British Airways отмени стотици полети и днес, през втория ден на 48-часовата стачка на пилотите. Авиокомпанията оцени, че двудневната стачка, която започна вчера в полунощ (местно време - бел. ред.) ще засегне 195 000 пътници. Протестната акция бе определена като една от най-големите в историята на компанията. Според пилотския синдикат BALPA един стачен ден струва на превозвача около 49 млн. долара. През юли пилотите отхвърлиха предложение на ръководството за увеличаване на възнагражденията с 11,5 на сто за три години. Според профсъюза през първия ден стачката е получила на практика 100-процентова подкрепа. Късно снощи синдикатът отбеляза, че не са планирани нови преговори. В същото време British Airways посочи, че е готова да възобнови разговорите. Над 850-те полета по разписание ще бъдат отменени, като на пътниците се предлага да им бъде възстановена цената на билетите или да вземат по-късен самолет. Авиокомпанията посочи, че няма информация кои пилоти ще стачкуват и е принудена да отмени почти 100 процента от полетите си. British Airways припомни, че лети до над 70 страни и превозва над 40 милиона клиенти годишно. Втора стачка е планирана за 27 септември. ", "date": "2019.09.10", "title": "British Airways отмени стотици полети и през втория ден от стачката"}
{"url": "https://www.monitor.bg:443/bg/a/view/italianska-ministyrka-s-osnovno-obrazovanie-174930", "text": "Новата министърка на земеделието на Италия Тереза Беланова едва бе положила клетва миналия четвъртък пред президента Серджо Матарела и злобарите из социалните мрежи я засипаха с подигравки и обиди. Повод за тях най-напред стана образованието на дамата, оглавила важното ведомство – тя е първата министърка в следвоенната история на страната с основно образование или иначе казано - със завършен само седми клас. На второ място 61-годишната позакръглена синьора, която е стара активистка на Демократическата партия, стана обект на злостните критики заради избрания от нея за клетвата при държавния глава тоалет. Той бе преценен от зевзеците из Апенините като съвсем неподходящ за фигурата й – „раздиплена“ пищна копринена рокля на воали в малко неподходящ за случая ярък син цвят. Тереза Беланова, която е известна с хапливия си език, не остана длъжна на критикарите си, подчертавайки пред журналисти, че хората трябва да съдят за нея не по образованието или дрехите й, а заради нейната работа. В същото време отнасящи се с уважение към нея репортери припомниха, че тя била завършила само седми клас, за да се глави едва 14 годишна за ратайкиня в полята на родната й южна област Пуля. Семейството й било изключително бедно и Тереза като най-голямо дете трябвало да работи още невръстна, за да могат родителите й да отгледат нейните по-малки братя и сестри. Превивала гръб от сутрин до вечер, но само след няколко години започнала да надига глава срещу експлоатиращата сезонните работници земеделската мафия. После ратаите в родното й градче Челье Месапика я избрали за тяхна представителка в преговорите с работодателите и постепенно девойката си извоювала авторитета на справедлив и всеотдаен лидер. Не след дълго Тереза става известна в цялата страна със спечелените битки за по-добро заплащане и по-сносен живот на наемните селскостопански работници и е привлечена на работа в близкия до някогашната Италианска компартия земеделски синдикат. С годините заема отговорни длъжности в него, а след няколкото метаморфози на компартията, последната от които е сегашната лявоцентристка Демократическа партия, Тереза Беланова става една от най-уважаваните от симпатизантите й активистки. През 2014 г. бившият премиер и бивш лидер на демократите Матео Ренци пък я включи в правителството си като заместник-министър на труда и социалните грижи. Любопитен е фактът, че „раздиплената“ ярко синя рокля на министърката, заради която тя бе направена на пух и прах в социалните мрежи, бе оценена като съвсем прилична и дори подходяща за фигурата й от известни стилисти, начело с Джорджо Армани. Освен от обичащите я съпартийци, Тереза Беланова бе защитена и от редица нейни политически опонентки, начело с ВИП-дамите на десницата Мара Карфаня и Мария Стела Джелмини. И двете казаха в изявления, че като член на Парламента вече няколко мандата, някогашната ратайкиня е показала изключителна компетентност и критикарите й трябвало да се засрамят от злословията по неин адрес.", "date": "2019.09.10", "title": "Италианска министърка - с основно образование"}
{"url": "https://www.monitor.bg:443/bg/a/view/po-malko-na-broj-obshtinski-syvetnici-na-vota-vyv-vidin-175018", "text": "С 4-ма по-малко представители ще е следващият Общински съвет във Видин, според друго решение на Общинската избирателна комисия, с което се определят мандатите за общински съветници. Броят имсе определя в зависимост от населението на общината към 16 юли, когато е обнародван указът на президента за насрочване на местни избори. По справка от Териториално звено \"Гражданска регистрация и административно обслужване\" към тази дата  с постоянен адрес в община Видин са 71 669 лица. Така броят на мандатите за общински съветници се намаляват на 33. Сега представителите в Общинския съвет във Видин са 37. Общинската избирателна комисия във Видин се е произнесе с решение за определяне на номерата на изборните райони за вота на 27 октомври. В 12 селища освен избори за кмет на община и Общински съвет ще гласуват и за кмет на населено място. До 17 час на 16 септември е срокът за подаване на документите в ОИК за регистрация на партии, коалиции, местни коалиции и инициативни комитети за участие в изборите.", "date": "2019.09.10", "title": "По-малко на брой общински съветници на вота във Видин"}
{"url": "https://www.monitor.bg:443/bg/a/view/marija-gabriel-poema-inovacii-i-mladej-v-ek-175015", "text": "Мария Габриел ще бъде еврокомисар по иновации и младеж. Това ясно при представянето на новите еврокомисари от шефа на ЕК Урсула фон дер Лайен. Предишният ресор на Габриел бе цифрова икономика и общество. Очаква се екипът на Фон дер Лайен да продължи борбата срещу неограниченото влияние на американските информационни гиганти, започната по време на мандата на Комисията Юнкер. Възможно е тя да създаде нови правила, които биха дали на Брюксел по-широки правомощия в областта на защитата на неприкосновеността на личния живот и борбата с речта на омразата. Новоизбраният председател на Европейската комисия Урсула фон дер Лайен представи днес своя екип и новата структура на комисията. Новата комисия се предлага да се състои от осем заместник-председатели, в това число върховния представител на ЕС по външната политика и сигурността Жозеп Борел (Испания). Заместник-председателите отговарят за водещите цели на ЕК. Те ще ръководят работата по въпроси като опазването на природата, цифровизацията, икономиката, съхраняването на европейския начин на живот. Трима изпълнителни заместник-председатели ще имат двойна функция. Те ще бъдат едновременно заместник-председатели, отговарящи за една от трите основни теми в дневния ред на новоизбрания председател, и еврокомисари. Изпълнителният заместник-председател Франс Тимерманс (Холандия) ще съгласува работата по Европейския зелен пакт. Той ще отговаря и за политиката за борба с измененията в околната среда. Изпълнителният заместник-председател Маргрете Вестагер (Дания) ще съгласува цялата програма за подготвеност на Европа за цифровата ера и ще бъде комисар по въпросите на конкуренцията. Изпълнителният заместник-председател Валдис Домбровскис (Латвия) ще съгласува работата в областта на икономиката в интерес на хората и ще бъде комисар за финансовите услуги. Останалите петима заместник-председатели са Жозеп Борел, Вера Юрова, (Чехия), Маргаритис Схинас (Гърция), Марош Шефчович (Словакия), Дубравка Шуица (Хърватия). Останалите кандидати за еврокомисари са: Йоханес Хан (Австрия) ще отговаря за \"Бюджет и администрация\" и ще се отчита пряко пред председателя на ЕК; Дидие Рейндерс (Белгия) ще бъде еврокомисар по правосъдието, включително по въпросите за върховенството на закона; Стела Кириакидис (Кипър) е предложена за еврокомисар по здравеопазването; Кадри Симсон (Естония) ще отговаря за енергетиката; Юта Урпилайнен (Финландия) ще поеме международното сътрудничество; Силви Гулар (Франция) ще отговаря за вътрешния пазар; Ласло Трочани (Унгария) ще отговаря за политиката на съседството и разширяването на ЕС; Фил Хоган (Ирландия) е предложен за еврокомисар по търговията; Паоло Джентилони (Италия) ще бъде еврокомисар по икономиката; Виргиниюс Синкявичюс (Литва) ще бъде еврокомисар по околната среда; Никола Шмит (Люксембург) ще отговаря за работните места; Хелена Дали (Малта)ще отговаря за въпросите за равенството; Януш Войчеховски (Полша) ще отговаря за земеделието; Елиза Ферейра (Португалия) ще бъде еврокомисар за сближаването и реформите; Рована Плумб (Румъния) ще бъде новият еврокомисар по транспорта; Янез Ленарчич (Словения) ще поеме управлението при кризи; Илва Йохансон (Швеция) е предложена за еврокомисар по вътрешните работи.", "date": "2019.09.10", "title": "Мария Габриел поема иновации и младеж в ЕК (ВИДЕО НА ЖИВО)"}
{"url": "https://www.monitor.bg:443/bg/a/view/borisov-a-ch-s-veche-e-globalen-problem-175016", "text": "Разпространението на болестта АЧС е не само регионален, но вече и глобален проблем, който носи огромни загуби на засегнатите държави. Това заяви премиерът Бойко Бойко Борисов по време на срещата си с еврокомисаря по здравеопазване и безопасност на храните Витянис Андрюкайтис. Борисов отбеляза, че проблемът може да повлияе трайно не само върху определен сектор, а върху цели икономики и търговски партньорства. Поради тази причина Борисов счита за изключително важна координацията на действията в борбата срещу АЧС в Европа. По думите на премиера в България са предприети всички мерки за ограничаване разпространението на заболяването Африканска чума по свинете. Борисов отбеляза, че за целта в страната се прилага план, изготвен от Министерството на земеделието, храните и горите, който включва засилен контрол на граничните контролно-пропускателни пунктове, мерки за биосигурност в свиневъдните обекти, провеждане на информационна кампания, извършване на дезинфекция на площи и продукти, постоянен епизоотологичен надзор и редуциране на популацията от диви свине. Борисов изтъкна, че за да бъдат приложени с цялата си сила тези мерки, се използва сериозен финансов ресурс ,като добави, че българското правителство е отпуснало 28 млн. лв. за изплащане на обезщетения и прилагане на мерките за ограничаване и ликвидиране на заболяването Африканска чума по свинете на територията на България.  Съгласно процедурата на ЕК се извършва частично рефинансиране на направените разходи.  Борисов изрази надежда, че в най-кратки срокове ЕК ще започне да възстановява разходите, направени от България, по овладяване на различни заболявания по животните, в това число и Африканската чума по свинете. Също така той изрази увереност, че експертната среща по въпросите на АЧС, чийто домакин е София, ще допринесе за изготвянето на Глобална стратегия за контрол и изкореняване на Африканската чума по свинете в световен мащаб. ", "date": "2019.09.10", "title": "Борисов: Чумата по свинете вече е глобален проблем"}
{"url": "https://www.monitor.bg:443/bg/a/view/a1-s-chetiri-otlichija-ot-career-show-2019-175024", "text": "A1 спечели четири отличия от наградите на Career Show 2019, които открояват компаниите с най-добри практики, най-оригинални идеи и най-иновативен подход в управлението на хора. Компанията се нареди на първо място в три категории – „Най-добра стратегия за вътрешни комуникации”, „Най-добра обучителна програма” и „Работодател на публиката”. В категорията „Най-добра програма за кариерно развитие” А1 зае второ място. А1 става „Работодател на публиката” за втора поредна година. Наградата се присъжда след публично гласуване на сайта на събитието. „За нас това е най-ценната награда. От една страна, защото се преборихме за нея с всички участници, а от друга, защото ни е присъдена от най-важните за нас хора – работещите”, сподели Петър Иванов, мениджър екип „Привличане на таланти и развитие” в А1. Наградата за „Най-добра стратегия за вътрешни комуникации” е признание за всички дейности, инициативи и събития за и със служителите в процеса по ребрандиране. „Тази награда е за всички близо 4 000 колеги, които свършиха хиляди задачи по време на ребрандирането на компанията. Тогава ние не просто сменихме логото и името си, а се променихме като екип. Станахме още по-добри и се надявам, че днес, на този чудесен форум, ще намерим още страхотни попълнения, които да станат част от А1”, заяви Биляна Дражева, мениджър „Вътрешни комуникации” в А1. Онлайн платформата за обучения eCampus, множеството онлайн курсове, разработени специално за екипа на телекома, както и всички останали инициативи, свързани с изграждането на култура за непрекъснато учене и развитие чрез използването на нови технологии, донесоха на А1 първото място в категория „Най-добра обучителна програма”. Програмата за развитие на таланти, която предоставя обучение по редица теми, свързани с телеком индустрията, заслужи второто място в категория „Най-добра програма за кариерно развитие”. В първите два випуска на програмата се включиха близо 100 служители на А1. Career Show 2019 обедини над 2000 квалифицирани кадри и топ таланти с повече от 150 български работодатели. Освен отличаването на най-добрите работодатели в страната, събитието включва редица лекции и дейности, с които да даде възможност на младите хора да се ориентират за кариерните възможности в България.", "date": "2019.09.10", "title": "А1 с четири отличия от Career Show 2019"}
{"url": "https://www.monitor.bg:443/bg/a/view/strojat-dopylnitelni-tribuni-za-koncerta-na-lili-v-plovdiv-175017", "text": "Поради големия интерес към концерта на естрадната прима Лили Иванова в Пловдив ще бъдат изградени нови три сектора с места за публиката. Това заявиха пред БТА от организаторския екип. Датата е 17 септември, мястото е Античният театър, а вече в продажба са и допълнителните билети за събитието. „Поради огромният интерес към концерта в Античния театър в Пловдив даваме възможност за допълнителни билети. и са в продажба до изчерпване на количествата\", гласи официално съобщение в профила на звездата във „Фейсбук“. Спектакълът в Града под тепетата е най-бързо разпродаденият от тазгодишното национално турне на певицата. Първите билети за този концерт свършиха още през юни. Събитието е последната й голяма изява преди трите концерта в София на 8, 9 и 10 декември - в зала 1 на НДК. Първоначално предвидените концерти в столицата бяха два, но през август екипът на звездата добави още една дата, отново поради голям интерес. За последно легендарната изпълнителка пя в София през юни край езерото в Панчарево. Там, след дълга пауза, тя поздрави присъстващите с един от най-големите си хитове - „Детелини“ Припомняме, че Иванова вече разгърна вокалната си мощ пред меломаните във Велико Търново, Габрово, Гоце Делчев, Бургас, Ямбол, Шумен, Хасково и Варна. Гърба на Лили на сцената по време на националната обиколка пазят нейните музиканти - Ангел Дюлгеров (китара, цигулка), Веселин Веселинов-Еко (контрабас, бас китара), Огнян Енев (пиано, саксофон, тромпет), Орлин Цветанов (цигулка) , Росен Ватев (ударни, перкусии) и вокалното трио \"Ла Ти Да\". За примата националните турнета се превърнаха в ежегодна традиция.", "date": "2019.09.10", "title": "Строят допълнителни трибуни за концерта на Лили в Пловдив"}
{"url": "https://www.monitor.bg:443/bg/a/view/ortak-na-cvetan-vasilev-s-obvinenie-za-prestyplenie-sreshtu-republikata-175020", "text": "Пълзящ преврат с крайна цел геополитически завой на страната ни и превръщането й от прозападна държава с евроатлантически профил в сателит на Русия са подготвяли приближеният до Кремъл олигарх Константин Малофеев и съветският генерал от ГРУ ген. Леонид Решетников. Основен двигател у нас на „Плана България“, както условно е бил кръстен проектът, е бил бившият соцдепутат, ексиздател на партийния вестник на БСП „Дума“ и председател на движение „Русофили“ Николай Малинов, а за целите на реализирането на заговора са били прехвърлени активи за над половин милиард евро (1 милиард лева) от банкера беглец Цветан Василев. Това стана ясно от съвместно изявление на ръководствата на държавното обвинение, МВР и ДАНС. На него бяха дадени подробности около акцията навръх 9 септември, при която бяха обискирани 11 адреса, разпитани почти всички членове на ръководството на движение „Русофили“ и арестуван Николай Малинов. Във вторник след проведено разследване на специализираната прокуратура и ДАНС, стартирало на 3 юли 2019 г., на Малинов е било повдигнато обвинение по главата „Престъпления срещу Републиката“ от Наказателния кодекс. То е по чл. 105, ал. 1 и предвижда от 5 до 15 години затвор за всеки, който се постави в услуга на чужда държава или чужда организация. След подвеждането му под отговорност Малинов е пуснат на свобода срещу 50 000 лева парична гаранция. Наложена му е забрана за излизане от страната. Забрана за влизане у нас за срок от 10 години пък е наложил ДАНС на Решетников. Малофеев вече е част от забранителните списъци на САЩ и ЕС заради финансирането на сепаратистите в Украйна и като такъв вече е персона нон грата за страната ни. Именно в полза на две, свързани с тях, структури, маскирани като НПО-та е работил Николай Малинов, стана ясно от думите на главния прокурор Сотир Цацаров. Организациите, с които Малинов е работил, са базирани в Русия - общество „Двуглав орел“ и „Руски институт за стратегически изследвания“, посочи обвинител №1. В ръководството на „Двуглав орел“ са Решетников и Малофеев, като първият бе начело и на Руския институт за стратегически изследвания от 2009 г. до началото на 2017 г. „В хода на разследването на престъплението е установена действаща схема за изпиране на пари. Схемата е използвана и за трансфер на финансови средства. По този начин са финансирани мероприятия, които заплашват националната сигурност на страната. Събрани са доказателства за участието на Николай Малинов, който е привлечен в качеството си на обвиняем“, уточни Цацаров. Гешев пък посочи, че в хода на разследването е било установено, че бившият соцдепутат е приемал да изпълнява задачи срещу заплащане за съответните организации. Според събраните при обиските и разпитите доказателства от януари 2010 г. до задържането на Малинов на 9 септември 2019 г. той е приел срещу заплащане да изпълнява задачи, поставени му от Решетников и Малофеев, чиято главна цел е била геополитическа преориентация на България от Запада към Русия. Едното от ключовите доказателства, на които са се натъкнали разследващите, е докладна записка от Малинов от 2015 г. на руски език, която е била изготвена с цел информиране на посочените руски организации. Кръстена „Проект България“, в нея е начертан план в пет точки за манипулиране на проатлантическата ориентация на България, включващ създаване на НПО-та, придобиване на стратегически за икономиката ни секторни предприятия, налагане на контрол над интернет сайтове, собствен телевизионен канал, аналитичен център и създаване на партия, която да стане „незаобиколим фактор“ и чрез която заговорът да придобие контрол върху „масова електорална сила“. Малинов заявил също, че за целта „сме предприели действия за безвъзмездно прехвърляне на активи на стойност по-голяма от половин милиард евро от страна на обвиняемия в България Цветан Василев към руския бизнесмен Константин Малофеев“. Той подчертал също, че „тези активи не трябва да попадат в български ръце, защото българската държава ще се намери в тяхното владеене и използване“. Самият Николай Малинов е човекът, свързал Цветан Василев с Малофеев – факт, признат от самия руски олигарх в негово интервю. По думите му двамата дори са се виждали в Белград, където банкерът беглец избяга, след като избухна аферата „КТБ“ и стана ясно, че е източил милиарди от фалирания от самия него трезор. Че българският еквивалент на международния аферист Бърни Мадоф се опита на няколко пъти да открадне с протекциите и дейното участие на Малофеев малкото златни активи, финансирани с кредити от КТБ и заложени в полза на банката, изданията на „Телеграф медиа“ сме алармирали множество пъти през годините. Първият път бе именно през 2015 г., откогато е и докладната записка. Тогава се появи бандата за 1 евро на Пиер Луврие - белгиеца с московски паспорт и пряка обвързаност с Малофеев и бившия шеф на охраната му и настоящ лидер на украинските сепаратисти Игор Гиркин-Стрелков. Чрез Луврие кремълският олигарх и банкерът беглец се опитаха да задигнат под носа на държавата БТК, „Дунарит“, „Авионамс“, НУРТС, „Фърст диджитал“ и ГАРБ. След краха на този опит бяха направени още няколко проби, като през Николай Малинов престъпната групичка се опита да сложи ръка върху финансираната с около 300 млн. лева от КТБ телевизия TV7. Този опит за кражба също се провали, както и опитът руският олигарх да сложи ръка върху БТК чрез друго свое подставено лице – Дмитрий Косарев. Въпреки това и към момента, макар и без каквато и да било легитимна база, Цветан Василев продължава да държи в хватка „Дунарит“ през друг свой ортак – оръжейния бос Емилиан Гебрев, а военният завод играе ролята на касичка за свежи пари към банкера беглец и покровителя му Малофеев. В намерената от разследващите докладна записка с автор Малинов де факто са описани и мотивирани всички стъпки, довели до тези опити за грабеж в полза на кремълските играчи. В докладната се посочва, че е нужна сериозна поддръжка за осъществяване на сериозен пробив в националното информационно пространство, което е възможно чрез създаване на влиятелен телевизионен канал или информационна агенция, за което са необходими сериозни инвестиции. Друг акцент в докладната е препоръка за придобиване на компанията „Виваком“ чрез съдействието на руската Външнотърговска банка (ВТБ) и инвеститор, който да закупи компанията, но тя задължително следва да „остане под чужд контрол, а не български“. Сред акцентите в докладната още са препоръки за развитие на политическа партия, която трябва да присъства като непреодолим фактор в българския парламент и да се бори за промяна на геополитическата ориентация на България. Според Малинов привържениците на тези идеи в България не могат да се справят сами, без чужда подкрепа от руската държава, която подкрепата трябва „да се изразява в придобиване на доходоносни отрасли от икономиката на България“. Малинов посочва също, че контактът между Малофеев и Василев е осъществен по препоръка на Решетников. „За Решетников и Малофеев са налице доказателства, че те осъществяват дългогодишна съвместна дейност и участват заедно в различни организации, сред които общество \"Двуглав орел\", \"Тинк танкът Катехун\" и благотворителния фонд \"Свети Василий Велики\", уточни зам.-главният прокурор Иван Гешев. В докладната записка Малинов заявил, че в периода от януари до март 2015 г. е постигната договореност за прехвърляне на активи, както следва: в областта на телекомуникациите - компанията \"Виваком\", във военнопромишления комплекс - на предприятия \"Дунарит\" и \"Авионанс\" Малинов е посочил, че \"Дунарит\" е втората по производство на боеприпаси, а \"Авионанс\" е с авторитет в ремонтната дейност. В медийния сектор имало различни телевизионни канали, в които се включвали ТВ 7, Нюз 7 и Супер 7. Телевизионната група е била посочена като четвърто място в България по пазарен дял. По делото са събрани доказателства, че през 2015 г. контролираното от Малинов дружество е получило финансиране в размер на милиони евро от компания в Кипър, контролирана от Малофеев с цел финансиране на опитите за овладяване на българските медии. Решетников се прости с поста си начело на Руския институт за стратегически изследвания (РИСИ) след провалилия се опит за преврат в Черна гора от октомври 2016 г. Пучът е бил подготвян, за да се предотврати влизането на Черна гора в НАТО през 2017 г., но беше предотвратен. Решетников сдаде поста малко след това - през януари 2017 г., след указ на руския президент Владимир Путин. Само преди няколко месеца за опита за преврат черногорски съд осъди задочно двама руски агенти – Едуард Шишмаков и Владимир Попов, като се оказа, че единият на няколко пъти е бил и в България. Тогава авторитетното издание „Инсайдър“ коментира, че „ветераните от разузнаването не би трябвало да имат пряко отношение към научната работа в изследователски институт, но всъщност РИСИ активно се занимава с „приложна дейност“. Оказва се, че Решетников отдавна работи в тандем с Малофеев, като двамата са си сътрудничели и при намеса в изборите в Република Сръбска. Бившият шеф на охраната на кремълския олигарх Игор Гиркин-Стрелков пък е един от четиримата, обвинени като поръчители на свалянето на малайзийския Боинг. САЩ изцяло подкрепят усилията на България да защити суверенитета си от злонамерено влияние. Това се казва в изявление на посолството на САЩ у нас по повод разкритията за опитите на Малофеев и Решетников да върнат страната ни в орбитата на Русия с помощта на Николай Малинов и Цветан Василев. Изявлението бе публикувано на страницата на дипломатическата мисия във Фейсбук и в него изрично се подчертава, че Щатите са запознати с разследването на българските правоприлагащи органи по предполагаемия случай на шпионаж. „Всички имаме интерес България да отблъсне тази поредна кибератака срещу себе си, да се доверим на тези хора, които са призвани да пазят националната сигурност, и да изчакаме всичко спокойно да приключи. Ние можем да кажем, че повече от две години виси един въпрос: Имало ли е среща на г-жа Нинова (бел.р., председателя на БСП Корнелия Нинова) с г-н Решетников. Това са въпроси, които тепърва ще получават отговор“. С тези думи депутатът от ГЕРБ Спас Гърневски коментира обвинението срещу Николай Малинов и разкритията на разследващите, както и последвалия коментар от БСП, че това било провокация и опит за отвличане на вниманието от „скандали, предизвикани от правителството“. Гърневски посочи, че в конкретния случай всеки трябва да запази чувството за национална отговорност и всеки има интерес случаят да бъде разплетен. Колегата му Тома Биков пък посочи, че обвиненията са изключително сериозни и „няма как да бъдат направени, без зад тях да стоят сериозни доказателства“. Разкритията бяха коментирани и от президента Румен Радев, който ги окачестви като „безсилие на управляващите да се справят с тежките проблеми в страната“ и „паническо търсене на враг и в миналото, и в настоящето“. В отговор на въпрос за думите на Решетников отпреди няколко години, че с Нинова са обсъждали името му, преди да бъде номиниран от БСП за президент, той заяви: „Очаквам неоспорими факти по обвиненията за шпионаж. Аз съм избран с гласовете на 2 млн. българи и подобни инсинуации са обида най-вече към тези хора“.", "date": "2019.09.10", "title": "Решетников и Малофеев готвели пълзящ преврат у нас с над милиард от Василев (ОБЗОР)"}
{"url": "https://www.monitor.bg:443/bg/a/view/ivan-smaza-tihomir-vyv-fermata-175021", "text": "Иван Милин изпълни заканата си „да победи гей“ във „Фермата“ и срази културистът Тихомир Рангелов с резултат 10 на 0. 32-годишният шампион по културизъм не се справи с въпросите по българска история от Алманаха, като и опонентът му от отбора на чорбаджиите не показа блестящи умствени способности. Рангелов не се справи и със силовите игри, а в края на четвъртата битка се предаде и отказа да продължи състезанието. Милин призна, че е сгрешил в преценката си и се извинява за обидите, които отправи към Тихомир. „Трябваше да дойда във „Фермата“, за да разбера, че и между гейовете има разлика – Когато съм сгрешил, мога да си го призная“ - с тези думи той се обърна към участници и зрители. С гласуване „за“ и „против“, 19 участници подкрепиха оставането на Тихомир. Подобна развръзка се случва за първи път във „Фермата“. С победата си Иван Милин автоматично стана първия фермер на седмицата в отбора си. В стопанството на бедните най-много гласове събра авантюристът Красимир Джунов.", "date": "2019.09.10", "title": "Иван смаза Тихомир във „Фермата“"}
{"url": "https://www.monitor.bg:443/bg/a/view/stari-gumi-gorjat-v-shumen-175023", "text": "Запали се депото за временно съхранение на автомобилни гуми на колодрума в Шумен. Пламъците се издигат на десетки метри, а дим е обгърнал целия район. На място са изпратени три противопожарни автомобила, които за момента не могат да овладеят стихията. В депото са складирани хиляди употребявани гуми. На място дойдоха кметът, заместниците му, шефовете на пожарната и на полицията. Управителят на ОП \"Общински жилища и имоти\" Юлиян Вълчев обясни, че за колодрума отговаря неговото предприятие, но не знае колко гуми са складирани, съобщава шум.бг. Наскоро обаче фирма, с която общината има договор,е започнала да ги изнася. Според специалистите, гумите не могат да се запалят сами и пожарът е предизвикан или умишлено, или от небрежност. На място пристигна и фадрома на строителна фирма, която да премести гумите, които все още не са обхванати от огъня. Към 14.20 часа пожарът беше овладян.", "date": "2019.09.10", "title": "Стари гуми горят в Шумен"}
{"url": "https://www.monitor.bg:443/bg/a/view/nosht-na-hotelite-25-hotela-otvarjat-vrati-na-niski-ceni-v-sofija-175006", "text": "За първи път в края на септември ще се проведе Нощ на хотелите в столицата. 25 хотела ще предлагат нощувки на ниски цени от 49 до 69 лева за популяризиране на на дестинация София. За участниците - на 28 и 29 септември, Столична община, която е основен партньор на събитието, ще организира безплатни турове с екскурзовод на историческия център на града, посещение на Парк \"Врана\", зоопарка и на обектите на Регионалния историческия музей. Туровете ще са безплатни за закупилите нощувки в хотелите, но туристическите обекти ще са безплатни за всички граждани. Извън тази инициатива – в последния уикенд на септември, по повод Световния ден на туризма - 27 септември, посещението на тези обекти ще е безплатно за софиянци и гости на столицата. \"Кампанията е насочена към софиянци, които не са посещавали голяма част от забележителностите на столицата\", коментира Антон Пенев, организатор на събитието. Идеята е взаимствана от опита на големи европейски градове, като Берлин и Прага. Очаква се от инициативата да се възползват около 500 души. На сайта hotels-night.bg вече се публикуват офертите на хотелите, като в деня на София, 17 септември, от 10 часа сутринта ще стартират резервациите. Запазване на стаите ще могат да се правят само чрез сайта на събитието. Организаторите очакват местата да се разпродадат бързо. Цената за нощувка в двойна стая в тризвезден хотел ще струва 49 лева, 59 лева в четиризвезден и 69 лева в петзвезден хотел. В сумата е включена закуска и изненади за гостите. Част от хотелите ще предлагат късно освобождаване на стаите или ваучер за вечеря в хотела. Иво Маринов - директор на столичното общинско предприятия \"Туризъм\", съобщи, че през последните три - четири години столицата е с най-висока целогодишна заетост в страната, най-висок приход от легло. На фона на България, София се утвърждава като водеща туристическа дестинация целогодишно, допълни той. По негови данни се очаква догодина да бъдат открити близо 2000 нови легла и два нови хотела. Организаторите планират да развият инициативата на национално равнище.", "date": "2019.09.10", "title": "Пускат евтини нощувки за първата Нощ на хотелите в София"}
{"url": "https://www.monitor.bg:443/bg/a/view/unishtojiha-prasetata-i-v-goljamo-vranovo-175013", "text": "Приключи умъртвяването на животните и в свинефермата в село Голямо Враново, в която бе обявено огнище на африканска чума. Това съобщи на днешното заседание на междуведомствената епизоотична комисия директорът на Областната дирекция по безопасност на храните в Русе д-р Георги Дяков. Вчера са били умъртвени последните животни от стадото, което наброяваше 30 000 глави. С това стопаните окончателно изгубиха битката за спасяването на 17 000 здрави свине, които не заболяха от чума и след преминаването на инкубационния период от 21 дни. Огнище във фермата бе обявено на 26 юли. Незабавно бяха унищожени контактните животни, след което управата на обекта направи постъпки за запазване на част от поголовието, но властите не разрешиха да се направи изключение. С избитите в Голямо Враново животни броят на унищожените заради африканската чума свине в Русенска област става 93 160. Нови огнища не са потвърдени нито при дивите прасета, нито в останалите ферми.В региона незасегнати от болестта остават единствено свинекомплексът в село Юделник с 18 000 животни и двете по-малките ферми с по 1500 прасета в селата Щръклево и Писанец. Русенска област, в която бе съсредоточено 20 процента от свиневъдството у нас, е най-засегнатата от африканската чума. Три големи свинекомплекса бяха поразени – в селата Николово, Бръшлен и Голямо Враново, в които общият брой на отглежданите животни бе над 85 000. До момента са изплатени по 300 лева за дезинфекция на 640 стопанства от тип „заден двор“. Предстои още 147 души от областта да получат тази помощ.", "date": "2019.09.10", "title": "Унищожиха прасетата  и в Голямо Враново"}
{"url": "https://www.monitor.bg:443/bg/a/view/naematel-vadi-pistolet-na-hazjajkata-si-ranjava-vyzrasten-myj-175004", "text": "Млад мъж от Велинград е стрелял с газов пистолет по свой съгражданин, притекъл се на помощ на жена. Стрелецът е задържан в ареста на полицейското управление в курорта, а пострадалият е приет в местната болница без опасност за живота. Инцидентът е станал вчера сутринта в къща, намираща се в курортния град. 26-годишният велинградчанин Р.К. влязъл в пререкание със своята хазяйка заради неуредени финансови отношения. Мъжът дължал пари за наем на жената и тя си ги поискала, но младежът агресивно реагирал и започнал да се заканва със саморазправа. Стопанката на дома се развикала и преминаващият по улицата Х.Х., на 69г., се отзовал на апела й, за да й помогне. Тогава Р.К. извадил газ-сигнален пистолет,  произвел изстрел към възрастния мъж и го блъснал от стълбищната площадка. Собственичката на къщата веднага се обадила в полицията и от местното Районно управление на МВР изпратили автопатрули. Униформените задържали стрелеца и иззели оръжието му, което не било регистрирано по установения законов ред. Пострадалият е транспортиран в местната болница, където е настанен за лечение без опасност за живота. На местопроизшествието е извършен оглед, образувано е полицейско производство под наблюдението на прокуратурата.", "date": "2019.09.10", "title": "Наемател вади пистолет на хазяйката си, ранява възрастен мъж"}
{"url": "https://www.monitor.bg:443/bg/a/view/pastir-blysna-helikopter-hvanaha-go-175008", "text": "Пастирът на кози, който катастрофира с кола в хеликоптер в чепеларското село Павелско, е бил пиян. Авиомеханикът от частна фирма, който отговаря за летателния апарат, подал сигнал в неделя, че намерил хеликоптера \"Enstrom 480 B\" ударен от неизвестно МПС, вследствие на което е повредена селскостопанска система за обработване на гори монтирана на него.  На следващия ден ченгетата залавят 61-годишния пастир на кози Л.К. от Пловдив. Той гледал стадо в обор в близост до двора на бившето телеугоително предприятие, където бил паркиран хеликоптерът. Оказало се, че пастирът се запил с мъж от съседен гатер. Той се качил зад волана на „Пежо 106“, натоварил и приятеля си в колата и с газ напред се забил в колата в системата монтирана на хеликоптера. След удара двамата избягали и се крили, докато не ги откриват полицаите. Щетите по хеликоптера са в процес на изясняване, съобщиха от полицията.", "date": "2019.09.10", "title": "Пастир блъсна хеликоптер, хванаха го"}
{"url": "https://www.monitor.bg:443/bg/a/view/aga-e-bylgarskoto-predlojenie-za-oskar-175005", "text": "Филмът „Ага“ ще брани честта на България по време на предстоящото раздаване на наградите „Оскар“ догодина. Лентата, режисирана от Милко Лазаров бе избрана от от Националния съвет за кино с председател Владимир Андреев. Тя ще се състезава с още десетки други заглавия, за да попадне в т.нар. Shortlist – списък с 10 заглавия, измежду които членовете на Американската филмова академия ще изберат номинираните. Към момента ще протегнат ръка към златната статуетка, като още 16 страни предстои в близките седмици да посочат своето предложение за „Оскар“. Към момента с голяма заявка за наградата е и „Болка и слава“ на Педро Алмодовар. Лентата, която спечели позитиви и актьорска награда за Антонио Бандерас в рамките на тазгодишното издание на фестивала в Кан ще представлява Испания на 92-ите отличия на Американската филмова академия. Почти сигурна номинация в средите още отсега дават и на тазгодишния лауреат от френската ривиера - Parasite (\"Паразит\") на южнокорейския режисьор Бон Джуун-хо. Бляскавата церемония по раздаването на оскарите ще се проведе на 9 февруари. но и на публиката в САЩ. Само преди броени дни – на 4 септември, лентата стартира широкото си разпространение в страната, като премиерата се състоя в Ню Йорк. Самият филм пък е носител на множество фестивални награди, като паметно остава и участието му на Берлинале миналата година, когато той закри основната програма. „Някои филми са създадени само ако се прожектират на възможно най-големите налични екрани. „Ага“ на българския режисьор Милко Лазаров попада категорично в тази графа“, гласи част от ревюто на престижното издание The Hollywood Reporter. Нещо повече, седмица след като лентата тръгна по екраните в САЩ, все повече американски медии пишат за нея, а общият й резултат в сайта Rotten Tomatoes (събиращ мнения на критици и зрители) достига до 92%. У нас „Ага“ тръгна на голям екран от края на месец март, като досега е Сюжетът на заглавието разказва за живота на двама инуити, Нанук и Седна, които живеят някъде накрай света - сами в бялата пустош на далечния Север, така както са живели първите хора – без големи въпроси, без претенции и амбиции, без агресия – ден след ден. Дъщеря им Ага ги е напуснала и след смъртта на Седна, Нанук тръгва да я търси.", "date": "2019.09.10", "title": "\"Ага\" е българското предложение за \"Оскар\" (ОБНОВЕНА)"}
{"url": "https://www.monitor.bg:443/bg/a/view/momichence-na-1g-i-3m-bere-dusha-v-bolnica-175009", "text": "Момиченце на година и три месеца бере душа в болница с разбит череп, след като падна от втория етаж на жилищен блок на ул. „Хаджи Димитър” в Пловдив. В това време родителите му били солидно пияни и спели. Бебето успяло да се покатери на перваза на отворения прозорец и да скочи от високото. Малко по-късно съседи видели окървавеното телце на тротоара пред жилищния блок и се обадили на 112. Линейката отишла до адреса в кв. „Христо Смирненски” за няколко минути. Дежурният екип откарал детето в УМБАЛ „Св. Георги” с тежка черепно-мозъчна травма. Инцидентът станал на 6 септември, миналия петък, около 18,30 часа, когато за пореден ден родителите на момиченцето били много пияни. Съседите, които намерили детето и се обадили на спешния номер, се опитали да събудят майката и таткото на момиченцето. „Едва събудихме, толкова бяха пияни”, коментираха комшиите за „Монитор”/”Телеграф”. Затова комшиите отново се обърнали към полицаите, за да ги уведомят за тежкото пиянство на майката и бащата на детето. Изпратените на адреса полицаи измерили с дрегер нивото на алкохол у родителите. Пробата с дрегер на бащата, който е на 63 години, показала 1,92 промила алкохол, а на 43-годишната майка- 1,2 промила алкохол в кръвта. Родителите на пострадалото момиченце са от български произход, но според техните съседи пиянствата им са пословични, пише трафик нюз. Не за първи път двамата се запивали и оставяли детето си на произвола на съдбата. „В момента състоянието му е стабилизирано и не се налага извършване на неврохирургична интервенция”, съобщиха от университетската болница „Св. Георги” в Пловдив. На мястото, където е паднало детето, е бил направен оглед и било образувано досъдебно производство под наблюдението на Районната прокуратура в Пловдив. Оттам на този етап от разследването отказаха всякаква информация по разследването и дали безхаберните родители ще бъдат наказани. По скандалния случай е била уведомена и Агенцията за закрила на детето, уточниха от полицията.  ", "date": "2019.09.10", "title": "Момиченце на 1г. и 3м. бере душа в болница"}
{"url": "https://www.monitor.bg:443/bg/a/view/shumi-v-bolnica-prisajdat-mu-stvolovi-kletki-175007", "text": "Легендата на Формула 1 Михаел Шумахер е бил преместен тайно в Париж за нов етап от лечението си. Според \"Паризиен\" Шумахер е настанен още в понеделник в болница \"Жорж Помпиду\", където се подлага на курс по терапия със стволови клетки. Твърди се, че 50-годишният германец е под грижите на популярния кардиохирург Филип Менаш. 69-годишният проф. Менаш е известен със своите новаторски изследвания и използването на клетъчна терапия при сърдечна недостатъчност. С този метод се гарантира единствено превенция от евентуални възпаления, причинени от прикования към инвалидна количка начин на живот на Пилето. В болницата е забелязана и друга знаменитост – проф. Жерар Саян от Института за мозъка и гръбначния мозък в Париж. Последните разкрития сочат, че легендарният пилот вече е минал два курса при проф. Менаш в началото на годината, които са били проучвателни за това дали терапията би могла да му помогне да се възстанови. Светилото в кардиохирургията е дал зелена светлина. При транспортирането до болницата носилката на Шуми е била покрита с одеало, което закрива напълно тялото и лицето му, твърди френската преса. \"Паризиен\" съобщава още, че лечението на 7-кратния шампион във Формула 1 ще продължи и утре, като не е изключено да напусне болницата до края на деня в сряда. Проф. Филип Менаш и ръководството на болничното заведение отказват всякаква информация, обосновавайки се с медицинската тайна. След инцидента по време на ски-ваканция през 2013 г. Михаел Шумахер претърпя сложна мозъчна операция в клиника в Гренобъл, Франция. Той бе поставен в изкуствена кома за няколко месеца. От 5 години семейството на един от най-известните спортисти пази в пълна тайна състоянието му.", "date": "2019.09.10", "title": "Шуми в болница, присаждат му стволови клетки (ОБНОВЕНА)"}
{"url": "https://www.monitor.bg:443/bg/a/view/chelen-udar-ubi-jena-kraj-simitli-175003", "text": "   48-годишната Илияна Алексиева от симитлийското село Крупник загина тази сутрин на главен път Е-79 в челен удар с украински джип. Сигналът за катастрофа между два джипа е получен около 09:04 часа днес. Сблъсъкът е станал малко преди разклона за с.Черниче, общ.Симитли. Загиналата живее в благоевградския квартал Грамада и е майка на две деца.    Украинският джип, в който са пътували семейство с три деца се е движел в посока Кресна. По неизяснени засега обстоятелства возилото внезапно е навлязло в лявото платно. Последвал челен удар в джипа, шофиран от Илияна Алексиева. Жената е загинала на място, в украинския джип шофьорът е със счупен крак, а 4-годишно момченце е със счупен глезен. Двамата му братя и майка им не са пострадали, но профилактично минават на скенер и различни прегледи в благоевградската болница.    Движението по главния път Е-79 се осъществява в една лента. .", "date": "2019.09.10", "title": "Челен удар уби жена край Симитли "}
{"url": "https://www.monitor.bg:443/bg/a/view/sa-sht-sa-izveli-svoj-agent-ot-rusija-ulichil-putin-v-namesa-na-izborite-prez-2016-g-175010", "text": "САЩ са извели от Русия високопоставен руски шпионин, съобщи Би Би Си. Цитирайки множество представители от обкръжението на Доналд Тръмп, американската телевизия Си Ен Ен съобщи на 9 септември, че този шпионин е бил изтеглен, за да не бъде разкрит, пояснява Би Би Си. Агенцията цитира и името на шпионина като Олег Смоленков, както и това, че е бил на почивка със семейството си в Черна гора през 2017 г., откъдето е изчезнал, а мъж и жена със същата фамилия са си купили къща във Вирджиния, до Вашингтон. Репортер на Би Би Си обаче не е успял да се срещне с тях в Джорджия. Сега, в отговор на Би Би Си, говорителят на Кремъл Дмитрий Песков е потвърдил, че има такъв човек Смоленков и той е работил в администрацията на Владимир Путин. Според Си Ен Ен, руският представител е работел за САЩ от десетилетия, имал е личен достъп до Путин и е предоставил тайно направени снимки на документи на бюрото на президента. През 2017 г. медиите обвиниха Тръмп, че на среща с руския външен министър Сергей Лавров в Овалния кабинет е предал класифицирана информация на Русия. От ЦРУ коментираха, че това не само не е вярно, но е поставило под заплаха американските интереси и агенти. Представителят на ЦРУ Британи Брамъл критикува Си Ен Ен и отбеляза, че предположенията на Си Ен Ен, че ЦРУ взима решения от които зависи живота или смъртта на хората без обективен анализ на информацията са неверни. Би Би Си отбелязва, че Смоленков вероятно е бил изведен от Русия през 2017 г., като цитира в. \"Ню Йорк таймс\", според който ЦРУ е предложило на своя източник да го изведе от Русия още в края на 2016 г., но той е отказал, позовавайки се на семейни проблеми. Тогава американските тайни служби започнали да се опасяват, че е двоен агент. Страховете им обаче се оказали неоснователни месеци по-късно, когато източникът отстъпил. Самият Тръмп коментира, че не е наясно с тази шпионска история, но има доверие в ЦРУ. Благодарение на Смоленков в ЦРУ са разбрали, че Путин лично е ръководил намесата в изборите в САЩ. Изведения от Русия агент е бил най-добрият източник на ЦРУ в страната. Бягството му е попречило на тайните служби на САЩ да узнаят какво ще направи Кремъл по време на американските избори през 2018 г., както и по време на подготовката за президентските избори догодина. Би Би Си припомнят случая с бившия руски агент Сергей Скрипал и дъщеря му, които бяха отровени от руснаци през март 2018 г. с руската отрова Новичок. Освен това Би Би Си припомня и убийството на друг бивш руски агент Александър Литвиненко, починал в болница в Лондон след отравяне с радиоактивен материал.", "date": "2019.09.10", "title": "САЩ са извели свой агент от Русия от страх от Путин"}
{"url": "https://www.monitor.bg:443/bg/a/view/pokazvat-podovo-otoplenie-koeto-raboti-6-chasa-bez-tok-175011", "text": "Уникално подово отопление, изпитано в най-студените райони на планетата, ще демонстрира фирма участник в Международния технически панаир в Пловдив.  Изделието е първото в света с максимален клас на защита. То загрява  плочи с дебелина до 30 сантиметра и ги превръща в акумулатор, който излъчва топлина в продължение на 6 часа, без да харчи ток. Може да се използва както в дома, така и за обезледяване на пътища и стадиони. Триизмерно лазерно сканиране на сгради също е сред новостите на ЕСЕН 2019. Върховата технология се използва за съставянето на подробна  и прецизна информация за стари здания, паметници на културата, археологически находки. Получените данни са основа на проектите за реставрация и реконструкция. Посетителите  могат да видят как се прилага на практика  3D лазерното сканиране  на семинар с участието на специалисти от Германия и Швейцария, който ще се състои на 23 и 27 септември.  И ако тази технология допринася за обновяването на сградите, комфортът в тях значително се повишава с новото поколение сандвич панели за изолация, които ще представи българска компания.  Използваните в тях материали и конструкцията подобряват топло- и звукоизолацията, устойчивостта на пожари и енергийната ефективност. Предлагат се и други  иновативни изолационни системи,  обединяващи плюсовете на традиционното строителство с предимствата на съвременните технологии. Най-модерните решения са подходящи за  нискоенергийни и пасивни сгради, твърдят експерти. Сред новостите са и предварително изолирани тръби, които се използват в бита за вътрешно разпределение на топла и студена вода,  в индустрията и инфраструктурата. Улеснение при ремонта създава нов вид мазилка, която може да се нанесе върху стара настилка, например плочки в банята или паркет на пода. Тя се предлага в 1000 цвята. За дома е предназначен и апарат  за пречистване на въздуха в затворени помещения, който унищожава плесен, бактерии, вируси, алергени само с топлина,  не отделя вредни емисии и е много икономичен. Мобилна биосауна с джакузи, произвеждана в Япония,  също е сред атрактивните експонати. Вносителите ще демонстрират нейните качества с действащ модел. Близо 700 фирми ще представят модерни  технологии, продукти и услуги за индустрията и дома по време на Международния технически панаир  от 23 до 28 септември. В рамките на пет специализирани изложби може да се видят новости от автомобилната индустрия, транспорта, автосервизното оборудване, строителството, електротехниката, електрониката, машиностроенето, роботиката, автоматизацията, информационните и дигиталните технологии, екологията, енергетиката, химическата промишленост и водния сектор. Очаква се над 30 000 посетители специалисти от България и Европа да се включат в най-значимата технологична среща на Балканите, която ще се проведе в Международен панаир Пловдив.", "date": "2019.09.10", "title": "Показват подово отопление, което работи 6 часа без ток"}
{"url": "https://www.monitor.bg:443/bg/a/view/4-ryst-na-turizma-v-sveta-za-godina-174997", "text": "Международният туризъм е нараснал с 4% през първата половина на 2019 г., но търговското напрежение и несигурността около Брекзит могат да възпрепятстват растежа, съобщи Световната агенция за туризъм към ООН. Дестинациите по света са посрещнали 671 млн. чуждестранни посетители между януари и юни, почти 30 млн. повече в сравнение със същия период на миналата година, се казва в съобщение на мадридския орган на Организацията на обединените нации, предаде БГНЕС, Увеличението на международния туризъм през първата половина на годината е обусловено от \"силна икономика, достъпни самолетни пътувания, повишена въздушна връзка и засилено облекчаване на визите\", се казва в изявлението. Но организацията предупреди, че \"продължителната несигурност\" около настъпващия за Великобритания изход от Европейския съюз, по-слабите икономически показатели и глобалното търговско напрежение\" са започнали да оказват влияние върху доверието на бизнеса и потребителите\". Близкият изток и Азия отбелязват най-голям ръст на туризма. Близкият изток отбелязва 8,0% ръст на международните посетители, отчасти поради увеличаване на търсенето по време на празника за мюсюлманския свят Рамадан, който тази година се падна през май, както и по време на религиозния празник Ид ал Фитр през юни. Посещението на туристи в Азия и Тихия океан е нараснало с 6,0 %, което в голяма степен се подхранва от пътувания от Китай – страната с най-голямо население в света. Но агенцията предупреди, че китайските разходи за международни пътувания са били с 4% по-ниски в реално изражение през първото тримесечие. \"Търговското напрежение със САЩ, както и лекото обезценяване на юана, могат да повлияят на избора на дестинация от китайските пътници в краткосрочен план\", добави тя. Като цяло туризма в Европа, най-посещаваният в света регион, се е увеличил с 4%, подхранвани главно от вътрешнорегионалното търсене и натоварения период през Великденските празници. За цялата 2019 г. агенцията прогнозира, че броят на международните туристически посещения ще нарасне между 3-4%, в съответствие с историческите тенденции, след като се увеличи с 6% през 2018 г. и със 7% през 2017 г.", "date": "2019.09.10", "title": "4% ръст на туризма в света за година"}
{"url": "https://www.monitor.bg:443/bg/a/view/myj-zarjaza-jena-pri-mechka-v-gorata-175002", "text": "Двойка се натъкнала на мечка в гората в Югра, Ханти-Манскийски автономен окръг. Вместо да се покаже като смелчага, мъжът изоставил спътницата си в компанията на хищника, а самият той избягал и извикал спасители. Издирвателният екип открил жената в задоволително състояние и не се е наложило да й бъде оказвана медицинска помощ. За съдбата на мечката не се съобщава нищо.", "date": "2019.09.10", "title": "Мъж заряза жена при мечка в гората"}
{"url": "https://www.monitor.bg:443/bg/a/view/dvama-postradali-pri-katastrofa-na-am-trakija-na-322-km-kym-burgas-175000", "text": "Двама души са леко пострадали при катастрофата на автомагистрала „Тракия“ при км 322 в посока Бургас. Пътуващ към Бургас лек автомобил „Мерцедес МЛ“, по неустановени до момента причини, се блъска в ремаркето на товарен автомобил. Извършва се оглед.", "date": "2019.09.10", "title": "Трудно движение към Бургас заради катастрофа на АМ Тракия на 322 км"}
{"url": "https://www.monitor.bg:443/bg/a/view/riana-puska-nov-album-prez-dekemvri-174951", "text": "Дългоочакваният девети албум на арендби дивата Риана ще се появи на музикалния пазар през декември. Това съобщиха редица френски издания. Новината се появи след като 31-годишната звезда присъства на събитието Universal Music France's Open Session във Франция. Певицата от Барбадос не е издавала нов албум, след като през 2016 г. на бял свят се появи Anti. Последен ъпдейт относно тавата Риана направи през юни. Тогава тя заяви, че още записва песни и не е фиксирала точна дата за премиера. \"Наистина е кофти, че албумът още не е излязъл, но в момента работя върху забавен проект. но не мога да го издам, без е напълно готов“, коментира наскоро изпълнителката.", "date": "2019.09.10", "title": "Риана пуска нов албум през декември"}
{"url": "https://www.monitor.bg:443/bg/a/view/jandarmerija-pazi-lozjata-v-obshtinite-septemvri-i-belovo-175001", "text": "Екипи на Зоналното жандармерийско управление в Пловдив съвместно с колегите си от районното управление в Септември патрулират в зоните на лозовите масиви, тъй като се очаква в скоро време началото на гроздобера. Това са част от предприетите допълнителни мерки за опазване на селскостопанската продукция в областта. Съвместните патрули създават условия за нормалното и спокойно протичане на брането на лозята в районите на Септември, Белово, Ветрен, селата Бошуля, Виноградец, Карабунар, Аканджиево, Мененкьово. Ще се извършват и засилени проверки на местата за изкупуване на готовата продукция, както и на превозните средства и техните товари. С цел ефективност на проверките от полицията призовават гражданите да спазват стриктно разпорежданията на униформените служители и задължително да носят в себе си документи за самоличност. По информация от общинските администрации тазгодишният гроздобер ще започне на 21 септември/ събота/ и се очаква в лозовите масиви в района да се струпат стотици собственици на насаждения. Тъй като площите, заети с лозя, често стават обект и на нощни посегателства, патрулите на жандармерията и полицаите ще обикалят денонощно.", "date": "2019.09.10", "title": "Жандармерия пази лозята в общините Септември и Белово"}
{"url": "https://www.monitor.bg:443/bg/a/view/vyv-vtori-duet-kojna-ruseva-pita-miro-ti-zashto-si-tuk-174945", "text": "Най-синеокият тандем в музиката – Миро и Койна Русева, се поддадоха на изкушението и записаха втори дует заедно. Песента е балада и носи името „Ти защо си тук?“, а премиерата й ще е на 28 септември точно в 11:11 часа. „Денят и часът съвсем не са избрани случайно. Първият им дует „На високо“ също беше представен в събота в 11:11 часа“, разкрива сценаристът на видеото и двигател на проекта Игор Марковски. След като дебютираха като музикален тандем през май, към Миро и Койна са били отправени над 15 предложения за нов общ проект, но в крайна сметка екипът се спира на Димитър Вълчев, който е автор на музиката и текста на „Ти защо си тук?“. Композицията не е нова, а е на повече от 25 години, научи „Монитор“, едва сега обаче намира завършения си вариант и правилните изпълнители. Аранжиментът е на Момчил Колев от бившия дует Дони и Момчил, който записва и пианото за песента. признава Марковски. Припомняме, че видеото на първата обща песен на Миро и Койна завърши с „to be continued...“ (очаквайте продължение). Продуцентът разкри, че и второто видео ще завърши по същия начин, но „все още не знам дали ще имат трета песен“. Клипът, който предстои да се снима, отново е дело на тандема Васил Стефанов и Стефка Николова, които сътвориха късометражния филм към първия дует. Този път с визуализацията на песента ще отдадат почит на творчеството на Ингмар Бергман. „Киноразказът ще е в неговите пастелни цветове на „Есенна соната“, без да копира нищо от сюжета на филма, разбира се. И отново ще е широкоформатен с вкус към всеки детайл“, допълва сценаристът. Камерата ще се завърти след 15 септември във вила в столичния квартал „Драгалевци“, а главни действащи лица ще са (последните двама пресъздадоха впечатляващия клип към „Гълабо“ преди 2 години). „На финала ще се появят възрастните Койна Русева и Димо Алексиев/Миро“, намигна Марковски. „Това ще са големите актьори Меглена Караламбова и Борис Луканов – не само, защото са синеоки, а защото са легенди“, допълни той. Сюжетът на видеото ще открие главният герой, който е творец и живее с две жени, надигна леко завесата Игор и заяви категорично „на тази песен се реве“. Баладата дава заявка, че отново няма да може да бъде вкарана в традиционните рамки. За това допринася и фактът, че започва с изпълнението на актрисата. „Дори Миро ме попита „Защо?“, а аз му отговорих, че една жена може да зададе въпроса „Ти защо си тук?“ по 1000 начина, а един мъж само по два“, намигна Марковски. Продуцентът разкри, че Русева пее много вярно и за разлика от повечето звезди, с които е работил и на които им трябват по 3-4 дни да запишат песен, тя е направила само два опита в студио за „На високо“ и общо 8 самостоятелни репетиции. За „Ти защо си тук?“ сама е тренирала още по-малко – едва 6 пъти и два с Миро. „Тя е истински диамант“, възхитен е от нея Марковски, който обеща, че феновете ще видят дуета и на голяма сцена. Разкри, че когато специален гост ще бъде Койна. Друга изненада от поп звездата е, че е почти готов с новия си албум. \"Знаете ли защо събрах Миро и Койна първия път? Защото ако бях живял преди 50 години тези песни щах да запиша с Апостол Карамитев и Лили Иванова. Искам след няколко години хората да си кажат: \"А онази песен ли, тя е класика?\", добавя още продуцентът.", "date": "2019.09.10", "title": "Във втори дует: Койна Русева пита Миро \"Ти защо си тук?\""}
{"url": "https://www.monitor.bg:443/bg/a/view/slynchev-vtornik-174993", "text": "През втория ден от седмицата над България ще е предимно слънчево, съобщават от НИМХ. След обяд ще има временни увеличения на облачността, но отново ще е почти без валежи. Ще духа слаб до умерен вятър от изток-североизток. Максималните температури ще бъдат между 25-30 градуса, в София около 26 градуса. Атмосферното налягане ще е малко по-високо от средното за септември. По крайбрежието температурите ще бъдат: между 18-26 градуса във Варна и 17-25 градуса в Бургас.", "date": "2019.09.10", "title": "Слънчев вторник"}
{"url": "https://www.monitor.bg:443/bg/a/view/mashtabno-razsledvane-sreshtu-gugyl-174995", "text": "Google отново е в полезрението на американските регулатори. Срещу компанията започва ново мащабно разследване, което този път ще се проведе от главните прокурори на 48 щата, плюс колегите им от Пуерто Рико и окръг Колумбия, съобщава CNBC. Повод за разследването е бизнесът с онлайн реклама на интернет гиганта. Прокурорите искат да проверят дали Google не злоупотребява с доминиращата си позиция. \"Когато няма свободен пазар или конкуренция, това увеличава цените дори и нещо да бъде представено като безплатно и вреди на потребителите. Наистина ли е безплатно нещо, за което даваме все повече от личните си данни? Наистина ли е безплатно нещо, ако цените на онлайн реклама се качват на базата на контрола на една компания?\", коментира Ашли Мууди, главен прокурор на Флорида. Разследването ще се води от главния прокурор на Тексас Кен Пакстън. \"Това е разследване, което цели да провери фактите. В момента е за рекламата, но фактите може да ни отведат и в друга посока\", казва той, цитиран от CNET.", "date": "2019.09.10", "title": "Мащабно разследване срещу Гугъл"}
{"url": "https://www.monitor.bg:443/bg/a/view/syedinenija-borjat-hiv-174994", "text": "Многонационален екип от учени твърди, че е открил клас съединения, които разграждат молекулите на вируса на ХИВ и ги правят неактивни. Международен екип от изследователи от Финландия, Русия, Швейцария, Обединеното кралство и САЩ откриха механизъм, който деактивира молекулата на човешкия имунодефицитен вирус (ХИВ). :еханизмът разкрива цял клас съединения, които могат да бъдат използвани за лечение на различни заболявания, включително рак и ХИВ. Значението на това откритие е, че едни и същи лекарства могат да се използват за различни видове заболявания. Въпросните съединения улесняват отстраняването на цинковия атом от молекулата на вируса на ХИВ, което го прави неактивен. Учените подчертават, че този ефект е открит за първи път и че изследванията ще продължат, за да определят какви други заболявания от подобен характер могат да бъдат лекувани. ХИВ вирусът улеснява прогресиращата недостатъчност на имунната система на човека, позволявайки на други заболявания да процъфтяват в заразеното тяло. Средната продължителност на живота на заразен човек се изчислява на 9 до 11 години, сочат данните на UNAIDS. Според агенцията в момента 37,9 милиона души живеят с ХИВ, като 1,7 милиона са новозаразени през 2018 г. Новите инфекции намаляват от 1998 г., а смъртността, свързана със СПИН, намалява от 2004 г. UNAIDS се стреми да изкорени болестта изцяло до 2030 г.", "date": "2019.09.10", "title": "Съединения борят ХИВ"}
{"url": "https://www.monitor.bg:443/bg/a/view/evrokomisarjat-po-zdraveopazvaneto-pristiga-u-nas-zaradi-chumata-po-svitete-174996", "text": "Комисарят по здравеопазване и безопасност на храните Витянис Андрюкайтис пристига на посещение у нас днес. Заедно със земеделския министър Десислава Танева той ще участва в среща на експерти по въпросите на африканската чума по свинете. Форумът ще събере информация за възникналите огнища на заболяването в Европа и ще координира действията за справяне с проблема. Според Андрюкайтис ситуацията с африканската чума у нас остава много сериозна.  За да се ликвидира опасността, еврокомисарят настоява строгите мерки за ограничаване на заразата у нас да бъдат продължени. В срещата на Постоянната експертна група за африканска чума по свинете (АЧС) в Европа ще участват над 90 експерти и представители от 34 страни, сред които министри и заместник-министри на шест държави от Балканския полуостров - Албания, Босна и Херцеговина, Черна гора, Северна Македония, Косово, Сърбия. Очаква се тя да бъде ключова за осигуряване на подходяща координация и действия по отношение на АЧС в този регион на Европа.  В нея ще вземе участие и генералният директор на Световната организация за контрол върху здравето на животните (OIE) Моник Елоа. Събитието се провежда под патронажа на Глобалната рамка за трансгранични болести по животните (Standing group of experts GF-TADs) на Организацията по прехрана и земеделие (FAO) на ООН и Световната организация за контрол върху здравето на животните (OIE). Резултатите от проведените дискусии и взети решения ще бъдат част от изготвянето на Глобална стратегия за контрол и изкореняване на АЧС в световен мащаб. Междувременно четири нови огнища на Африканска чума при дивите свине са установени на територията на страната. Две от тях са в област Велико Търново и две в област Добрич. Това стана ясно по време на провелото се заседание на Епизоотичната комисия в Добрич. Положителните проби са при отстреляни диви прасета, две от които в Държавното горско стопанство в Тервел. ОДБХ в Добрич е предприела всички необходими мерки след положителните проби за две диви прасета в община Тервел, съобщи директорът д-р Борислав Каменов. Д-р Каменов каза още, че на територията на Румъния през последната седмица са регистрирани нови 34 огнища на АЧС, но нито едно от тях не е близо до границата с България. На къмпинг Градина морето изхвърли глиган, а туристите са сигнализирали органите.", "date": "2019.09.10", "title": "Еврокомисарят по здравеопазването пристига у нас заради чумата по свинете"}
{"url": "https://www.monitor.bg:443/bg/a/view/andrej-novakov-pravilen-e-podhodyt-da-tyrsim-resor-s-bydeshte-tehnologii-i-visoka-dobavena-stojnost-174974", "text": "До края на ноември ще е ясно дали ще получим допълнителни средства за борба с чумата, казва в интерю за \"Монитор\" евродепутатът - Знам колко е тежко за българските стопани, които са загубили продукцията си, да превъзмогнат тази криза. Средствата са поискани, за да бъдат подкрепени, тъй като са пред реална опасност от фалит. Сумата от 45 млн.евро е разпределена на две - едната е във Фонда за реагиране при кризисни ситуации в земеделието, който искам да бъде увеличен двойно - от 20 млн.евро на 40 млн.евро. Другите 25 млн.евро са към Фонда за превенция. Така че се надяваме да се справим с проблема и да обезщетим стопаните от една страна, от друга - да направим така, че подобна ситуация да не се повтаря никога повече. Трудно е, защото когато има един добре функциониращ Съюз и свободно движение на хора, стоки, автомобили, заболяването се пренася много лесно. За мен е важно в максимална степен да защитим външните граници. Затова ни е нужно това финансиране. Надявам се, че за пета поредна година ще взема участие в преговорите по бюджета и така ще мога да се застъпя до последно за тази поправка. По този начин ще има увеличение на средствата и българските стопани ще знаят, че от 1 януари 2020 година могат да очакват подкрепа от Европейския съюз. Или най-малкото, ако държавата ги е обезщетила вече, тези средства се предоставят на съответната страна. - Точно така, на всички държави, засегнати от заболяването. Към момента става дума за 11 страни. - В Румъния е изключително тежка обстановката, има огнище и в Словения. У нас вече взетите мерки дават резултат и огнищата намаляха. Така че засега за мен е важно да извоюваме достатъчно средства, с които окончателно да решим този проблем. - Освен че поправката ми беше подписана от колеги от Полша, Словения, Гърция, Кипър, срещнах подкрепа и от държави, които не са засегнати от заболяването. Никой не е застрахован и всеки знае, че и неговата държава може впоследствие да се изправи пред такъв проблем и да се нуждае от помощ. Затова се надявам никой да не е против предложението ми и да се стигне до увеличение на средствата за стопаните. - Предстои бюджетната комисия да излезе със становище в края на септември или началото на октомври. През октомври ЕП трябва да гласува своята позиция, след като започнат преговорите между институциите - Европейската комисия и Европейския съвет. Най-късно до 18 ноември трябва да имаме резултат. - Нека уточним, че тук става дума за кризисни средства, които се отпускат заради бедствие. Това не би трябвало да засегне нито едно друго перо, по което страната ни получава финансиране до момента - нито в земеделието, нито извън него. - Точно така. Това са два отделни фонда, единият е директно за обезщетяване на стопаните със загубени животни заради болестта, другият е за превенция и изграждане на съоръжения за биосигурност по външните граници, както и вътре в съответните държави. Мерките ще бъдат всеобхватни. - Да, имаше такъв случай миналата година. Предложението беше внесено от румънски колеги заради болестта, която вилнееше тогава в Румъния. Това предизвика изключително неблагоприятен ефект върху икономиката в страната и затова имаше увеличение на средствата. В момента ситуацията там отново е изключително тежка. - Наистина искам да видя кой е окончателният списък, за да можем да кажем какво би означавало за нас. Подходът, който беше приет, да поискаме по-модерен ресор, в който има висока добавена стойност, нови технологии, беше правилен. Очакваме да видим какво е финалното разпределение, тъй като за момента поне на мен не ми е ясно. - Наистина няколко пъти имаше публикувана информация, която бе опровергавана лично от премиера Борисов. Това за мен е достатъчен сигнал, че докато не видим окончателния вариант, потвърден от Европейската комисия, не бихме могли да коментираме. Но това, което бе предприето, бе правилно - а именно да се търси ресор с бъдеще, модерни технологии и висока добавена стойност. -Да, означава точно това. - В края на месеца очаквам темата да бъде повдигната отново и да стане ясно какво ще е бъдещето му. Оказва се, че ако в крайна сметка е истина, че Румъния е поискала ресор транспорт, това би било от наша полза. Предстои да разберем и каква ще е позицията на новата комисия по транспорт, тъй като имам много нови колеги с различно мнение от тези, които я напуснаха. Да видим какво ще се случи, защото за съжаление всички знаем как се стигна до това. Имаше гласуване на първо четене на този пакет в Европейския парламент в миналия мандат, има позиция на Съвета. Има доста работа да свършим, тъй като засега нямаме много поводи за радост. - Имаше причина да поискаме това отлагане. Виждаме, че нещата се подреждат така, както сме ги искали. Както казах, има много нови колеги, които ни подкрепят. С предишния еврокомисар нямахме диалог, накрая ни отказваше срещи. Така че гледаме с надежда към новия, особено, ако е от Източна Европа, това ни дава спокойствие. Най-малкото, че поне ще разбере нашите проблеми. Това са положителните страни. Негативните са, че процедурата по приемането на този пакет доста напреднала. Ще бъде все по-трудно да спрем, това е моментът, в който да кажа, че ще дойде време, в което ще трябва заедно с бранша да предприемем по-конструктивна позиция, а не просто да поискаме отлагане или отменяне на този пакет. Роден е на 7 юли 1988 г. в Пазарджик Има бакалавърска степен по публична администрация, като по време на образованието си изучава мениджмънт и управленски технологии, теория на управлението, местно самоуправление и други Магистър по право, специализира в областта на правните науки През 2014 г. година специализира в САЩ по програма за млади лидери от цял свят В предишния състав на ЕП беше член на комисията по регионално развитие и заместник на комисията по бюджети и комисията по бюджетен контрол В момента е член на Комисията по регионално развитие Заместник в Комисията по бюджетен контрол и в Комисията по транспорт и туризъм", "date": "2019.09.10", "title": "Андрей Новаков: Правилен е подходът да търсим ресор с бъдеще, технологии и висока добавена стойност"}
{"url": "https://www.monitor.bg:443/bg/a/view/ch-kato-cherveno-i-chernobil-174988", "text": "Феновете на преврата от 9 септември обичат червения цвят. Вчера акцентирали на червени фонтани за помирение. Навремето в училище ни слагаха червени пионерски връзки. Криеха обаче на колко невинни хора са пролели кръвта, за да се задържи комунистическата власт. Предишният режим се крепеше именно със задушаване на инакомислието и тотално информационно затъмнение. Колкото и чудно да ни звучи днес първата стачка в източния блок срещу просъветската диктатура е станала в България. Потушена е с азиатска жестокост и дори вестниците, които са я заклеймили по поръчка на властта, са били иззети от библиотеките, за да се забрави смелостта на тютюноработниците от Пловдив. Червен „подарък“ след 9 септември е и терорът над българите в Пиринския край и Вардарска Македония да се пишат по народност македонци. Същото важи и за насилствената смяна на имената на българските турци. Черешка на червената торта е обаче премълчаването на Чернобил. На 1 май 1986 г. след аварията деца с червените връзки манифестираха под радиоактивния дъжд, а другарите от властта се хранеха с чисти вносни храни. За останалите - опасна радиация, дошла от „великия“ СССР, чиито танкове преди 75 години по договорка с големите западни демокрации докараха червената диктатура у нас.", "date": "2019.09.10", "title": "„Ч“ като червено и Чернобил"}
{"url": "https://www.monitor.bg:443/bg/a/view/spasiha-morjacite-bedstvashti-kraj-djordjija-174998", "text": "Четиримата моряци, които изчезнаха след преобръщането на голям търговски кораб край Джорджия, бяха открити живи. Бреговата охрана на САЩ проведе дълга спасителна операция и успя да ги извади от плавателния съд. С помощта на специалисти, беше изрязана дупка в корпуса на 200-метровия кораб, през която спасителите стигнаха до моряците. Един от тях бил заклещен в стая на механици в трюмовете и стоял без храна и вода 35 часа при температура над 40 градуса. Накрая спасителите извадиха и него във видимо добро здраве. По-рано останалите 20 души от екипажа бяха спасени с хеликоптери. Все още не е ясно защо корабът се е преобърнал. Той е произведен едва преди две години и според американски медии е превозвал нови автомобили.", "date": "2019.09.10", "title": "Спасиха моряците, бедстващи край Джорджия"}
{"url": "https://www.monitor.bg:443/bg/a/view/tejko-porajenie-za-boris-djonsyn-othvyrliha-idejata-mu-za-predsrochni-izbori-174989", "text": "Британските депутати нанесоха ново тежко поражение на премиера Борис Джонсън, като отхвърлиха искането му за предсрочни парламентарни избори на 15 октомври, съобщи Франс прес. С едва 293 народни представители, гласували \"за\", далеч от необходимите две трети от 650-местния парламент, депутатите отхвърлиха за втори път за последните пет дни предложението на Джонсън. Преди вота ръководителят на правителството каза, че няма да иска ново отлагане на Брекзит, предвиден за 31 октомври, въпреки че вчера влезе в сила закон, предвиждащ именно това. Този текст задължава премиера да поиска от ЕС отлагане, ако не постигне споразумение за излизане до 19 октомври. Вчерашното заседание в Камарата на общините бе последното преди спирането на работата на парламента за пет седмици по решение на Джонсън. То ще бъде запомнено и с изненадващото съобщение на председателя на камарата Джон Бъркоу, че ще подаде оставка след прекарани 10 години на поста. Спирането на работата на парламента, която Бъркоу нарече \"конституционен скандал\", предизвика вълна от възмущение в Обединеното кралство, където противниците на тази мярка подозират Борис Джонсън, че иска по този начин да попречи на депутатите да водят дебати за Брекзит и да изкара страната от ЕС без сделка.", "date": "2019.09.10", "title": "Тежко поражение за Борис Джонсън - отхвърлиха идеята му за предсрочни избори"}
{"url": "https://www.monitor.bg:443/bg/a/view/kndr-pak-izstrelja-raketi-174992", "text": "Северна Корея е изстреляла две \"неидентифицирани\" ракети тази сутрин, съобщи представител на Южна Корея, цитиран от Ройтерс. Това става два часа по-късно, след като висш представител от Пхенян обяви, че страната му има намерение да поднови ядрените преговори със САЩ по-късно през месеца. Ракетите са изстреляни от централната провинция Южен Пьонган в посока изток. Това е осмото изстрелване на ракети, извършено от Северна Корея, откакто през юни президентът на САЩ Доналд Тръмп и лидерът на Северна Корея Ким Чен Ун се срещнаха на милитаризираната граница между двете Кореи. В резултат на срещата Тръмп и Ким се договориха да рестартират преговорите за ядрено разоръжаване, които бяха в застой след неуспешна втора среща между двамата държавни лидери през февруари. Високопоставен служител от администрацията на Тръмп обяви: \"Ние сме запознати с докладите за изстреляни ракети от територията на Северна Корея. Продължаваме да следим ситуацията и да се консултираме с нашите съюзници в региона. \" Преди това от Северна Корея заявиха, че разработват нови оръжия с цел противодействие на военните заплахи и на офанзивния натиск срещу сигурността им. Според наблюдатели серията от изстреляни ракети говори за това, че Северна Корея усъвършенства военните си способности още повече че няма никакви конкретни споразумения със САЩ, които да я възпират да го прави. Много от най-новите ракети, изстреляни от Северна Корея, изглежда са от такъв вид, който не може да бъде прехванат от системите за противоракетна отбрана на САЩ, Южна Корея и Япония. Северна Корея отново изстреля две ракети Представител на японското военно министерство коментира, че все още няма потвърждение за каквато и да било балистична ракета, изстреляна на територията на Япония или в изключителната икономическа зона, добавяйки, че не е регистрирана непосредствена заплаха за националната сигурност. Същевременно в Южна Корея заседава Съветът за национална сигурност, като събирането му е посветено на последните изстреляни ракети от Пхенян.", "date": "2019.09.10", "title": "КНДР пак изстреля ракети "}
{"url": "https://www.monitor.bg:443/bg/a/view/tragedija-v-germanska-bolnica-pojar-otne-jivota-na-chovek-drugi-berat-dusha-174991", "text": "Един човек е загинал и десетки са пострадали в пожар в болница в Дюселдорф, Германия, съобщи рано тази сутрин противопожарната служба, предаде ДПА. От пострадалите седем са с опасност за живота, а четирима са тежко ранени.  Шейсет и един души са пострадали от вдишване на пушек.", "date": "2019.09.10", "title": "Трагедия в германска болница - пожар отне живота на човек, други берат душа"}
{"url": "https://www.monitor.bg:443/bg/a/view/strelba-v-holandija-s-trima-ubiti-174990", "text": "Трима души са убити при инцидент със стрелба в холандския град Дордрехт, съобщи Ройтерс, като цитира местната полиция. „Холандската полиция потвърждава, че има множество загинали при инцидент с огнестрелно оръжие в Дордрехт. В ход е голяма спешна операция“, се казва в изявление. Досега не са предоставени допълнителни подробности за инцидента, но според холандския оператор NOS стрелбата е станала в къща. На място са пристигнали 15 полицейски коли и 2 линейки. В Интернет се появи видеоклип, който показва ситуацията до къщата, в която се е случил инцидентът. Според информационния портал AD, спешните служби са пристигнали в квартал Стерренбург около 18:30 часа местно време. Близките улици са отцепени от полицията. Дордрехт е в Западна Холандия, в провинция Южна Холандия.", "date": "2019.09.10", "title": "Стрелба в Холандия с трима убити"}
{"url": "https://www.monitor.bg:443/bg/a/view/ursula-fon-der-lajen-syobshtava-koj-komisar-kakvo-shte-pravi-dnes-v-13-00-174999", "text": "Новоизбраният председател на Европейската комисия Урсула фон дер Лайен ще оповести ресорите на новите еврокомисари. Очаква се това да стане в 13 часа българско време. Еврокомисията разпространи списък с 27-те eврокомисари, които ще са част от новия състав на институцията. В него липсва еврокомисар от Великобритания, тъй като Комисията работи с презумпцията, че Обединеното кралство се оттегля от ЕС на 31-ви октомври. Спазено е обещанието за паритет на половете, като жените в него са 13, а мъжете – 14. 8 от тях са комисари от предишния състав – освен българският представител Мария Габриел, това са Франс Тимерманс, Маргрете Вестагер, Йоханес Хан, Вера Йоурова, Фил Хоганс, Валдис Домбровскис, Марош Шефчович.", "date": "2019.09.10", "title": "Урсула фон дер Лайен съобщава кой комисар какво ще прави днес в 13:00"}
{"url": "https://www.monitor.bg:443/bg/a/view/s-lyji-sreshtu-deljan-peevski-agent-sasho-na-ds-buni-protesti-174986", "text": "Да си агент на Държавна сигурност и да се изкарваш борец срещу бащицата си Русия е досущ като да ритнеш баба си по стълбите и да обясняваш, че бяга. Нито си борец, нито си нещо по-различно от слуга на пропагандата й. ДС обаче скрупули нямаше, а агентите й ги нямат и до днес, като продължават да спазват заветите на менторите си (й), но дегизирани в нови дрехи - с проатлантически камуфлаж. За заблуда на противника. Именно един такъв пребоядисал се уж в натовско синьо, но червен и до мастилото на писалката си агент на Първо главно управление на ДС, подвизавал се с псевдоним „Сашо“ в бившите тайни служби, роди поредния тюрлюгювеч в онлайн пространството. Този път за разнообразие бившият ни посланик в Москва Илиян Василев реши да пусне дезинформацията не през „Фейсбук“ страницата си, откъдето тя обичайно е препечатвана с все грешките от изданията на олигарсите у нас, а в интернет сайта си Bulgaria Analyica, където партньори са му отново са част от въпросните издания, воглаве с финансирания от банкера-беглец Цветан Василев сайт „Фрогнюз“. Самият тюрлюгювеч, носещ помпозното заглавие „Предстои обществен сблъсък и пренареждане на властта след криза“, пък е микс от стари тезиси, при това взаимоизключващи се, гарнирани за пред чуждестранната публика с геополитически акценти като „Турски поток“ и приемането на еврото у нас. Обслужва и също толкова стара цел на олигархията – да наложи в общественото съзнание, че имало несъществуваща връзка между депутата и издател на „Телеграф медиа“ Делян Пеевски и кандидата за главен прокурор Иван Гешев. Такава връзка няма, както няма и грам истина в друга фалшива новина, разпространявана от задкулисието у нас и пионките му като Илиян Василев – че депутатът имал контрол над прокуратурата. Фактът, че това също няма общо с реалността лъсна достатъчно ясно, когато магистрат от същата тази прокуратура издаде разпореждане да бъде заличена марката на най-тиражния вестник у нас - „Телеграф“, издание на „Телеграф медиа“. Което обаче не пречи машината за клевети на олигархията да продължава да тиражира и двете фалшиви тези без грам доказателства, но с надеждата, че преповтарянето им ще убеди обществото, че са истина. И ще се върже на поредния опит на олигарсите да рутят законността у нас, бунейки с лъжи протести срещу кандидата за нов главен прокурор, с надеждата, че по този начин ще успеят да избягат от възмездието за престъпленията си.", "date": "2019.09.10", "title": "С лъжи срещу Делян Пеевски: Агент „Сашо“ на ДС буни протести"}
