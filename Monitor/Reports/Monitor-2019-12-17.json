{"url": "https://www.monitor.bg/bg/a/view/pojar-edva-ne-pogylna-jilishten-blok-v-kustendil-183735", "text": "Пожар в апартамент едва не погълна цял жилищен блок в Кюстендил. Трагедията се разиграва в понеделник вечерта на улица „Георги Тертер“. Малко след 18 часа живеещите в блока усетили силна миризма на изгоряло, видели и пушек. „Първоначално подаденият сигнал при нас беше за горящ покрив. На място установихме, че гори апартамент. Пламъците излизаха от прозорците, беше просто ужасно. Не знаехме дали вътре има хора, викнахме на помощ още два екипа, както и две линейки“, разказаха огнеборци, участвали в потушаването на пламъците. Наложило се е да бъде спряно и електричеството в района. Десетки семейства пък излязоха на улицата от страх. „Три пожарни се изредиха, докато потушат огъня. Всичко е във вода. Ние живеем на третия етаж. Представете си сега как ще прекараме празниците“, вайкаше се жена на средна възраст. Оказва се, че апартаментът, който е погълнат от пожара, е обитаван от млада жена с малко детенце. Минути преди инцидента наемателката отишла да си прибере детето от забавачка. „Не ми се мисли каква трагедия можеше да стане. Ако момичето и детето бяха вътре, край. Щеше да стане най-лошото“, коментираха живеещи на улица „Георги Тертер“. „Нанесените поражения са само на жилището, от където е тръгнал пожарът. Покривът, който е 300 кв. м, не е засегнат, спасени са и 4 жилища. Наложи се да евакуираме обитателите на 2 жилища“, обявиха от пресцентъра на ОДМВР. РУ – Кюстендил, ще изяснява причините за възникването на пожара. Според коментарите огънят е тръгнал от късо съединение в елинсталацията на жилището.", "date": "2019.12.17", "title": "Пожар едва не погълна жилищен блок в Кюстендил"}
{"url": "https://www.monitor.bg/bg/a/view/v-ruse-i-montana-pijat-bira-prez-tri-dni-183733", "text": "През 2019 г. най-често у нас са слагали бира на трапезата си в Русе - 12 пъти месечно, в Монтана - 11 пъти, а в Бургас и Плевен - 10 пъти, показва проучване, проведено от Съюза на пивоварите в България (СПБ). Бира в България се консумира средно 8-9 пъти месечно. За 2019 г. 70% от българите над 18 г. пият пиво поне веднъж в месеца, а 52% - най-малко веднъж седмично. Тридесет процента от българите смятат, че при умерена консумация бирата е част от здравословния начин на живот, а според 35% - че е подходящото за тях питие. Обемите на производството на бира в ЕС надхвърлят 400 милиона хектолитра, пише в Годишния статистически доклад на Пивоварите в Европа (Brewers of Europe), цитиран от българското сдружение. Германия е на първо място по производство на бира, а Полша измества Великобритания и се нарежда на второ място. България заема 16-о след Дания и изпреварва Хърватия и Словакия. За същия период директната работна заетост надхвърля 140 000 души, докато 5 години по-рано работещите в бранша са били 125 000 човека. С най-висока работна заетост се отличават пивоварите в Германия - 27 561 души и във Великобритания - 17 200. През 2018 г. обемът на бирения пазар в ЕС е 371 милиона хектолитри. По този показател неотклонно първенството е на Германия, следвана от Великобритания и Испания, докато България запазва 13 позиция. По отношение на консумацията на пиво на глава от населението в ЕС, страната ни се нарежда на 10-то място, а в първата тройка отново са Чехия, Австрия и Германия с изпити над 100 л. бира на глава от населението. Според най-новите данни в страните от ЕС вече има над 10 хил. фабрики за производство на бира. Производството на бира в страната е 5 милиона хектолитра, от които 186 хиляди са за експорт. Потреблението на бира през последните 2 години е нараснало във всяка от страните, членки на ЕС на фона на невероятното разнообразие от над 50 000 марки и асортименти пиво. Заради по-здравословния начин на живот, все пoвече потребители се насочват към слабоалкохолни и натурални напитки и респективно - към бирата. Консумацията на нискоалкохолни и безалкохолни бири също нараства с всяка година.", "date": "2019.12.17", "title": "В Русе и Монтана пият бира през три дни"}
{"url": "https://www.monitor.bg/bg/a/view/jenite-i-myjete-ravni-v-rabotata-sled-257-godini-183736", "text": "Повече от два века и половина ще са необходими на жените, за да се изравнят с мъжете на работното място. Според доклад, публикуван от Световния икономически форум (WEF), неравенството между половете се увеличава в редица сфери., съобщи АФП. Въпреки че жените съкращават изоставането в области, като политиката, здравеопазването и образованието, неравенството на работното място няма да изчезна поне до 2276 г., пише в WEF. Организацията изчислява, че неравенството се е увеличило спрямо показателите от миналата година, когато до изчезването му са оставали 202 години. Базираната в Женева организация следи неравенството между мъжете и жените на работното място в 153 страни по света в 4 основни сфери -образование, здравеопазване, възможности за икономическа дейност и политическо овластяване. В най-добро състояние е образованието. При него разликите между условията за мъже и жени са спаднали значително и жените могат да се се радват на 96 на сто от това, което имат мъжете, а неравенството можело напълно да се стопи след 12 години. Но общата картина в света остава необнадеждаваща. Едва около 55 процента от жените в трудоспособна възраст са на пазара на труда. При мъжете процентът е 78. Разликата в заплащането се свива в държавите, които членуват в Организацията за икономическо сътрудничество и развитие, но в същото време се увеличава в развиващите се страни. Държавите с най-добри показатели по равноправие са Исландия, Норвегия и Финландия. Следват Швеция, Никарагуа, Нова Зеландия, Ирландия, Испания, Руанда и Германия.", "date": "2019.12.17", "title": "Жените и мъжете равни в работата след 257 години "}
{"url": "https://www.monitor.bg/bg/a/view/londonska-agencija-dava-otpusk-za-iztreznjavane-183732", "text": "Лондонска маркетингова агенция е предложила на своите сътрудници да преминат на гъвкав работен график във връзка с възможни празнични махмурлуци, съобщи Би Би Си. Добродушната работодателка е предложила на служителите си освен плаващ график и неограничен брой платени дни отпуск за изтрезняване. Шефката разрешила на подчинените да си вземат и \"махмурлийски почивки\" и да работят през тези дни от домовете си. Мениджърката предприела необичайната стъпка, за да спести на служителите си да я лъжат и по този начин и двете страни да изпадат в неудобна ситуация. Маркетинговата агенция, почитаща махмурлука, се намира в град Болтън в Западна Англия. Нейната основателка Клеър Кромптън държи по този начин да не изпусне своите млади и талантливи сътрудници. Те ще могат предварително да си запазят ден за отсъствие поради махмурлук, ако знаят кога точно ще се запият с приятели. Препилите служители ще могат да работят от дома си по пижами. Клеър Кромптън е уверена ,че така се създава по-добра връзка между ръководството и подчинените. Последните също са стимулирани да посещават корпоративните мероприятия, без да се притесняват, че на другия ден няма да са във форма.", "date": "2019.12.17", "title": "Лондонска агенция дава отпуск за изтрезняване "}
{"url": "https://www.monitor.bg/bg/a/view/imame-talant-za-oskar-ne-i-realizacija-183730", "text": "По-добре късно, отколкото никога. Колкото и да е изтъркано, клишето се вписва до съвършенство в настъпилата ситуация. Каква е тя, ще попитате. Та нали фактът, че Теодор Ушев е с една голяма крачка по-близо до втората си номинация за „Оскар“ е добра новина? Вярно е. Бурните овации за аниматора са напълно заслужени, за „Физика на тъгата“ - също. Филмът носи емоционален заряд, способен да разплаче и най-костеливия орех пред екрана. Добавете и експериментаторския дух на Ушев от техническа гледна точка и вече ще имате отговора пред себе си защо този филм се нарежда сред топ 3 фаворитите за „Оскара“ за най-добър късометражен анимационен филм. Тъга обаче има и тя не е само на екрана. Корени се в закъснелите аплодисменти. Тези, които сега ще чуем и за този повод. Ура за българския аниматор!... Който от десетки години работи извън България. Всеки е свободен да търси и намира късмета си по която и да е точка от света. Това, което ме натъжава, е, че самите ние не оценяваме собствените си творци. Но после се бием в гърдите – виждате ли, какво родно присъствие има на оскарите. И то за трета поредна година, след като Димитър Маринов развя трибагреника този февруари. Надали ще чуете някой да разкаже за факта, че Ушев се опита да създаде проекта си „Четирите годишни времена“ (който съпътстваше премиерата на „Физика на тъгата“ и в София) първо на българска територия. Самият аниматор тогава обясни, че Национален фонд „Култура“ го оцени като недостатъчно интересен и отказа финансиране за показването му в България“. Е, в Токио го реализираха и преди месец всички се надпреварваха да го аплодират. Тъжната истина е следната – талант у нас има. И това е доказвано многократно. Липсва обаче реализация. И „Четирите годишни времена“ е само един от примерите. Нашите артисти, ако ограничим настоящия текст само до рамките на културата, са изправени пред невъзможен избор – да разгърнат потенциала си в чужбина, където им се предоставя тази възможност, макар и отново на базата на къртовски труд, или да се борят с вятърни мелници в родината. Където усещането е, че зад всеки ъгъл се крие някой, който ще опъне краче, за да те спъне... Така, сякаш за спорта. И Самуел Финци намекна за тази тъжна истина съвсем скоро, след като бе избран да води следващото издание на Берлинале. „Няма основание да ме водят български актьор“, констатира той в свое интервю. И е прав, защото макар и роден в страната ни, неговата реализация е другаде. Но ние отново се гордеем, че българин ще води Берлинале. Ние правим от нищо нещо. Тази реплика ще я чуете от почти всеки кинаджия в България. И е така, предвид зачестилите им успехи, на които се радваме и ние (като Кристалния глобус, например, за „Бащата“ тази година). И силно се надявам, че броят на донкихотовците ще продължи да се увеличава и вятърните мелници най-накрая ще бъдат пречупени. За да не изпъждаме таланта си навън.", "date": "2019.12.17", "title": "Имаме талант за „Оскар“, не и реализация"}
{"url": "https://www.monitor.bg/bg/a/view/izstrelvaneto-na-teleskopa-heops-ot-kosmodruma-v-kuru-beshe-otlojeno-s-den-183690", "text": "Изстрелването на ракетата \"Союз\" с европейския орбитален телескоп \"Хеопс\" за изследване на екзопланети, предвидено за вторник, беше отложено поне с един ден, съобщиха световните агенции. Ракетата трябваше да стартира от космодрума Куру във Френска Гвиана и да изведе в орбита също и четири други спътника. Преди началото на автоматичната процедура по подготовка на изстрелването се е появил червен код за прекъсване в горната степен на системата на ракетата-носител. Заради софтуерния проблем и за да не бъдат поети рискове, стартът е бил отложен. \"Това е комплексна мисия и не пожелахме да рискуваме\", заяви научният ръководител на Европейската космическа агенция /ЕКА/ Гюнтер Хасингер. Европейското космическо ведомство възнамерява с изстрелването на първия по рода си телескоп не за търсене, а за детайлно изучаване на стотици от около 4000-те хиляди открити досега екзопланети. Наречен \"Хеопс\" (CHEOPS - Characterising Exoplanet Satellite), 300-килограмовият апарат е на стойност 50 милиона евро. Телескопът трябва да бъде позициониран на около 700 километра над Земята, като основният му инструмент ще бъде насочен към нощната страна на планетата, за да не пречи слънчевата светлина на гледката му към космоса. Оборудван с една камера, \"Хеопс\" ще се взира в звездите, около които вече е известно, че орбитират екзопланети. Чрез транзитния метод астрономите ще се опитат да определят големината и да изследват атмосферите им, получавайки важна информация за формирането и еволюцията на разнообразни светове извън Слънчевата система. По време на мисията си \"Хеопс\" ще изучава между 300 и 500 екзопланети. Астрономите откриват първата екзопланета преди около три десетилетия с помощта на наземни телескопи. От тогава е даден старт на няколко мисии, чиято цел е да откриват повече нови светове, сред които на \"пенсионирания\" миналата година космически телескоп \"Кеплер\" и на изстреляния през април 2018 г. TESS (Transiting Exoplanet Survey Satellite).", "date": "2019.12.17", "title": "Изстрелването на телескопа \"Хеопс\"  от космодрума в Куру беше отложено с ден"}
{"url": "https://www.monitor.bg/bg/a/view/prikazni-geroi-razkazvat-glineni-istorii-183722", "text": "Дебютна самостоятелна изложба керамични скулптури на Изабел Немечек представя до 7 януари столичната галерия „Париж“ на ул. „Цар Самуил“ 47. Експозицията под името „Глинени истории“ включва около 30 цветни малки пластики, направени от глина и представляващи различни персонажи, които сме срещали най-често в книгите с приказни сюжети, но понякога и в ежедневието си. В пространството на галерията ще си поговорим с „Малкия принц“ или с „Карлсон на покрива“, ще половим риба с рибаря, ще открием цяла групичка ангели, че даже и едно конче с крилца, ще похвърляме малко хартиени ракети, а след това уморени ще приседнем и ще разтворим книга. По някое време ще дойде кучето да го погалим, а после ще помахаме на Звездоброеца, кацнал върху Луната. Това е вълшебният свят на Изабел, която ни разказва своите глинени истории и неусетно ни пренася в други измерения, където всички ние сме само деца и, разбира се, в този свят няма нищо невъзможно. Изабел Немечек е архитект и строителен инженер по образование, а като керамик е самоук творец, но точно тази неподправеност и искреност в творбите й ги прави толкова топли и близки до нас. Героите на Изабел някак невидимо отключват стаята, в която сме скрили малкото дете у себе си, и там започва един важен и само техен си разговор, който можем с изумление да следим и да си припомним кои сме всъщност ние, казва за творчеството на Немечек галеристът Надя Павлова.  ", "date": "2019.12.17", "title": "Приказни герои разказват „Глинени истории“"}
{"url": "https://www.monitor.bg/bg/a/view/vyvejdat-var-v-bylgarija-prez-proletta-na-2021-g-183731", "text": "Реалната цел за влизането на ВАР в българската Първа лига са плейофите през пролетта на 2021 г. Това обяви ръководителят на проекта ВАР в България и бивш шеф на съдиите Петър Петров. “От сезон 2021-2022 всички първенства под егидата на УЕФА трябва да въведат ситемата ВАР, обяви Петров. От януари 2020 до юни 2021 ще бъде като пилотна програма. Що се отнася до въвеждането на самата система, трябва да бъде избрана оферта, за да бъде закупена съответната апаратура, като са изпратени писма до фирми и ще бъде избрана най-евтината\". През януари следващата година ще бъде направен одит на всеки един стадион в България. Възможните варианти са два - едната система е тази, която изпозват богатите страни, а втората опция е мобилен ВАР. Вече е ясно, че системата за видеонаблюдение ще бъде осигурена от УЕФА за срещата между България - Унгария на 26 март. Това ще бъде и дебют на технологията в мач не само на този терен, а и с участието на българския национален отбор. Дебютът на ВАР в България пък ще бъде на 20 февруари, когато \"Лудогорец\" приема \"Интер\" в първи 1/16-финал от Лига Европа. Видео асистентът на съдиите е задължителен за елиминациите на надпреварата, а от лятото на 2021 г. - и за груповата фаза. Междувременно Съдийската комисия в лицето на председателя Костадин Стоичков защити Георги Кабаков и неговите решения в мача между “Лудогорец” и “Черно море”, след който най-добрият ни рефер бе разкритикуван лично от собственика на шампионите Кирил Домусчиев. Кабаков е получил висока оценка от съдийския наблюдател и не е наказан. \"Един съдия се създава с години. Кабаков в неофициални разговори е в проектите, някои казват за Евро 2020. Това не съм чул, но е в проекта за Мондиал 2022”, заяви Стоичков, който протестира срещу натиска и критиките от президенти на футболни клубове и се закани, че ще сезира Етичната комисия към БФС. България няма съдия на световни финали от 1986 година. Тогава Богдан Дочев бе страничен съдия на срещата между Англия и Аржентина и не видя попадението с ръка на Марадона. В Съдийската комисия към БФС пък има нови промени. В състава й влизат Константин Писков от Пловдив, Борис Борисов от Варна и Георги Игнатов от София. Те ще заемат местата съответно на Валентин Добрев, Радан Мирянов и бившия шеф на комисията Йордан Сталев. В същото време беше назначен и нов мениджър на Съдийската комисия в лицето на Костадин Гергинов.", "date": "2019.12.17", "title": "Въвеждат ВАР в България през пролетта на 2021 г."}
{"url": "https://www.monitor.bg/bg/a/view/ot-1-januari-v-kyrdjali-vodata-sys-9-nagore-v-sofija-7-na-sto-183737", "text": "В Кърджали водата ще поскъпне от началото на следващата година с 9%, а в София със 7 на сто. Това нарастване на цените най-вероятно ще бъде одобрено до края на декември от Комисията за енергийно и водно регулиране (КЕВР). Според бизнес плана на водното дружество в Кърджали, одобрен още през 2017 г. от регулатора, от Нова година абонатите на местното ВиК ще трябва да плащат вода с ДДС, от следващата 2021-ва година поскъпването само за доставената вода ще надвиши 7 ст. за кубически метър и то без 20-те процента на въпросния данък. От 1 януари водата в столицата се очаква да бъде със 7 на сто по-висока цена, в сравнение със сега плащаните от софиянци с ДДС 2,585 лв. Новата цена е близка до сегашната, но без данъка от една пета и така се очертава кубикът, доставян от концесионера с ДДС да доближи 3,09 лв., сочат цифрите от одобрения от КЕВР още през 2017 г. бизнес план на дружеството. Според предложенията, в Перник, където има воден режим, се очаква поскъпване с около 3%. По този начин подложените на убийствено безводие жители на миньорскишя град от догодина по 2,28 лв. за кубик с ДДС и то без гаранция дали ще получат услугата В Шумен, където от години имат проблеми с качеството на водата и с нередовната й доставка, от 1 януари ще им бъдат начислявани фактури с цена от почти 3,27 лв. с ДДС за кубически метър.", "date": "2019.12.17", "title": "От 1 януари в Кърджали водата със 9% нагоре, в София - 7 на сто (ОБЗОР)"}
{"url": "https://www.monitor.bg/bg/a/view/obirat-domovete-s-chistachki-donosnici-temata-183738", "text": "Обирджии плащат на чистачки и майстори в жилищните блокове, за да им доносничат, разказват жертви на схемата пред „Монитор“. От Столичната дирекция на вътрешните работи (СДВР) обаче към този момент не са получавали сигнали за подобни методи за набиране на предварителна информация. Въпреки това органите на реда съобщават, че има случаи, в които граждани стават случайни доносници, когато споделят информация пред хора, които са потенциални обирджии. коментира пред „Монитор“ Радостин Ангелов – началник на сектора за борба с престъпления срещу собствеността в СДВР. Първият са тези, които спонтанно избират жилището, в което искат да проникнат. Те атакуват на случаен принцип, като в повечето случаи извършват престъплението в интервала от 10.00 ч. До 14.00 ч., когато обитателите са на работа и домът е оставен без надзор. Вторият вид апаши нападат апартамента или къщата в предварително избран момент от тях след продължително събиране на информация за навиците и благосъстоянието на жителите. В този случай те наблюдават дома и го избират според неговия външен вид – дали има нови врати, сменена ли е дограмата, дали има климатици и дали сградата е санирана. Под внимание крадците взимат и външния вид на обитателите му. Бандитите дебнат жителите на апартамента/къщата най-често, когато те излизат за работа или се прибират в края на деня. Те наблюдават как са облечени, каква кола карат и с колко торби се връщат от магазина. Така те могат да установят от кое място могат да откраднат по-голяма сума или съответно по-скъпи вещи. Обирджиите набират предварителна информация, за да разберат дали има някой в жилището, преди да атакуват. Те следят за невзети писма от пощенската кутия и наблюдават дали вечер се включват светлините в жилището, за да определят дали е обитаемо в определения период. Радостин Ангелов коментира, че има случаи, в които бандитите следят жилището, което искат да оберат, и неговите обитатели Крадците се възползват и от информацията, качена в социалните мрежи. Публикации, с които съобщаваме за пътуванията си, често стават повод да станем жертва на домова кражба. Заради това полицаите съветват да не качваме веднага снимки от ваканцията си и да помолим приятели или съседи да поливат цветята и да събират личната ни кореспонденция. Така има шанс крадците да бъдат заблудени и да не прибегнат към действия. За да проникнат в жилището, обирджиите използват различни схеми за действие. През последните години обаче не се наблюдават нови методи за извършване на подобни престъпления, коментират от СДВР. Те заявиха, че начините за обир на дома, са вече отдавна известни на полицията и поради действията на органите на реда в тази насока, домовите кражби са намалели значително. Причина за това са и изградените от гражданите навици за предпазване от апашите. Често те не оставят в дома си голямо количество пари, злато и ценни вещи, когато пътуват по време на празничните дни. Те често влизат в дома през оставени отворени прозорци или балконски врати и тъкмо заради това апартаментите от първия до третия етаж са най-уязвими. Предпочитаният от тях метод за проникване в жилището остава през основните му врати. За целта използват различни ключарски инструменти, които са леснодостъпни както в онлайн магазините, така и във всяка квартална железария. Експертите съветват да се избягва използването на касови брави, тъй като отключването им е детска игра за обирджиите. Дори когато сме оставили ключа в бравата, това не означава, че сме по-защитени. С помощта на семпли джаджи крадците успяват за секунди да захванат ключа и да го завъртят. Полицаите подчертават, че е важно да се укрепи вратата и касата на жилището, за да не се допусне проникване дори и само при натиск. Сред най-евтините методи за тази цел е монтирането на греда, резе или сюрме. От полицията съветват да не оставяме жилището без надзор за дълъг период от време. При продължително отсъстване от дома е важно да осигурим близки хора, които да събират личната ни кореспонденция. За заблуда на крадците е препоръчително да се оставим лампите включени, за да се симулира обитаемост през нощта, която да откаже обирджиите от нападение. Също така полицаите препоръчват да се избягва качването на снимки от пътуванията в страната и в чужбина по време на коледните и новогодишните празници.", "date": "2019.12.17", "title": "Обират домовете с чистачки - доносници (ТЕМАТА)"}
{"url": "https://www.monitor.bg:443/bg/a/view/dvojno-poveche-pari-za-operativna-programa-razvitie-na-choveshkite-resursi-za-2021-2027-g-183724", "text": "Около 4 млрд. лв. е прогнозният бюджет на Оперативна програма „Развитие на човешките ресурси“ за следващия програмен период 2021-2027 г.  Концепцията за целите и мерките, които ще бъдат предприети в следващия трети програмен период, бяха представени по време на първото заседание на Тематичната работна група за разработване на ОПРЧР и Оперативна програма за храни и/или основно материално подпомагане за програмния период 2021-2027 г. 25% от средствата, или 1,7 млрд. лв., ще бъдат насочени към социално приобщаване, а 2% - към преодоляване на материални лишения. 10% от планирания бюджет, или 660 млн. лв., ще бъде използван за мерки, свързани с младежката заетост и активизиране на младежи, които са извън образование и обучение. Предвиждат се мерки за насърчаване на младежката заетост, обучения, самостоятелна заетост и социална икономика. Нови мерки ще се насочват в обученията по дигитални умения, научни, технически и математически познания, както и надграждане на т.нар. неформално придобити умения и валидацията им. Ще бъдат реализирани и операции за гарантиране на баланса между личния и професионалния живот, насърчаване участието на възрастното население в пазара на труда и ученето през целия живот. И през следващия програмен период ОПРЧР ще подкрепя развитието на система от нови социални услуги в дома и в общността за възрастните хора. Фокус отново ще се постави върху развитието и предоставянето на качествена грижа и услуги за деца и семействата им. Ще се акцентира върху мотивацията за работа и качество на предоставяните услуги в областта на социалното включване. Ще се покриват нуждите от храна и основни материали, с които да се осигури достойно съществуване на най-уязвимите хора, заяви началникът на отдел „Програмиране и подбор на операциите“ в Агенцията за социално подпомагане Анна Ангелова. Тя допълни, че с общите усилия на двете оперативни програми могат да се търсят възможности за финансиране на мерки, които трайно да изведат хората от бедността. Ресурсът на ОП „Храни“ също се очаква да бъде двойно повече и да достигне 187 млн. евро през следващия програмен период. В периода 2021-2027 г. на уязвимите групи ще бъдат предоставяни хранителни продукти и санитарни материали, за да се облекчат разходите в домакинствата. Очакванията са средногодишно да бъдат раздавани 350 хиляди пакета с хранителни продукти и още толкова пакети със санитарно-хигиенни продукти за бита и за лична хигиена. За първи път ще започне предоставянето на базови пакети за отглеждане на новородено дете. Във фокуса на мярката ще бъдат бедни семейства, които са обект на социално подпомагане, както и семейства, при които има риск от изоставяне на детето. Прогнозите са средногодишно около 15 000 родители да се възползват от тях. Подкрепата за домакинствата в риск от бедност ще бъде допълнена и с възможност за храна от детска кухня за деца от 10 месеца до 3 години, които по различни причини не ползват организирано хранене. От мярката ще се възползват около 25 хиляди деца на година. ОП „Храни“ ще продължи да осигурява „Топъл обяд“, който достига до нуждаещите се чрез общините. Подкрепата ще бъде насочена към хората на социално подпомагане, със затруднение в самообслужването, безработни и хората с ниски доходи.", "date": "2019.12.17", "title": "Двойно повече пари за ОП \"Развитие на човешките ресурси\" "}
{"url": "https://www.monitor.bg:443/bg/a/view/chujdenci-ludnaha-da-kupuvat-kyshti-v-seloto-na-majstora-183687", "text": "През последните месеци се наблюдава засилено търсене на къщи в селото на Майстора – Шишковци. Напливът е огромен и особено от страна на чужденците, обяви кметът на селото Илияна Петрова. „Ежедневно идват при нас хора от различни краища на страната и чужбина. Търсят да си купят къща, казват, че искат да имат място за почивка именно тук, където в продължение на 30 години е живял и творил Владимир Димитров - Майстора“, обяснява Петрова. По нейни думи заради търсенето и цените са скочили близо двойно. Почти няма къща, която да се предлага под 50 хил. лв., почти за толкова може да се намери и в град Кюстендил. „Целогодишно къщата музей на Майстора в Шишковци се посещава от десетки и стотици туристи. Не напразно през последните години пък в селото посрещаме гостите си с традиционния за региона кюстендилски зелник, който се превърна в истински хит“, коментират още шишковчани. Те споделят, че съвсем наскоро семейство от Израел си закупило 3 къщи, като идеята била там да настаняват стотиците туристи на селото. „Иска им се на хората да живеят на село. Мина модата с градовете. И тук има препитание стига човек да иска. Вече обаче се превърнах не в кмет, а в брокер, всички ме търсят за продажба на къщи. Съвсем не на шега свободните свършиха, че ги изкупиха като топъл хляб, въпреки цената“, обяснява още управничката на Шишковци.", "date": "2019.12.17", "title": "Чужденци луднаха да купуват къщи в селото на Майстора"}
{"url": "https://www.monitor.bg:443/bg/a/view/djado-koleda-v-pernik-183728", "text": "", "date": "2019.12.17", "title": "Дядо Коледа в Перник"}
{"url": "https://www.monitor.bg:443/bg/a/view/zapochvat-avarijni-remonti-na-vodopodavaneto-v-pernik-183723", "text": "Аварийни ремонти на водопровода ще бъдат извършени с 2 млн. лева от бюджета на регионалното министерство. Утре по споразумение с областната администрация ще бъде подменена спирателната арматура в началото на главен клон от водопроводната мрежа за кв. „Изток“ след отклонението му за Промишлена зона. Ще се изгради временно аварийно съоръжение по трасето с. Чуйпетлово – с. Боснек – яз. „Студена“. Средствата ще бъдат предоставени на община Перник. В предложението й се предвижда изграждане на бетонен дънен праг за водовземане и разполагане на утаител и уредба за изпускане на задържани дънни наноси. Чрез премостването, което е съобразено с трасето на пътя Боснек – Чуйпетлово, р. Струма ще се захранва с допълнителни водни количества. С тези средства ще бъдат финансирани доставката на материали и изграждането, проектиране, комплексен доклад за оценка на съответствието на инвестиционните проекти, осъществяване на строителен и авторски надзор. В настоящата кризисна ситуация МРРБ ще финансира и мерки от аварийния план на инж. Атанас Русев. Те включват дейности за захранване на язовир „Студена“ от алтернативни или вече съществуващи водоизточници. Като следваща стъпка МРРБ ще осигури и финансиране на дейностите, предложени от проф. Костадин Щерев. Ремоните са част от първите спешни мерки за подобряване на водоснабдяването в Перник. Финансирането е извън предвидените 2,7 млн. лв., които утре Министерският съвет ще отпусне за подмяна на утаителите в пречиствателната станция за питейни води.", "date": "2019.12.17", "title": "Започват аварийни ремонти на водоподаването в Перник"}
{"url": "https://www.monitor.bg:443/bg/a/view/policai-s-avtomati-zadyrjali-rado-temeruta-v-kafene-183729", "text": "Полицаи с автомати са влезли в кафене в София днес следобед и са арестували Радослав Иванов - Темерута и негови приближени.  Акцията е била проведена в около 15.00 ч, съобщи \"24 часа\". Задържането е по дело за разпространение на дрога, което ще се води от спецпрокуратурата, но засега обвинения не са повдигнати. Очаква се на заловените да бъде наложен 24-часов арест по Закона за МВР. От Министерството на вътрешните работи отказаха информация по случая. ", "date": "2019.12.17", "title": "Полицаи с автомати задържали Радо Темерута в кафене"}
{"url": "https://www.monitor.bg:443/bg/a/view/iztegliha-nad-13-hil-litra-nekachestveni-goriva-ot-pazara-183726", "text": "В навечерието на традиционните ваканционни пътувания за Коледа и Нова година, инспектори на Държавна агенция за метрологичен и технически надзор (ДАМТН) провериха 51 обекта, разпространяващи течни горива на територията на цялата страна. От началото на месец декември от пазара са изтеглени 13861 литра течни горива. От тях 3624 литра са автомобилен бензин, а 10237 литра са гориво за дизелови двигатели. На нарушителите са издадени три наказателни постановления с наложени имуществени санкции в размер общо на 30 000 лв. Екипи на Главна дирекция контрол на качеството на течните горива (ГД ККТГ) са извършили 48 планови проверки на бензиностанции. Изпълнена е и една проверка по сигнал. Съвместно с органите на МВР, Агенция Митници и НАП са проверени 2 бензиностанции. При инспекциите са взети 77 проби от течни горива. От тях 32 проби са на автомобилни бензини, 42 проби на гориво за дизелови двигатели, 3 проби на маркирано гориво за извънпътна техника и селскостопански машини. След изпитване в акредитирана лаборатория, за шест от взетите проби са установени несъответствия с изискванията на Закона за чистотата на атмосферния въздух (ЗЧАВ) и Закона за енергията от възобновяеми източници (ЗЕВИ). При четири от пробите е установено несъответствие на течните горива с изискванията за качество, съгласно изискванията на ЗЧАВ. Най-често срещаното отклонение от нормите, заложени в „Наредбата за изискванията за качеството на течните горива, условията, реда и начина за техния контрол“ (НИКТГУРНТК) при автомобилните бензини е по показател „дестилационни характеристики”. При горивото за дизелови двигатели е установено несъответствие за показател „пламна температура”. За останалите две проби е установено несъответствие с изискванията на ЗЕВИ за съдържание на биогориво в течно гориво.", "date": "2019.12.17", "title": "Изтеглиха над 13 хил. литра некачествени горива от пазара"}
{"url": "https://www.monitor.bg:443/bg/a/view/karakachanov-kampanijata-bydi-vojnik-vyrna-doverieto-na-bylgarina-v-armijata-183719", "text": "Кампанията „Бъди войник“ върна доверието на българина в армията и повиши самочувствието на военнослужещите. Това заяви министърът на отбраната Красимир Каракачанов на тържествената церемония, на която бяха наградени структурите, участвали в националната информационна кампания „Бъди войник“, съобщиха от МО. „Показахме, че средствата, които се отделят за армията и които нарастват, не са средства, вкарани в някаква затворена система, а са насочени към повишаване на способностите на Българската армия, която не само днес, но и в столетията назад гарантира териториалната цялост, свободата и суверенитета на България“, каза Каракачанов. Той подчерта, че проведените 31 събития от кампанията, са реализирани с минимален бюджет, без шумни рекламни кампании само и единствено с усилията и желанието на структурите от Българската армия и благодари на всички, които са работили за тази кампания.  „Кампанията ще продължи и през следващата година, защото тя даде своите резултати. Тази година ще е втората, в която отчитаме положителен баланс – постъпилите в армията са повече от тези, които са напуснали“, отбеляза Каракачанов и допълни, че наред с кампанията ръководството на Министерството на отбраната предприема и други мерки, като реализиране на проектите за модернизация, отделяне на средства за ремонт на техниката и въоръжението, подобряване на материалната база и повишаване на възнагражденията за трета поредна година. Каракачанов отличи с награда „Сувенир със символи на Министерството на отбраната“ участващите структури в кампанията: Съвместно командване на силите, Сухопътните войски, Военновъздушните сили, Военноморските сили, Съвместното командване на специалните операции, Служба „Военна полиция“, Националната гвардейска част, Централно военно окръжие, Национален военен университет „В. Левски“, Висше военноморско училище „Н. Й. Вапцаров“, Военномедицинска академия, дирекция „Операции и подготовка“, дирекция „Връзки с обществеността“, дирекция „Управление на човешките ресурси в отбраната“; Изпълнителна агенция „Военни клубове и военно-почивно дело“ и Информационния център на Министерството на отбраната. „Кампанията е успешна, защото показахме пред обществото същността на армията, задачите които тя изпълнява, традициите, на които се основава и идеалите, на които служи“, каза от своя страна заместник-началникът на отбраната генерал-лейтенант Димитър Илиев. Той изрази благодарност към участващите в кампанията от името на началника на отбраната генерал Андрей Боцев. Илиев подчерта, че военното и политическото ръководство работят заедно за развитието на армията и с подкрепата на обществото професията на военнослужещия ще се утвърди като достойна професия, която ще бъде избор на много млади хора.", "date": "2019.12.17", "title": "Кампанията \"Бъди войник\" продължава, постъпилите в армията повече от напусналите "}
{"url": "https://www.monitor.bg:443/bg/a/view/sled-proverki-na-pileshko-meso-otkriha-i-35-kg-nelegalno-svinsko-183727", "text": "След проверки на пилешко месо, откриха и 35 кг свинско месо с неясен произход. То е конфискувано от Областната дирекция по безопасност на храните в Пловдив, сочи информация на БАБХ относно поредна инспекция пред празниците на служители на от ОДБХ - Пловдив. Продуктът бил търгуван на пазара в Кричим. „Търговецът не даде никакво обяснение, заклал го е и го е изкарал просто да изкара някои лев за празниците за сметка на потребителите“, коментира д-р Чавдар Чавдаров, началник отдел „Контрол храни“ към ОДБХ - Пловдив. Проверките на пазарите продължават до края на годината, като инспекторите на Агенцията по храните ще следи и за наличие на салмонела в пилешкото месо, внос от Полша. Освен това във връзка с предстоящите празници започват и засилени проверки на всички обекти, в които се търгуват храни, както и на ресторантите. Целта е да се сведе до минимум рискът за здравето на хората във връзка с храната. „Ако се установи нарушение, в зависимост от вида му продукцията може да бъде спряна, насочена за унищожаване или търговецът да бъде глобен“, разясни д-р Чавдаров. Засилени проверки в търговската мрежа, по ресторанти и пазари започна Българската агенция по безопасност на храните преди Коледните и Новогодишните празници. Проверяващите екипи ще следят за качеството на традиционните продукти, които всяко българско семейство поставя на трапезата си. До края на годината ще се проверява и медът в търговските вериги. “Правихме проверка на избирателен принцип на няколко продукта със състав пчелен мед, основно беше от български производител. Нямаше несъответствие в етикеровката, маркиране, срок на годност, произход България”, каза д-р Снежана Пантелеева, главен инспектор БАБХ - Пловдив. Инспекторите проверяват търговската документация и етикетите на продуктите от месо.", "date": "2019.12.17", "title": "След проверки на пилешко месо, откриха и 35 кг нелегално свинско"}
{"url": "https://www.monitor.bg:443/bg/a/view/proizvoditeli-poiskaha-novi-ceni-v-tyrgovskite-verigi-183720", "text": "Зад предложение да се договорят нови доставни цени с търговските вериги застанаха днес от Националния браншови съюз на хлебарите и сладкарите, Асоциацията на млекопреработвателите в България и Асоциацията на месопреработвателите. На пресконференция, озаглавена \"Как да научим магарето да живее без да яде?\", те аргументираха искането си с близо 30-процентото увеличение на суровините, тока, горивата, минималната работна заплата. Затова настояват разликата между нетната и продажната цена да не е под този процент. Искането е подадено още преди месеци, но реакция от страна на търговците нямало. По този начин доставчиците продавали под себестойност, което, по думите на Мариана Кукушева, председател на НБСХС, било наказуемо по закон. Тя обясни какво представлява пакетът от търговска отстъпка, надценка и бонус, който търговските вериги слагат върху нетната доставна цена на продукта . Тя е между 45% до 50%, следвана от 20 на сто ДДС. \"Това е страшен натиск върху доставната цена на всички храни, които произвеждаме в България. В повечето случаи това формира и една твърде висока цена за крайния потребител, без по никакъв начин да стимулират нашето развитие и да повишават конкурентоспособността ни\", коментира тя. Другата страна е притискане на българския доставчик - производител в посока компромис с качеството, каквото обаче ние категорично не искаме да правим, добави Кукушева. Аргументът на търговците, че разходите им се покачвали.", "date": "2019.12.17", "title": "Производители поискаха нови цени в търговските вериги"}
{"url": "https://www.monitor.bg:443/bg/a/view/lekarskijat-syuz-ne-cme-loshite-c-golemite-zaplati-183725", "text": "Ocтрo възрaзявaмe cрeщу нaпрaвeнитe внушeния, чe \"пaритe зa здрaвe oтивaт в джoбoвeтe нa лeкaритe\". Това зaявявaт в декларация oт Бългaрcкия лeкaрcки cъюз срещу внушeниeтo от страна на медицинските сестри, чe лeкaритe ca лoшитe хoрa c гoлeми заплати.  Това е aбcoлютнo нeпрaвилнo и нeкoрeктнo, се казва в декларацията. В нея ce изкaзвa и загриженост, чe cпeциaлиcти, c кoитo рaбoтят eжeднeвнo в eкип, индирeктнo зacтaвaт cрeщу тях - лeкaритe. Бългaрcки лeкaрcки cъюз c бeзпoкoйcтвo e прocлeдил вчeрaшнaтa cрeщa в Миниcтeрcки cъвeт мeжду прeмиeрa и мeдицинcкитe cecтри, кaктo и пocлeдвaлитe публикaции в мeдиитe и тирaжирaнитe в публичнoтo прocтрaнcтвo внушeния и твърдeния. \"Ocтрo възрaзявaмe cрeщу нaпрaвeнитe внушeния, чe \"пaритe зa здрaвe oтивaт в джoбoвeтe нa лeкaритe\", зaявявaт oт БЛC и пocoчвaт, чe тoвa ca cъщитe тeзи лeкaри, кoитo зacтaвaт c имeнaтa cи и във вceки eдин мoмeнт мoгaт дa бъдaт пoдвeдeни пoд cъдeбнa oтгoвoрнocт. Тoвa e внушeниe, кoeтo внacя дoпълнитeлнo нaпрeжeниe в cъcлoвиeтo, зaдълбoчaвa кoнфликтa и прoтивoпocтaвя рaбoтeщитe в ceктoрa. Oт БЛC пoдчeртaвaт, чe oт тaзи cитуaция нe пeчeли никoй - нитo cпeциaлиcтитe пo здрaвни грижи, нитo лeкaритe.  В дeклaрaциятa ce пocoчвa и чe зaплaтитe нa лeкaритe и cпeциaлиcтитe пo здрaвни грижи у нac зaвиcят oт прихoдитe нa бoлницaтa oт клинични пътeки, т.e. oт лeкувaнитe в дaдeнoтo лeчeбнo зaвeдeниe пaциeнти. БЛC нe e cпирaл дa ce бoри зa дocтoйнoтo зaплaщaнe нa cвoитe кoлeги, зaявявaт oщe oт cъcлoвнaтa oргaнизaция и припoмнят, чe тaзи гoдинa тe ca уcпeли дa извoювaт в Нaциoнaлния рaмкoв дoгoвoр (НРД) зa 2020-2022 дa имa oceзaeмo пoвишeниe нa цeнитe нa клиничнитe пътeки - eдинcтвeният зa мoмeнтa зaкoнeн нaчин зa пoвишaвaнe нa прихoдитe нa лeчeбнитe зaвeдeния и рecпeктивнo нa зaплaтитe нa вcички рaбoтeщи в cиcтeмaтa, и нa мeдицинcкитe cecтри. Cъщo тaкa БЛC зa първи път e извoювaл дa ce зaпишe минимaлeн прoцeнт oт прихoдитe нa лeчeбнoтo зaвeдeниe, кoитo дa ca гaрaнтирaни зa зaплaти нa лeкaритe и cпeциaлиcтитe пo здрaвни грижи, кaктo и в прeгoвoритe пo НРД Лeкaрcкият cъюз e пoкaнил зa първи път ръкoвoдcтвoтo нa acoциaциятa нa cпeциaлиcтитe пo здрaвни грижи“, се казва в документа. От съсловната организация заявяват още, че нe пoдкрeпят лoшитe прaктики и злoупoтрeбитe и мнoгoкрaтнo е нacтoявaла - имa ли винoвни, тe дa бъдaт нaкaзвaни c цялaтa cтрoгocт нa зaкoнa. Вceки oпит зa oбoбщeниe и внушaвaнe нa групoвa винa e нeпрaвилeн и oпaceн. В БЛС смятат, че пътят зa рeшaвaнeтo нa прoблeмитe в cиcтeмaтa oбaчe нe e чрeз cпeкулaции, ултимaтуми и лoв нa вeщици, нитo чрeз oбocтрянeтo нa oтнoшeниятa мeжду cпeциaлиcтитe, кoитo рaбoтят вceки дeн зaeднo, рaмo дo рaмo, пoд oгрoмнo нaпрeжeниe, бoрeйки ce зa cпacявaнeтo нa чoвeшки живoти.", "date": "2019.12.17", "title": "Лекарският съюз с реакция към сестрите: Нe cмe лoшитe c гoлeмитe зaплaти"}
{"url": "https://www.monitor.bg:443/bg/a/view/ek-shte-izvyrshi-zadylbochena-proverka-na-bylgarskata-ikonomika-183717", "text": "Европейската комисия съобщи, че ще извърши задълбочена проверка за макроикономически дисбаланси в 13 държави от ЕС догодина. Проверките ще обхванат България, Германия, Гърция, Ирландия, Испания, Италия, Кипър, Холандия, Португалия, Румъния, Франция, Хърватия и Швеция. ЕК ще предостави насоки на държавите в ЕС къде са най-необходими структурни реформи и инвестиции за устойчив икономически модел в усилията за опазването на околната среда. Насоките ще помогнат за повишаване на производителността като насърчават инвестициите и структурните реформи при научните изследвания, за подобряване на достъпа до финансиране и на работата на пазарите на стоки и услуги, за премахване на пречките в бизнес средата, се посочва в съобщение на ЕК. Следва да се осигури справедливост с прилагането на социални политики за условията на труд и да се даде възможност на хората да се приспособят към промените. Макроикономическата стабилност следва да се запази, като се спазват фискалните правила и същевременно се използва напълно заложената в тях гъвкавост, преодоляват се дисбалансите и се завърши изграждането на европейския икономически и паричен съюз, добавя комисията. Препоръката за икономическата политика на еврозоната призовава държавите с обща валута да предприемат мерки за постигане на общ и устойчив растеж, както и да дадат тласък на конкурентоспособността. Призовава се за разнообразни фискални политики, както и за по-нататъшното им съгласуване при влошаващи се перспективи. В препоръката се приканва за завършване на банковия съюз и съюза на капиталовите пазари, за да бъде подсилена международната роля на еврото. ЕК оценява заетостта и социалното положение в Европа и отбелязва областите, в които е постигнат напредък и местата, където е необходимо да се направи повече. Общо 241,5 милиона души имат работа в ЕС, безработицата е рекордно ниска (6,3 на сто), а условията на пазара на труда се подобряват. Въпреки това неравенството между половете остава сериозно предизвикателство, както и неравенството в заплащането. Определени групи, особено децата и хората с увреждания, все още са изложени заплашени от бедност или социално изключване. Младежката безработица буди сериозно безпокойство в някои държави от ЕС, пише в съобщението. При стоковия пазар се наблюдава висока степен на свързаност, докато пазарът на услугите има изключително големи възможности за по-нататъшно сближаване. Постигнат е също значителен напредък при свързването на пазарите на енергия, но трансграничната търговия с енергия и конкуренцията на тези пазари трябва да бъдат повишени, отчита ЕК. Осигуряването на защита на околната среда и безопасност на стоките е основна част от работата на единния пазар. Разгръщането на пълните възможности на единния пазар зависи от извършването на национално равнище на структурни реформи, които могат да помогнат за създаването на ефективна конкуренция и за подобряването на стопанската среда, допълва комисията", "date": "2019.12.17", "title": "ЕК ще извърши задълбочена проверка на българската икономика"}
{"url": "https://www.monitor.bg:443/bg/a/view/kejt-publichno-othvyrli-uiljam-video-183712", "text": "Херцогинята на Кембридж Катрин отхвърли публично съпруга си Уилям по време на предаване по британската телевизия Би Би Си. В празничен епизод вторият по ред наследник на британския трон принц Уилям понечва да докосне по рамото съпругата си и майка на неговите три деца, но тя реагира светкавично и се отдръпва. Действието на херцогинята впечатли всички на Острова и стана основна тема в британските медии. Все пак двамата присъстваха на Коледната вечеря, давана от британската кралица Елизабет Втора.", "date": "2019.12.17", "title": "Кейт публично отхвърли Уилям (ВИДЕО)"}
{"url": "https://www.monitor.bg:443/bg/a/view/hubchev-hvali-kolektiva-v-levski-183718", "text": "Треньорът на „Левски“ Петър Хубчев не пропусна да похвали отличния колектив в отбора, правейки пред клубната телевизия равносметка на представянето на тима през есента. Наставникът на „сините“ заяви, че е доволен от старанието и себераздаването на играчите и заяви, че най-силното оръжие на „Левски“ е отборният дух. „Най-важното е да се подготвим добре както за мача с „Лудогорец“ за Купата на България, така и за шампионатните двубои, сподели Хубчев, чийто тим ще зимува на 5 точки след лидера в класирането. - В тренировъчния процес нямам никакви забележки към футболистите. Държанието на всички момчета бе абсолютно професионално. Загубихме три мача, но в тях липсваха 4-5 от нашите футболисти заради контузии. Най-силно се представяме като отбор. Самият професионален живот и в тренировките, и в съблекалнята, и извън нея на мен ми харесват. Допада ми колективът“, допълни треньорът на „Левски“, който похвали работата в детско-юношеската школа и заяви, че ще вземе няколко младоци да се готвят с първия отбор по време на зимния лагер след Нова година.", "date": "2019.12.17", "title": "Хубчев хвали колектива в „Левски“"}
{"url": "https://www.monitor.bg:443/bg/a/view/ivan-geshev-vstypva-kato-glaven-prokuror-utre-183714", "text": "Церемонията по встъпването в длъжност на новия главен прокурор Иван Гешев ще се състои утре  в зала \"Тържествена\" на Съдебната палата в София, съобщиха от държавното обвинение. На 16 декември държавният глава Румен Радев подписа указа за освобождаването на Сотир Цацаров като главен прокурор, след като на 11 декември Народното събрание го избра с внушителната подкрепа от 165 гласа за председател на Комисията за противодействие на корупцията и за отнемане на незаконно придобитото имущество (КПКОНПИ). На 12 декември пленумът на ВСС прие оставката на главния прокурор Сотир Цацаров с 20 гласа \"за\". След подписването на указа от президента стана възможно встъпването в длъжност на новия главен прокурор Иван Гешев. Той беше избран двукратно от ВСС с 20 гласа \"за\" срещу едва 4 \"против\" за следващ \"обвинител No1\". След първия вот на кадровиците и продължило над 10 часа изслушване на кандидата, президентът Румен Радев отказа да подпише указа за назначаването на Гешев и върна решението на ВСС. Кадровият орган обаче отново прегласува кандидатурата му и го избра повторно с 20 гласа \"за\" срещу 4 \"против\", при което държавният глава вече беше задължен да подпише указа за назначаването му. На извънредно заседание на прокурорската колегия при ВСС днес Сотир Цацаров беше преназначен като редови прокурор във Върховна касационна прокуратура (ВКП) по негова молба. \"Считаме, че са налице законовите предпоставки за преназначаването му\", посочи говорителят на колегията Даниела Машева. Евгени Диков, който водеше заседанието, тъй като Цацаров вече не е главен прокурор и председател на колегията, посочи, че указът на президента Румен Радев за освобождаването на досегашния \"обвинител №1\" от поста вече е публикуван и в \"Държавен вестник\".", "date": "2019.12.17", "title": "Иван Гешев встъпва като главен прокурор утре"}
{"url": "https://www.monitor.bg:443/bg/a/view/zaradi-vyzduha-bufernite-parkingi-v-sofija-bezplatni-utre-183715", "text": "Столичната община въвежда безплатни буферни паркинги утре за всеки, който остави колата си и използва градския транспорт, заради прогноза за по-високи нива на замърсяването на въздуха. Това стана ясно от сайта на общината https://air.sofia.bg за следене на качеството на въздуха. Освен да оставят личните си автомобили от кметството призовават софиянци да преминат и към по-екологично отопление. Отделно Столичният инспекторат ще продължи с извънредни проверки за контрол на промишлени, транспортни и битови източници за замърсяване с прахови частици. Ще бъдат проверени и строителни обекти. На посочения сайт всички граждани могат да следят в реално време измерваните стойностите на фини прахови частици, прогнозите за следващите дни, както и допълнителните мерките, които Столична община въвежда, в дните с по-високи нива на замърсяване.", "date": "2019.12.17", "title": "Буферните паркинги в София безплатни утре"}
{"url": "https://www.monitor.bg:443/bg/a/view/fotoizlojba-se-vdiga-na-palci-s-naj-krasivite-ni-balerini-183721", "text": "Фотоизложба \"На палци\" на Дмитрий Александров, вдъхновена от красотата на балета, може да се види в столичната кафе-галерия „Фотосинтезис“ на бул. „Васил Левски“ 57 до 11 януари. От кадрите личи, че Дмитрий обожава балета. Възхищава се на изтънчената грация и прекрасна геометрия на танца, която обаче се постига с къртовски труд, за да изглежда така леко и вълшебно. Той е наясно, че онова, което е истински празник на сцената, сe заплаща с цената на много лишения и дисциплина. Като резултат се получава една невероятна магия на изяществото. В своя фотопроект „На палци“, започнат още през 2015 година, Александров се опитва да улови тази красота с помощта на балерините от Софийската опера и балет и Музикалния театър. Самият той е програмист и може би заради своите руски корени или заради това, че е в инвалидна количка, любовта към балета е неговият начин да избяга от рационалното ежедневие. Не спира да пътува. Чете лекции по програмиране по целия свят. Посетил е джунглите на Южна Америка и просторите на Сибир, пустините на Африка и Северния Полюс. И макар по общите представи това в неговото положение да изглежда невъзможно, с много отдаденост и стоицизъм той го постига.  В проекта на Дмитрий Александров „На палци“ участват балерините Вяра Иванчева, Елена Петрова, Катерина Слугина, Марта Петкова, Моника Даскалова, Шарлот Берар и Юлита Тодорова.", "date": "2019.12.17", "title": "Фотоизложба се вдига „На палци“ с най-красивите ни балерини"}
{"url": "https://www.monitor.bg:443/bg/a/view/borisov-prati-proverki-v-bolnicite-zaradi-techa-na-sredstva-obzor-183716", "text": "Масирани проверки за злоупотреби със средства стартират в болниците из цялата страна след срещата на представители на медицинските сестри с премиера Бойко Борисов в МС в понеделник вечерта, стана ясно от коментар на МВР шефа Младен Маринов. На въпросната среща, на която освен премиера присъства и самият Маринов, както вицепремиерът Томислав Дончев и министрите на здравеопазването и на труда и социалната политика Кирил Ананиев и Деница Сачева медиците повдигнаха въпроса за изтичането на средства и получиха уверение, че ще стартират засилени проверки. А също така и че ще се работи за постигане на по-правилно разпределение на парите за заплати в тях. заяви във вторник вътрешният министър след награждаването на отличените в церемонията \"Полицай на годината 2019\". И добави: „Има много сигнали. По тях работи ГД „Национална полиция“ и ГДБОП. Като политика на министерството, това е една от линиите, по които усилено работим, тъй като това е основен проблем за качеството на здравеопазването и цената му.“. По думите на Маринов разследват се престъпления и се установяват нарушения. Според него законодателите трябва да направят така системата, че да изключат възможности за злоупотреби в нея. „Една система колкото и добре да е направена и с хуманитарна цел, винаги се намират такива, които да я използват за лично облагодетелстване и извършване на престъпления. Системата е направена така, че да работи за хората и да дава здраве на хората. Виждате, че във всяка една система има такива, които се възползват от тези възможности, затова ние се фокусираме върху точно такива лица“, коментира вътрешният министър, който уточни, че в тези проверки влизат и свързаните с фалшивите ТЕЛК решения (виж карето). След 30 минути чакане на медицинските сестри в понеделник вечерта, Борисов проведе двучасов разговор с тях, като те поставиха на масата всичките си искания, а премиерът пое ангажимент кабинетът да се заеме с разглеждането им през следващата година. След това пък стана ясно, че служителите в бели престилки ще съберат палатковия си лагер, който разгънаха в неделя пред „Дондков“ 1 и ще го преместят другата седмица пред НС. По отношение на повдигната тема за злоупотребите Борисов реши-МВР и „Икономическа полиция” да влязат в действие с незабавни проверки. „Най ми е лесно да започнем с корупцията. Най-добре е организирана системата – МВР, полиция. Това ще го направим”, зарече се министър-председателят. разказа по-късно лидерът на новоучредения Синдикат на медицинските специалисти Мая Илиева, която заедно с останалите представители на съсловието изрази задоволството си от диалога за здравната реформа. На срещата акцент бе поставен и върху Националния рамков договор, който регламентира цените на клиничните пътеки и начините на плащания на медиците от доболничната и болничната помощ, на фармацевтите и зъболекарите и трябва да бъде подписан следващата седмица. Медсестрите изразиха недоволството си, че не са страна по него и се фокусираха върху по-прецизното разпределение на заплащането. „Ще има ясно разпределение и формиране на разходите за персонал и справедливо разпределение на територията на лечебното заведение”, увери в отговор здравният министър. А Борисов отсече: „Ние пари сме осигурили.”. Освен проверките за злоупотреби в болниците, премиерът лично обеща също така плавно увеличение на заплатите на медицинските сестри. Специалистите по здравни грижи настояват за 1200 лв. заплата, както и за задължителен, вместо препоръчителен Колективен трудов договор, който да фиксира минималният праг на месечните възнаграждения в различните сектори. Към настоящия момент са образувани повече от 50 досъдебни производства в цялата страна, които касаят нарушения с ТЕЛК решения. Това обяви във вторник директорът на ГД „Национална полиция“ главен комисар Христо Терзийски. Той припомни и част от данни от миналогодишния анализ на полицията, касаещи този вид злоупотреби. „В области като Бургас и Благоевград броят на населението, което е с ТЕЛК решения е между 7 и 10%, а в област Силистра той надвишава 20%“, посочи Терзийски, давайки да се разбере, че броят на инвалидите по документи е нереалистичен. И уточни, че полицията си сътрудничи с медиите в разследването на конкретни случаи и разкриването на схемите, по които са работили някои медици.", "date": "2019.12.17", "title": "Борисов прати проверки в болниците заради теча на средства (ОБЗОР)"}
{"url": "https://www.monitor.bg:443/bg/a/view/papa-francisk-razsekreti-sluchaite-na-seks-nasilie-183686", "text": "Папа Франциск отмени ватиканските правила за секретност, уреждащи случаите на сексуално насилие. Този ход ще позволи на католическата църква да предаде на гражданските власти документи, свързани със случаи на сексуално насилие, съобщи Си Ен Ен, позовавайки се на Ватикана. Клоновете на църквата правят това в много страни, но практиката не е универсална. Премахването на това, което се нарича “папска тайна”, също ще позволи на жертвите да бъдат информирани за резултата по своите дела във Ватикана. Специалната декларация на папата, наречена Рескрипт, не променя правилата за поверителност около подаване на сигнали за сексуално насилие или процеси във Ватикана срещу предполагаеми насилници. Декларацията идва на 83-ия рожден ден на папа Франциск.", "date": "2019.12.17", "title": "Папа Франциск разсекрети случаите на секс насилие "}
{"url": "https://www.monitor.bg:443/bg/a/view/trygva-delo-za-ubijstvo-na-sin-ot-bashta-i-brat-bliznak-183713", "text": "Баща и син от Казанлък ще се изправят пред Темида по обвинение в убийството на 38-годишният си кръвен родственик, което е извършено през юни 2018 година в местността Старите лозя край Казанлък. Разпоредителното заседание по НОХД 464 е насрочено за 19 декември от старозагорския окръжен съд. Обвиняеми по него са 56-годишният баща на жертвата Бисер Юлиянов и братът – близнак на заклания с брадва 38-годишен Сергей – Бисер Юлианов. Смъртта на мъжа е настъпила в резултат на жесток побой с брадва и дървен кол, жертвата е била откарана от извършителите до старозагорската УМБАЛ „Проф. д-р Стоян Киркович“, където е хоспитализирана за лечение, но в последствие е изписана. Леталният изход е настъпил на 16 юни след като Сергей е бил откаран с линейка до казанлъшката МБАЛ „Д-р Христо Стамболски“, при аутопсията станало ясно, че е настъпил вътрешен кръвоизлив следствие разкъсана слезка. Органът е бил травмиран в резултат на жесток побой, нанесен близо седмица по-рано. Установено е , че побоят е нанесен късно вечерта на 9 юни, предполага се, че побоят е започнал при опит да бъде поделена плячката от поредната ограбена вилна постройка в околностите на Казанлък. Местните криминалисти са категорични, че тримата са сред най-върлите обирджии в населения само от роми квартал „Кармен“.За подсъдимия баща престъплението е извършено в условията на опасен рецидив.  ", "date": "2019.12.17", "title": "Тръгва дело за убийство на син от баща и брат-близнак"}
{"url": "https://www.monitor.bg:443/bg/a/view/psihovojna-predi-barsa-real-183710", "text": "Сериозна психовойна се разрази преди испанското супердерби между „Барселона“ и „Реал“ (Мадрид). Първото за сезона Ел Класико е в сряда вечер от 21 часа на стадион „Камп Ноу“ и ще се предава пряко в ефира на Max Sport 4. Двата гранда са на върха в класирането с равен брой точки, като каталунците са с по-добра голова разлика. В часовете преди мача звездата на „Барса“ Лео Меси „захапа“ противника и заяви, че в лагера на „Реал“ има сериозен страх. \"Когато играем на \"Бернабеу\", се отварят много повече пространства, защото съперникът атакува повече. На\" Камп Ноу\" мадридчани идват с друга идея, затварят се повече заради страх да не бъдат разгромени“, заяви 6-кратният носител на „Златната топка“, чийто тим е и фаворит според букмейкърите. „Не съм притеснен, не ме безпокои Меси, сподели френският специалист. - Ние разполагаме със своите оръжия и ще ги използваме. Очаквам да видим голям мач, защото това са двубои, за които човек живее“, допълни Зидан, който ще трябва да се оправя без Еден Азар, Марко Асенсио, Лукас Васкес и Марсело. Аут за „Барса“ пък са Усман Дембеле и Артур Мело.", "date": "2019.12.17", "title": "Психовойна преди „Барса“ - „Реал“"}
{"url": "https://www.monitor.bg:443/bg/a/view/bejbi-bum-vyv-varnenska-bolnica-183706", "text": "Рекорден брой бебета за едно денонощие регистрира родилното отделение в МБАЛ „Света Анна – Варна“. От 9 часа вчера сутринта до предиобеда днес, са родени 15 живи и здрави момичета и момчета, сред които няма нито едно недоносено бебе нито близнаци, съобщи началникът на отделението, д-р Милко Папазов. До края на деня трябва да приключат и други 4 раждания. Д-р Папазов уточни, че обичайният брой раждания е средно 6-8 на денонощие. „Ако темпът от началото на годината се запази, имаме всички шансове да сме сред малкото екипи, които реализират ръст в броя на новородените в сравнение с 2018 година“, коментира още шефът на най-старото родилно отделение в морския град. Наскоро то изпълни 110 години. Прогнозата е до края на 2019 година екипът на преобразеното родилно отделение на МБАЛ “Света Анна“ във Варна да се поздрави с 1500 раждания.    ", "date": "2019.12.17", "title": "Бейби бум във варненска болница"}
{"url": "https://www.monitor.bg:443/bg/a/view/bdj-podpisa-za-remonta-na-naj-novite-si-vlakove-183707", "text": "БДЖ подписа договора за ремонт на мотрисите „Сименс”. За пет години избраният от железниците румънски клон на френския гигант „Алстом“ първо ще обнови, а после и ще поддържа срещу 137 млн. лева 46-те мотриси на жп превозвача. В края на май т.г. БДЖ рестартира обществената поръчка за ремонта на електрическите и дизеловите мотриси „Дезиро“ на „Сименс“. Тогава шефовете на БДЖ започвапа директни преговори за ремонта на мотрисите с две компании - „Алстом“ и унгарското поделение на швейцарската „Щадлер“. От процедурата преди това бяха отстранени самият доставчик на влаковете „Сименс“ и българският жп завод „Експрес Сервиз“-Русе Мотрисите трябваше да бъдат основно ремонтирани още преди 4-5 години. Те бяха купени преди около 15 години от „Сименс“ в средата на първото десетилетие на века. През първите 6 месеца след подписване на договора „Алстом” ще извършат подготовка за осъществяване на планираните ремонти, след което ще започнат възстановяването на няколко мотриси, които отдавна са спрени от експлоатация поради изключително тежкото им състояние, уточниха от пресцентърът на БДЖ. След като бъдат рехабилитирани би трябвало 46-те мотриси да бъдат експлоатирани безпроблемно в следващите 10 години.", "date": "2019.12.17", "title": "БДЖ подписа за ремонта на най-новите си влакове"}
{"url": "https://www.monitor.bg:443/bg/a/view/kitaj-pusna-na-voda-vtorija-si-samoletonosach-183700", "text": "Китай пусна днес на вода втория си самолетоносач, съобщи държавната телевизия, цитирана от Франс прес. Официалното въвеждане на плавателния съд с име \"Шандун\" в състава на китайските въоръжени сили стана на церемония във военноморската база на южния остров Хайнан. В нея участва президентът Си Цзинпин. На церемонията присъстваха и около 5000 работници и представители на военноморските сили, които изпяха китайския химн при вдигането на националното знаме. След това Си Цзинпин си направи групова снимка с военните и цивилните, присъствали на церемонията в пристанището на град Саня, и ги призова да \"допринасят още повече за комунистическата партия и за китайския народ\". Китай имаше досега само един действащ самолетоносач, \"Ляонин\", построен в бившия СССР и купен от Украйна. Той бе приет на въоръжение през 2012 г. Изпитанията на втория китайски самолетоносач започнаха през 2017 г. Той е с конвенционални (а не с ядрени) двигатели и на него може да бъдат натоварени около 40 самолета, според експерти. Въвеждането на въоръжение на втория китайски самолетоносач, който е и първият изцяло китайска разработка, става в контекста на съперничество със САЩ в Азиатско-Тихоокеанския регион, отбелязва Франс прес.  Китайската армия продължава да увеличава мощта си и вече е смятана за втората военна сила след американската. САЩ обаче разполагат с бюджет за отбрана, който е три пъти по-голям от този на Китай. С два самолетоносача Китай остава далеч от Съединените щати, които имат 11, но изпреварва страни като Русия, Франция, Великобритания и Индия, които имат по един.  Въвеждането на въоръжение на втория китайски самолетоносач освен това идва в момент, когато Пекин с все по-твърд тон заявява териториалните си претенции в Южнокитайско море. Там Китай си оспорва острови с Виетнам, Филипините, Малайзия и Бруней. Всяка една от тези страни контролира няколко от тези острови.", "date": "2019.12.17", "title": "Китай пусна на вода втория си самолетоносач "}
{"url": "https://www.monitor.bg:443/bg/a/view/v-italija-borjat-rasizma-s-majmuni-183702", "text": "В италианската Серия „А“ стартира нетрадиционна антирасистка кампания, в която ще бъдат използвани картини на маймуни. Постерите с надпис \"Не на расизма\" показват три маймуни с нарисувани лица. Произведенията на изкуството са изложени в главния офис на шампионата в Милано и идват три седмици, след като клубовете в първенството призоваха за справяне със сериозния проблем с расизма. Само че използването на картини с маймуни логично доведе до сериозно несъгласие и критика, като водещите организации в борбата с расизма заявиха, че това изобщо не е правилният подход. \"Отново италианският футбол оставя света безмълвен. Трудно е да разберем какво са си мислели от Серия “А”, с кого са се консултирани\", заявиха от организацията по антидискриминация FARE. От организацията \"Kick it Out\" също са на подобно мнение: “Използването на маймуни в антирасистка кампания е напълно неприемливо, подкопава всякакво положително намерение и ще бъде контрапродуктивно”. Срещу странната кампания се обявиха още от „Милан“ и „Рома“. Както е ясно, в последните месеци в Италия имаше много прояви на расизъм към футболисти, а само преди броени дни популярният вестник \"Кориере дело Спорт\" излезе със заглавие \"Черен петък\" заедно със снимки на тъмнокожите Крис Смолинг и Ромелу Лукаку.", "date": "2019.12.17", "title": "В Италия борят расизма с маймуни"}
{"url": "https://www.monitor.bg:443/bg/a/view/carjat-predsedateljat-na-ns-i-ministri-vrychiha-nagradite-za-turizym-2019-183711", "text": "На церемония във военния клуб вчера вечерта бяха официално обавени наградите за туризъм 2019 г. Във връчването на призовете взеха участие председателят на парламента Цвета Караянчева, Н.В. Цар Симеон ІІ, министърът на туризма Николина Ангелкова и министърът на енергетиката Теменужка Петкова. На откриването на събитието Ангелкова посочи, че 2019-та година бе изпълнена с големи трудности, предизвикателства и нелеки задачи, които всички ние, работещите в сектора, имахме. Не е само заради изключително силната международна конкуренция, но и по отношение на фалита на един от най-големите международни туроператори. Заедно успяхме да продължим напред, търсейки работещите решения за сектора. Искам да благодаря на Народното събрание, защото без подкрепата на народните представители, няма да можем да реализираме нашите приоритети. Няма да можем да продължим да променяме в правилната посока Закона за туризма, за да може да надграждаме туристическия продукт, който имаме. Благодарности за кметовете и туристическия сектор, защото без общите усилия, няма как да покажем красивите и малко познатите туристически забележителности в България. Наградата за най-добра община за планински туризъм бе присъдена на Самоков. Морската столица на България Варна пък бе определена за най-добра община за този вид туризъм. Община Сливен също бе сред наградените, като получи отличието за най-добра община за културно-исторически туризъм. В някои от 16-те категории, не липсваха изненади. Например първото място в категория „Изборът на българите“ бе заето от открития през настоящата година Исторически парк, намиращ се край варненското село Неофит Рилски, а наградата за туристическа дестинация бе присъдена на местността Рупите край град Петрич. За втора поредна година колегата от испанска редакция на Радио България Марта Рос получи награда в категорията „Публикация на тема Туризъм в България за 2019 г. в интернет блог“. Нейният материал, посветен на 10-те места, които си струва да посетим край Велико Търново, привлече вниманието на журито, попадна сред финалистите и събра 61% от вота на гласувалите.", "date": "2019.12.17", "title": "Царят, председателят на НС и министри връчиха наградите за туризъм 2019"}
{"url": "https://www.monitor.bg:443/bg/a/view/radev-vyrhu-bylgarskata-konstitucija-ne-biva-da-se-posjaga-proizvolno-183704", "text": "„Искам да бъда много правилно разбран. Върху Българската конституция не може да се посяга и не бива да се посяга произволно“. Това заяви президентът Румен Радев на срещата с Правния съвет към президента и с представители на академичната общност за необходимостта от промени в Конституцията, съобщиха от пресцентъра на държавния глава. По думите на президента Конституцията ни е една от първите в посткомунистическия период в цяла Източна Европа и е въвела демократичните принципи, разделението на властите и правата на гражданите. Радев отбеляза още, че можело да се разшири дебата в по-широк обхват, като структурата и ефективността на ВСС, самият модел на прокуратурата и самият модел на Съдебната власт. Той поясни, че четири от петте поправки в Конституцията били в Глава „Съдебна власт“. Според държавния глава дебатът трябва да се разшири в посока към засилване правата на гражданите и контрола им върху управлението. Радев припомни, че още в обръщението си към парламента е споменал за евентуалното въвеждане на индивидуалната конституционна жалба в Конституцията.", "date": "2019.12.17", "title": "Радев: Върху Българската конституция не бива да се посяга произволно"}
{"url": "https://www.monitor.bg:443/bg/a/view/zatvornik-pochina-dokato-stovarva-dyrva-v-zatvora-v-bobov-dol-183709", "text": "Затворник почина, докато стоварва дърва в един от цеховете в затвора в Бобов дол. Нелепият инцидент е регистриран във вторник по обяд, когато изведнъж на мъжа му прилошава и пада на земята. Веднага на място е изпратен екип на Спешен център, който само е констатирал смъртта на 42-годишния мъж. „Дежурният прокурор ни уведоми веднага и е образувано досъдебно производство. По първоначални данни на лицето му е станало лошо и е паднало. Няма следи от насилие. Окръжният прокурор на ОП – Кюстендил, разпореди да бъде изготвен пълен доклад по случая, който най-вероятно ще стане готов в сряда“, коментира говорителят на ОП – Кюстендил, прокурор Мариана Сиракова. По първоначални данни починалият е бил задържан в предварителния арест на зандана в Бобов дол, но е по дело на друга прокуратура, извън Кюстендилския съдебен окръг. От полицията в Кюстендил бяха категорични, че не става въпрос за трудова злополука. Тепърва обаче предстои на тялото да бъде направена аутопсия, която да установи точната причина за смъртта. 42-годишният мъж е от столицата, обявиха запознати със случая.", "date": "2019.12.17", "title": "Затворник почина, докато стоварва дърва"}
{"url": "https://www.monitor.bg:443/bg/a/view/avtomobil-otnese-pijan-v-invalidna-kolichka-na-pytja-183705", "text": "45-годишен клошар от Сливен попадна в болницата с фрактура на ръката, след като количката му била блъсната от лека кола по пътя за село Крушаре. Инцидентът е станал към 18,30 часа в понеделник, след като час по-рано придвижващият се с количката видимо в нетрезво състояние Илиан Митев е бил изведен от пътното платно от полицаи и предупреден да кара по банкета.Малко след тръгването на дежурната патрулна кола на РУ „Полиция“  Митев, който от години води скитнически начин на живот отново подкарал количката си по осовата линия.В сумрака на него налетял лек автомобил „Опел Канго“, собственост и управляван от 57-годишен жител на Крушаре, който направил опит в последния миг да набие спирачките, но не успял. При направената проверка с дрегер станало ясно, че раненият е с 1,65 промила алкохол в издишания въздух, а шофьорът на опела е напълно трезвен. Образувано е бързо досъдебно производство,пострадалият е настанен в МБАЛ „Д-р Иван Селимински“ без пряка опасност за живота му. Според местните жители Илиан и друг път е предизвиквал опасни инциденти на пътя с инвалидната си количка. Той от съвсем млад напуснал близките си и живеел където намери.  ", "date": "2019.12.17", "title": "Кола отнесе пиян в инвалидна количка "}
{"url": "https://www.monitor.bg:443/bg/a/view/bylgarska-hudojnichka-ot-malta-darjava-platno-za-gradej-na-paraklis-183701", "text": "Нарисуван наскоро натюрморт, оценен на 300 лв. дарява за благотворителен предколеден базар в подкрепа на идеята за изграждането на параклис с патрон свети Пантелеймон в местността Голямата черква край чирпанското село Стоян Заимово, подари живеещата в малтийската столица Ла Валета българска художничка Ваня Гоше. Родената в Чирпан, но омъжена в Малта за внука на първия министър на образованието в островната република художничка, подреди наскоро своя самостоятелна изложба. Една от работите в експозицията е предназначена за благотворителната идея, издигната преди няколко години от журналистката Златка Колева. Мястото на параклиса е избрано не случайно, там през средновековието е имало голям църковен комплекс, най-вероятно манастир. Златка Колева, която е председател на инициативния комитет, е записала спомен на местен жител, който през 1999-а на свой ред е записал разказа на възрастна жена, която имала видение за миналото на това място. Според него Стойка Вътева е видяла самия свети Пантелеймон, който през далечната 1218 г. възложил на трима братя да издигнат там голям божи храм, който просъществувал 305 години преди да бъде разрушен и запален  от турците. В пожарище погинали 8 монаси, които преди да загинат успели да скрият каменна плоча с врязан в нея православен кръст.При направените в последствие разкопки плочата била намерена там където разказала баба Стойка. Теренът е предоставен с решение на чирпанската община за градеж на параклис, необходими са 30 000 лв, до сега са събрани 10 565 лв, уточнява в социалните мрежи Ваня Гоше, която е поела ангажимента за своя сметка да изпрати на купувача картината си.", "date": "2019.12.17", "title": "Българска художничка от Малта дарява платно за градеж на параклис"}
{"url": "https://www.monitor.bg:443/bg/a/view/starozagorci-svedoha-glavi-pred-pametnik-na-petko-vojvoda-183708", "text": "Старозагорци отбелязаха 175 години от рождението на Капитан Петко Войвода с военен ритуал и заупокойна молитва пред паметника, изваян от проф. Валентин Старчев в парк „Тракия“. За честта, за гордостта, за смелостта – думи за Войводата изказа председателят на местното тракийско дружество „Одринска епопея“Цанко Атанасов. Представителна старозагорска група ще застане на почетна стража на 18 декември за откриването на нов бюст паметник на знаменития националреволюционер в столичната Борисова градина. В рамките на церемонията бяха връчени юбилейни възпоминателни медали. Сред удостоените е и командирът на Втора тунджанска механизирана бригада, бригаден генерал Стоян Шопов. Новият бюст на войводата в алеята на славата е проектиран от проф. Валентин Старчев. До сега са изградени почти 30 паметника у нас, в родното му село Есими /Гърция/, в Киев и Рим. Старозагорският е поставен през 1999 година за 155-та годишнина от рождението му. Само няколко часа след официалното откриване от президента Петър Стоянов бе открадната изработената от бронз ръка на войводата. Крадецът бе задържан в рамките на едно денонощие при опит да я продаде за скрап. Тя бе възстановена от проф. Старчев и поставена отново на мястото й.", "date": "2019.12.17", "title": "Старозагорци сведоха глави пред паметник на Петко войвода"}
{"url": "https://www.monitor.bg:443/bg/a/view/chakame-po-5-dni-godishno-na-gishe-v-sofija-namaljavat-go-do-1-183689", "text": "Годишно прекарваме по 5 дни в чакане на гишета в столичната администрация, а от общината имат за цел да намаляват това време на ден, чрез предоставяне на повече електронни услуги. Това предвижда стратегията за дигитална трансформация на София представена от бъдещия зам.-кмет по дигитализация Владимир Данаилов. Стратегията се фокусира върху четири приоритетни области – транспорт, е-управление, комунални услуги, IT система. В момента на гишета се чака за удостоверения за дължими данъци, както и за платени налози и др. От общината в момента предоставят 50 електронни услуги, като целта е до 2 години те да станат 150. „Увеличаването на е-услугите ще позволи да намалим времето, което сега гражданите и бизнеса прекарват по гишетата. За София средно губим по 5 дни годишно в обикаляне по институции, за да получим някаква услуга. Целта е да намалим това време до 1 ден годишно, а в бъдеще и до 0 - тоест да може софиянци да получават услуги от общината през телефона или компютъра си”, обясни Данаилов. Сред услугите, които предстои да се дигитализират той посочи удостоверение за семейно положение и строителни разрешителни. За дигитализацията на общинските услуги от „Московска“ 33 работят с Европейската инвестиционна банка като вече има подписан договор и се очаква финансовата институция да подкрепи 14 проекта на столицата. Данаилов обясни, че сред тях са отваряне на данните, което ще позволи например в определен час сутрин общината да знае колко човека пътуват от дадена спирка и да прати достатъчен брой автобуси. От своя страна кметът на София Йорданка Фандъкова посочи, че Столичната община е първата, която е изградила връзки с регистрите на КАТ и НАП, а вече тестово работи и връзка с Агенцията по вписванията. Така от 2020 г. при продажба и покупка на имот общината автоматично ще получава данните и ще спести на гражданите и бизнеса над 65 000 декларации, които годишно се подават. „Това е начинът реално да спестяваме време и усилия на гражданите и бизнеса в чакане по опашки и вадене на документи“, изтъкна градоначалникът. Тя припомни също, че от 1 януари обществените поръчки ще бъдат изцяло онлайн. Фандъкова обясни, че София е успяла да привлече все повече фирми в IT сектора, като в момента заемат 20% от местната икономика. Документът ще бъде подложен на обществени обсъждания. „Иска ми се да не делим идеите на наши и ваши, за да приемем наистина стратегически документ, който в най-голяма степен отговаря на очакванията както на гражданите, така и на бизнеса“, заяви шефът на Столичния общински съвет Елен Герджиков.", "date": "2019.12.17", "title": "Автобусите в София според чакащите на спирката "}
{"url": "https://www.monitor.bg:443/bg/a/view/zaginalijat-rabotnik-predupredil-che-jelezata-shte-padnat-183692", "text": "Строителството на ядреното хранилище на площадка „Радиана” край атомната централа е спряно временно след трудовата злополука, при която загинаха двама работници и двама бяха ранени. По-възрастният, който намери смъртта си в шахта, смазан от тежки железа, е от Мизия. На 63-годишния мъж му оставали само няколко месеца до пенсия и дошъл на обекта, за да си осигури повече пари за старост. 32-годишният Филип Бориславов, който е по-леко пострадалият и си е вкъщи в монтанското село Долни Цибър, споделил на близките си, че възрастният работник предчувствал трагедията. В понеделник в 10 часа работниците трябвало да спрат работа за почивка, а минути преди това той казал: „Да се махаме, че това желязо ще падне над главите ни”. Веднага след това от крана, който бил над изкопа, в който били работниците, се свлекли 5-метрови метални конструкции и ги затиснали. Другият ранен, който също е от Долни Цибър, е в плевенската болница „Св. Панталеймон” със счупени бедра и ребра. Загиналите и ранените са наети от бургаската фирма „Евробилд”, която е част от българо-германския консорциум – изпълнител на строителството на хранилището. От там твърдят, че са спазени всички правила за безопасност. Дали е така и още куп неща, свързани с трудовата злополука изяснява и Инспекцията по труда, но проверката й още не е приключила. От ДП „РАО”, което е възложител на обекта обаче са правили проверки, при които са установявали, че не всички работници ползват защитно облекло и каски. Не се изпълнявали и изискванията за безопазност при работа в изкопи. Поради сложността му, разследването е поверено на Националната следствена служба. От там ще трябва да установят причините, поради които 5-метровите метални констукции са рухнали върху хората. Къде точно е причината за инцидента – дали в недоброто укрепване на крана, дали е човешка грешка, това тепърва ще става ясно. \"Четиримата са били в изкопа, а около тях са били кранисти, технически ръководител и лица, които са длъжни да стоят на работното място\", обясни Георги Разложки, зам.-изпълнителен директор на ДП РАО. Досъдебното производство е под надзора на Окръжна прокуратура – Враца. То е образувано за професионална небрежност.", "date": "2019.12.17", "title": "Загиналият работник предупредил, че железата ще паднат "}
{"url": "https://www.monitor.bg:443/bg/a/view/spejs-eks-prizemi-raketata-falkon-na-morskata-si-platforma-183672", "text": "Американската компания \"Спейс екс\" осъществи управляемо кацане на първата степен на ракетата-носител \"Фалкон-9\" на морската си платформа след изстрелването, но операцията по прехващането на носовия обтекател завърши неуспешно, предадоха световните медии. Компанията на Илон Мъск пусна в Туитър запис, на който се вижда кацането на първата степен на ракетата-носител \"Фалкон-9\" на специалната дистанционно управляема платформа в Атлантическия океан край бреговете на Флорида. Тази степен вече беше използвана двукратно при предишни стартове. Компанията възнамеряваше да прехване и двата елемента на главния обтекател на ракетата. Те трябваше да се приземят с парашути на гигантски мрежи, опънати на специално оборудвани морски съдове. Но елементите паднаха във водата. Сътрудниците на \"Спейс екс\" възнамеряват да се доберат до тях, за да ги използват при бъдещи изстрелвания. Ракетата-носител \"Фалкон-9\" беше използвана за изстрелването от космодрума в Кейп Канаверал в щата Флорида на спътника за свръзка JCSAT-1S/Kacific1. Апаратът, произведен от американската компания \"Боинг\", ще бъде използван от от оператори за свръзка от Япония и Сингапур.", "date": "2019.12.17", "title": "\"Спейс екс\" приземи ракетата \"Фалкон\" на морската си платформа"}
{"url": "https://www.monitor.bg:443/bg/a/view/blagovest-blagoev-za-pytjat-na-chestta-dimityr-shte-si-poluchi-zaslujenoto-183691", "text": "Звездата от „Пътят на честта“ Благовест Благоев, познат на редовия зрител като побойника с афинитет към ракията Димитър, разкри какво очаква героят му на финала на сериала. Предстои на зрителите да видят още провокативни сцени с Калоян. На финала Димитър ще си получи заслуженото. Всеки го получава. Обещавам, че ще е интересно!“, сподели пред Нова тв той. , заяви, че по пътя на Бонка се върви с много концентрация, дисциплина, отговорност и работа. „Съдбата някак ще отмъсти на злата свекърва“, намигна тя. Припомняме, че финалът на хитовия сериал е насрочен за 19 декември. Част от феновете ще могат да го изгледат на голям", "date": "2019.12.17", "title": "Благовест Благоев за „Пътят на честта“: Димитър ще си получи заслуженото"}
{"url": "https://www.monitor.bg:443/bg/a/view/vlado-iliev-na-start-majka-mu-vze-ikar-a-183693", "text": "Биатлонистът Владимир Илиев изпрати своята майка Красимира, за да получи наградата му „Спортен Икар“ за 2019 г. на Фондация „Български спорт“. Официалната церемония се състоя днес в Националната художествена галерия „Двореца“ в София. Илиев бе удостоен с приза за сребърния си медал на 20 км от световното първенство в Йостерсунд (Шв). Вместо за София, той пътува за Франция, където през тази седмица ще са стартовете от третия кръг за Световната купа. Биатлонистът най-вероятно ще пропусне и церемонията за Спортист на годината на 19 декември вечерта в „Асикс Арена“. Същия ден Владо ще стартира в спринта на 10 км, а в събота е преследването. В негово отсъствие овациите обра Ивет Лалова, която получи приза за „Шампионско дълголетие“. Чаровната спринтьорка озари „Двореца“ с елегантна бляскава рокля и неизменната си широка усмивка. Както обикновено, накрая тя бе и най-търсена от журналистите за интервюта и коледни пожелания. С бурни аплодисменти наградата за \"Висок спортен дух\" получиха 11-годишният плувец Калоян Кичуков, който с риск за живота си спаси от удавяне 6-годишно момче от Русия, както и 92-годишният Танчо Тенев, носител на 7 медала от световното първенство за ветерани по плувни спортове в Република Корея. По време на церемонията председателят на БОК Стефка Костадинова награди с медали, плакети и грамоти ветерани и треньори за принос към спорта и олимпийското движение в България. „Дано в Токио най-накрая звучи българския химн, пожела на състезателите Костадинова. - Аз не искам да обременявам никого с очаквания за медали. Всеки много добре знае, че олимпиадата е върхът на 4-годишен труд и съм сигурна, че ще направи максимума, за да се представи добре. Всеки спортист иска да зарадва първо себе си с добро представяне, а после и всички нас“, допълни тя. Костадинова изрази категоричната си позиция по скандала с руския допинг, като защити чистите спортисти. „Аз съм на мнение, че трябва да се наказват само злоупотребилите с допинг, а не всички. По наше време беше същото с бойкота на олимпиадите в Лос Анджелис и Москва, затова подкрепям чистите спортисти“, допълни световната рекордьорка в скока на височина.  ", "date": "2019.12.17", "title": "Владо Илиев на старт, майка му взе „Икар“-а"}
{"url": "https://www.monitor.bg:443/bg/a/view/obgorjalo-ot-voltova-dyga-momchence-ostava-bez-ryce-183698", "text": "Обгорелият от волтова дъга на 11 декември в близост до казанлъшкото основно училище „Антон Страшимиров“ 10-годишен Асен ще остане без ръце. Това съобщиха от пловдивската УМБАЛ „Свети Георги“, където пострадалото дете беше настанено по спешност в клиниката по изгаряния. Първата хирургична интервенция е била още в петък, очаква се през следващите дни да последват още няколко. Детето е било прието с 20-процентови изгаряния от трета степен по двете ръчички и левият долен крайник и е изпаднало в термичен шок, било е с реална опасност за живота вследствие образувалата се при докосване на кабели от стълб с преобразовател на напрежението от 20 киловолта на 220 волта. Седмица след тежкия инцидент от районната прокуратура в Казанлък съобщават, че са се самосезирали и е била възложена проверка с цел установяване на факти, относими към случая. Проверката трябва да изясни чия собственост е електрическия стълб с монтирания на него трансформатор, като се изиска и приложи по преписката писмен отговор от собственика, включително местен представител, както и каква функция изпълнява съоръжението, какви мерки могат да се предприемат от тяхна страна за обезопасяването му. След приключване на проверката Районна прокуратура-Казанлък ще се произнесе и при необходимост ще издаде предписания на собственика за обезопасяване на обекта. Районна прокуратура-Казанлък ръководи и разследване за престъпление по чл.137 от НК- за това, че е изложено на опасност 10-годишното момче, лишено от възможността да се самозапазва поради малолетство.  ", "date": "2019.12.17", "title": "Обгорялото от волтова дъга момченце остава без ръце"}
{"url": "https://www.monitor.bg:443/bg/a/view/evrokomisijata-gotova-da-zadejstva-chl-7-sreshtu-malta-183694", "text": "Европейската комисия изрази днес готовност да задейства срещу Малта чл. 7 от договора за ЕС, с което страната може да остане без глас в европейските институции. Комисията разполага с множество средства за въздействие и ще прецени кое от тях да използва при необходимост, заяви еврокомисарят по правосъдието Дидие Рейндерс пред Европейския парламент в Страсбург при обсъждането на въпроса с върховенството на закона в Малта и убийството на журналиста Дафне Галиция. По неговите думи разследването на убийството е постигнало известен напредък след намесата на Европол. Държавите в ЕС държат правомощията при предоставянето на гражданство, но трябва да се съобразяват с правото на ЕС. Отделни страни не трябва да облагодетелстват опасни инвеститори с предоставянето на паспорти. Държавите носят отговорност за защитата на журналистите, добави Рейндерс. Ако ще говорим за върховенство на закона по света, то трябва да съществува в ЕС. Време е да обвържем осигуряването на средства от бюджета на ЕС с прилагането на общите ценности, заяви еврокомисарят. Утре ЕП ще приеме третата резолюция в последните две години, посветена на върховенството на закона в Малта, където правителството се очаква да подаде оставка през януари. Процедура по чл. 7 досега бе заведена срещу Полша и Унгария.", "date": "2019.12.17", "title": "Еврокомисията готова да задейства чл. 7 срещу Малта "}
{"url": "https://www.monitor.bg:443/bg/a/view/spipan-s-moneti-ot-v-v-predi-hrista-se-razmina-s-probacija-183699", "text": "Спипан в хода на спецакция за пресичане на иманярството и търговията с културно-исторически ценности преди 13 месеца жител на село Нова махала, община Николаево, се размина с престой зад решетките. Задържаният с металотърсач и 118 монети и артефакти от различни епохи на 25 октомври 2018 година Станислав И.Ботьоолу  е сключил споразумение с наблюдаващия досъдебното производство прокурор, което на 11 декември е било одобрено от състав на старозагорския окръжен съд. По силата на споразумението новомахленецът ще премине през 10-месечна пробационна процедура при която  на всеки две седмици ще трябва да удостоверява , че живее на постоянния си адрес и да се среща със служител на пробационната служба. В полза на държавата се отнемат 12 сребърни монети „парион“ от ІV в пр. Христа на обща стойност 600 лв . Отнемат се още сребърна монета от ІІ век с образа на император „Марк Аврелий\" и бронзова с лика на император Констант от средата на ІV в, различни бронзови пръстени и метални кръстове от средновековието.Към тях са прибавени и други артефакти, които са движими културно-исторически ценности , но не са придобити в резултат на незаконни разкопки.288 лв ще трябва да заплати за извършените нумизматични експертизи 49-годишният Станислав , който е със средно образование, ерген и няма осъдителни присъди до задържането му. Според жители на Нова махала мъжът се „разболял“ по диренето на иманета преди десетина години, буквално през вечер нарамвал детектора и копачката и ровел из региона. По време на спецакцията през есента на 2018 година Станислав беше задържан с двама негови авери от близкото село Зимница: 30-годишният Илия Данчев и 41-годишният Емил Симеонов, от които бяха иззети два металдетектора и 37 монети от античността. Конфискуваните артефакти по решение на съда ще бъдат предоставени на старозагорския регионален исторически музей.Сребърните монети са били сечени в далечната древност в град Парион, пристанище  в района на днешния Чанаккале /Турция/на брега на Дарданелите.  ", "date": "2019.12.17", "title": "Спипан с монети от ІV в преди Христа се размина с пробация"}
{"url": "https://www.monitor.bg:443/bg/a/view/razpiljan-vot-za-futbolist-na-godinata-183695", "text": "Победителят в 59-ата анкета „Футболист на годината“ ще бъде обявен на 5 януари 2020 г. Церемонията по награждаването ще се състои в Централен военен клуб в София от 17,30 часа, съобщиха организаторите от „Дакс Медия“, БФС и Българската асоциация на спортните журналисти. На тържеството ще стане ясна призовата тройка, а освен това ще бъде награден и треньор №1 на България, както и най-добрите футболисти по постове в българското първенство за 2019 г. Отново ще бъде отличена и №1 на България в женския футбол, а за четвърта поредна година ще бъде връчена и специална награда „Лъвско сърце – Трифон Иванов“. Гласуването на спортните журналисти продължава до петък, като към момента липсва изявен фаворит, тъй като вотът е изключително разпопосочен. Причина за това е кошмарната година за националния отбор, а очакванията са в тройката да има поне един играч от Първа лига. Сред най-често посочваните имена са Васил Божиков (Слован Братислава), Димитър Илиев (Локомотив Пд), Мартин Камбуров (Берое), Антон Недялков и Пламен Илиев (Лудогорец), Ивелин Попов (Ростов), Тодор Неделев (Ботев Пд) и миналогодишният победител Кирил Десподов (Каляри/Щурм).", "date": "2019.12.17", "title": "Разпилян вот за „Футболист на годината“"}
{"url": "https://www.monitor.bg:443/bg/a/view/hvanaha-sys-steroidi-zvezda-v-moto-gp-183696", "text": "Андреа Яноне бе отстранен от състезанията в клас MotoGP на световния шампионат по мотоциклетизъм на писта заради употреба на стероиди. 30-годишният италиански пилот, който през последния сезон караше за отбора на Априля, е дал пробата на 3 ноември по време на Гран при на Малайзия. Яноне може да поиска анализирането на \"Б\" проба, преди да бъде наложена санкцията. В кариерата си той има една победа – с Дукати в Австрия през 2016 г., както и 11 подиума от 118 старта.", "date": "2019.12.17", "title": "Хванаха със стероиди звезда в MotoGP"}
{"url": "https://www.monitor.bg:443/bg/a/view/trima-zaginali-za-den-pri-katastrofi-v-pazardjishko-183677", "text": "Две млади жени, на 28 и 21 г. от Пловдив и Карлово и 49-годишен мъж от Стрелча загинаха за ден при тежки катастрофи в пазарджишко. Четвърти мъж е с травми и наранявания. Първият инцидент е станал по обед в понеделник на пътя между Пазарджик и Пловдив, в отсечката между селата Мало Конаре и Говедаре. Движейки се с несъобразена скорост при добри атмосферни и пътни условия 28-годишната З.Ш. от Пловдив навлязла с лек автомобил „Форд” в лентата за насрещно движение. Там последвал сблъсък в микробус, управляван от 43-годишния Д.В. от Велико Търново. В резултат на тежкия сблъсък на място са починали водачката на леката кола и пътуващата до нея З.К.- 21г. от Карлово. На местопроизшествието са изпратени незабавно екипи на „Спешна помощ” на Пътна полиция, РУ-Пазарджик и аварийно-спасителен автомобил от РСПБЗН-Пазарджик. Наложило се е пожарникарите за използват режещи инструменти, за да извадят телата на загиналите момичета. Два и половина часа по-късно станала втората катастрофа в участъка между Стрелча и Панагюрище. На десен завой водачът на „Ситроен” С.Ж.- 53 г. от Казанлък навлязъл в насрещната пътна лента. Там се ударил челно в движещият се насреща лек автомобил „Рено” , управляван от 49-годишният стрелчанин И.Г. От удара на място е починал И.Г. Другият шофьор е транспортиран в панагюрската болница с множество травми и наранявания ,без опасност за живота. И на двете местопроизшествия са извършени огледи от дежурни групи при полицейските управления в Пазарджик и Панагюрище, водят се досъдебни производства.  ", "date": "2019.12.17", "title": "Трима загинали за ден при катастрофи в пазарджишко"}
{"url": "https://www.monitor.bg:443/bg/a/view/oblagat-italiancite-s-danyci-plastmasa-i-gazirani-napitki-183678", "text": "Догодина италианците ще плащат косвено два нови данъка, наречени от медиите „пластмаса“ и „газирани напитки“ – това предвижда одобреният късно в понеделник от Парламента бюджет на страната за 2020 г. Първият налог задължава производителите на пластмасови опаковки да внасят в държавната хазна по 0,45 цента на всеки готов килограм, като очакваният от тях общ приход за годината е 140 млн. евро. Що се отнася до налога „газирани напитки“, то всеки литър от тях ще бъде облаган допълнително с 0,10 евро и събраните пари би трябвало да бъдат не по-малко от 233 млн. евро. Бюджетът предвижда основната част от средствата или над 300 млн. евро, които напрактика ще трябва да платят всички италианци, тъй като се предвижда цените на дребно да се увеличат, да бъдат използвани за строителството на ясли и детски градини. Гласуваният от депутатите от управляващото мнозинство финансов закон на Италия за 2020 г. или иначе казано бюджета на страната, включва събирането и изразходването за нуждите на държавата на общо 31 млрд. евро. Сред новите налози, които трябва да осигурят тези пари, е и данъкът върху печалбите от официалния хазарт, който занапред ще бъде 20% за всички спечелени от късметлиите суми над 500 евро. Друга новост е облагането допълнително 3,5% - от 24% на 27% - на концесионерите на държавните инфраструктурни обекти – автомагистрали, летища, пристанища, жп-линии и др. Икономическите анализатори сочат в коментарите си, че тази мярка също ще се отрази на джоба на крайния потребител, тъй като компаниите ще увеличат таксите за ползване на обектите. В замяна на това обаче бюджетът на лявоцентристката управляваща коалиция предвижда увеличаване на заплатите на нископлатените работници и служители. Като съществен успех на правителството на Джузепе Конте се сочи избягнатото от него и дълго одумвано от опозицията увеличение във Финансовия закон на ДДС с 1 на сто.", "date": "2019.12.17", "title": "Облагат италианците с данъци „пластмаса“ и „газирани напитки“"}
{"url": "https://www.monitor.bg:443/bg/a/view/apashite-tarashili-avtoservizi-i-ofisi-vyv-velingrad-bili-s-mnojestvo-prisydi-183676", "text": "Двама братя на 19 и 20 г. от  велинградския ромски квартал „Анезица“ и техен 20-годишен съучастник, жител на септемврийското село Семчиново, които бяха задържани за серия от кражби в автосервизи, автоморги и офиси на фирми във Велинград, са с множество криминалистични прояви, осъждани са, като с най-много присъди се оказал единият от братята. Това съобщи говорителят на Областната дирекция на МВР в Пазарджик Мирослав Стоянов. При извършване на допълнителни оперативни и процесуални действия било установено, че двама от тях са автори на още две кражби. В хода на близо 10-дневната денонощна работа разследващите предприели множество оперативни действия, включително и преглед на голям обем от записи от охранителни камери на търговски обекти, офиси и домове, и  попаднали в дирите на тримата извършители. На 8 декември те разбили врата на хранителен магазин и отмъкнали оборота от касата на стойност около 100 лева. В полицейското управление бил получен сигнал от 55-годишния Ю.М. от велинградското село Бутрева. В началото на месеца той отишъл да отвори магазина си в центъра на селото, когато заварил разбитата врата на обекта. От вътре липсвали около 40 килограма месни продукти, хранителни и захарни изделия, енергийни напитки и сумата от около 80 лева. Собственикът се простил и с флекс и комплект инструменти. В хода на разследването криминалистите установили, че и тук автори на посегателството са двамата от групата, но в съучастие с 19-годишния Д.Б. от Семчиново. И при двата случая полицаите са открили и иззели веществени доказателства, имащи отношение към извършените престъпления. Работата по случаите продължава под наблюдение на прокурор от Окръжната прокуратура в Пазарджик.    ", "date": "2019.12.17", "title": "Апашите, тарашили автосервизи и офиси във Велинград, били с куп присъди"}
{"url": "https://www.monitor.bg:443/bg/a/view/majka-otkri-styklo-v-hranata-ot-detska-kuhnja-183680", "text": "Майка остана неприятно изненадана, след като служителка от детска кухня извади парчета стъкло от храната за децата. Сигналът със снимка от инцидента в социалните мрежи от варненската детска кухня „Карамфил“ бе разпространен от притеснената майка С. Енчева на 14 декември. Младата жена била последна на опашката от чакащи, когато служителката, която разсипвала храната, извадила две големи парчета стъкло от кухненския съд с крушов десерт за децата. „Бях последна на опашката от около 150 майки, когато пред мен жената извади тези две огромни стъкла от тенджерата. Не знаех как да реагирам, защото преди нас тя е „нахранила“ 150 деца с тези стъкла. Не искам да оставя този случай така, затова моля, дайте ми съвет към кого да се обърна“, пише Енчева. От дирекция „Здравеопазване” към Община Варна съобщиха, че вече има подаден сигнал по случая и, че веднага е извършен оглед на обекта за раздаване на храна. От кметството допълниха, че е сформирана комисия за изясняване на случая, изискани са и писмени обяснения от служителите, пряко ангажирани с приготвянето и раздаването на храната. Тогава станало ясно, че въпросната служителка в кухнята признала пред разследващите, че тя е причинила инцидента. При вземане на проба от приготвената храна изтървала бурканчето, което се счупило и останало на дъното. Казва, че първоначално се е изплашила и отрекла да е разсипвала десерт от същия казан, като твърдяла, че веднага го подменила с друг, в който имало от същия десерт. При установени нарушения, виновните ще бъдат наказани, заявиха от проверяващия екип и най-вероятно виновницата ще си понесе заслуженото. На място е извършен инструктаж на целия персонал, ангажиран с приготвянето и раздаването на храната. Според получената информация, в обекта не са били констатирани други подобни нарушения. От Областната дирекция по безопасност на храните във Варна не са получавали сигнал за случая, казва д-р Златина Димова, която научила за станалото от медиите. Очаква се и специалистите от ОДБХ също да извършат проверка в детската кухня.", "date": "2019.12.17", "title": "Майка откри стъкло в храната от детска кухня "}
{"url": "https://www.monitor.bg:443/bg/a/view/stachkata-vyrna-parijani-na-kolelata-i-elektroskuterite-183685", "text": "Хиляди парижани яхнаха велосипеди и електрически скутери, за да избегнат хаоса на пътуване по време на транспортната стачка, и много от тях имат синини и други наранявания, съобщи агенция Франс прес. Градските противопожарни бригади, първите реагиращи в случай на извънредни ситуации, отбелязаха близо 25-процентов скок на произшествия, откакто стачката на обществения транспорт започна на 5 декември. \"Ние се намесихме 600 пъти между 5 декември и 14 декември, спрямо 450 за същия период на миналата година. Това е голям скок\", заяви подполковник Габриел Плюс, говорител на пожарникарите. \"Очевидно е, че заради стачките има много повече трафик и неопитни или лошо оборудвани хора използват мотори или други алтернативи\", каза той. Новакът с две колела се сблъсква с пешеходци, но също така бива удрян от автомобили, каза Плюс, макар че повечето получават само леки наранявания, които не изискват посещения в болница. Във вторник бе 13-ият ден от стачката, която напълно спря движението по половината или повече от метростанциите на града и силно засегна услугите на крайградските железопътни линии. От миналата година Париж е наводнен с най-малко 15 000 електрически скутери, достъпни за отдаване под наем, привличайки гнева на жителите и градските власти, които се оплакват, че биват зарязвани по претъпканите тротоари и площади, отбелязва Франс прес. Протестните прояви срещу пенсионната реформа във Франция са насочени директно срещу президента Еманюел Макрон, пише в редакционен материал от днес в. \"Зюддойче цайтунг\". \"Кризата е криза на Макрон и то в по-голяма степен от демонстрациите на \"жълтите жилетки\" преди година. Протестите разполагат с подкрепа и от ляво, и от дясно, и са насочени директно срещу президента. Недоволството беше провокирано от неговия основен политически проект: фундаментални реформи в пенсионната система. Самият Макрон е отговорен за ескалацията: Тя е отмъщение за демонстрираното от него високомерие към синдикатите, откакто е на власт - дори към тези, които го подкрепят. Подхраненото му от властта високомерие ще го доведе до провал. Сега целта на синдикатите, дори на тези, които подкрепят реформите, е да покажат на президента къде са границите\", които не бива да престъпва, отбелязва германското издание.", "date": "2019.12.17", "title": "Стачката върна парижани на колелата и електроскутерите "}
{"url": "https://www.monitor.bg:443/bg/a/view/volejbolnata-federacija-blokira-s-uridicheski-hvatki-sybranie-prez-januari-183681", "text": "Инициативният комитет за промени в българския волейбол определи забавянето от страна на федерацията на подаването на заявление в Търговския регистър към Агенцията по вписвания за свикване на извънредно Общо събрание на 16 януари 2020 година като поредната юридическа хватка. Членовете на Инициативния комитет изразиха съмненията си, че планираното събрание не може да се случи според техните намерения, тъй като провеждането му и взетите решения могат да бъдат оборени по съдебен път, а то да бъде обявено за невалидно. \"Фактите са такива, че по начина, по който ние поискахме извънредно Общо събрание с датата, която поискахме, няма да се случи към днешна дата. Внимателно бяха подбрани сроковете на това искане, така че процедурно да не е налице необходимото време, за да може това събрание да не бъде обжалвано от всяка заинтересована страна. Това е реалността. Не сме шокирани и изненадани. Очаквахме точно това да се случи\", сподели президентът на \"Левски\" Давид Давидов. Решение на Търговския регистър все още се чака, а междувременно от Инициативния комитет съобщиха, че ще сезират съответните органи за случващото се. Вече има опити за разчистване на сметки след гласуването на Управителния съвет на централата, което бе положително за искането за свикване на извънредно Общо събрание. \"Действията на федерацията са законни, но морално ли е да се ползват тези юридически хватки\", попита треньорът на \"Левски\" Владимир Николов, а наставникът на ЦСКА Александър Попов заяви, че представителите на опозицията ще бъдат на вече насроченото за 20 декември Общо събрание в Казанлък, за да защитят хората, които ги подкрепиха и гласуваха за свикване на извънредно събрание през януари. \"Ние няма да чакаме министър или някой да се самосезира. Както виждате какво се случва, това е поредното шикалкавене на този председател. Ние с официални писма ще сезираме органите за случващото се, защото не само нашето търпение, а търпението на волейболното общество е отдавна изчерпано. Това са едни ходове, едни маньоври, които не отиват на интелигентен спорт като нашия. Докъде е законно - ние не сме юристи\", добави Попов. Като пример за разчистване на сметки от Инициативния комитет дадоха искането за оставка към председателя на Съдийската комисия Пенчо Ангелов, който пропусна последния Управителен съвет. Ако Търговския регистър не се произнесе в най-кратки срокове, от Инициативния комитет ще опитат да убедят делегатите на Общото събрание този петък, че изборно събрание все пак трябва да има. \"Работим много активно начинът на действие на федерацията да се промени. Няма да правим опити за изваждане на Борислав Кьосев от Управителния съвет. Изборно Общо събрание ще има, въпросът е кога\", коментира кандидатът за президент на опозицията Любомир Ганев. Той алармира, че на събранието на 20 декември е възможно да се предприемат действия срещу регистрацията на някои клубове и сподели, че ще бъде поканен нотариус, който паралелно с назначения от настоящото ръководство на централата ни да следи цялата процедура.", "date": "2019.12.17", "title": "Волейболната федерация блокира с юридически хватки събрание през януари"}
{"url": "https://www.monitor.bg:443/bg/a/view/sled-25-godini-kolednijat-hit-na-maraja-keri-oglavi-klasacija-za-singli-183679", "text": "Суперзвездата Марая Кери ще изпрати 2019 с успех. 25 години след излизането си, коледният й хит All I Want For Christmas Is You най-после оглави класацията Хот 100 на \"Билборд\" за сингли, съобщават сайтът на изданието. Песента е първият празничен сингъл, който оглавява чарта след The Chipmunk Song през 1958-1959 и едва вторият, достигнал върха в чарта.  All I Want For Christmas Is You е част от албума Mery Christmas на Кери. Парчето за първи път попада в Топ 10 на класацията Хот 100 едва през декември 2017-а. Година по-късно хитът бележи най-високото си класиране - трето място в чарта, което зае и при подредбата и миналата седмица. All I Want For Christmas Is You освен това става 19-ият сингъл на певицата, оглавил класацията Хот 100. Така Кери подобрява собственото си постижение сред самостоятелните изпълнители и се приближава с крачка напред към едноличните рекордьори The Beatles с 20 сингъла под номер едно. Второ място в чарта заема рапърът Пост Малоун с парчето Circles. Третата позиция бележи още едно коледно завръщане - на сингъла Rockin' Around the Christmas Tree от 1960 г. на Бренда Лий. Парчето става едва третата празнична песен, намерила място в челната тройка. Топ 5 в класацията Хот 100 на \"Билборд\" се допълва от Луис Капалди с баладата Someone You Loved и Лизо с новия й сингъл Good as Hell.", "date": "2019.12.17", "title": "След 25 години: Коледният хит на Марая Кери оглави класация за сингли "}
{"url": "https://www.monitor.bg:443/bg/a/view/slivnalija-goni-kuche-s-bradva-183683", "text": "30-годишен жител на Сливен попадна в ареста след сигнал, че е забелязан с брадва в ръка да гони бездомно куче по улиците на квартал „Даме Груев“ в Града на стоте войводи. Сигналът на телефон 112 бил подаден от клиенти на магазин за хранителни стоки към 20,30 часа в понеделник. При опит да възпрат видимо пияния Мариан Минков той разбил с топора витрината на магазина и отправил недвусмислени закани за живота на намиращите се вътре, които междувременно приютили подплашеното животинче. При появата на полицейския патрул добре познатият на местните криминалисти Минков захвърлил секирата и направил опит да се укрие в мазето на съседна кооперация, където се барикадирал. Близо час продължили преговорите с пияния мъж, който в крайна сметка напуснал убежището си и се предал. Минков е задържан за денонощие по закона за МВР. Образувано е бързо производство. Според запознати гневът на пияния бил предизвикан от лая на бездомното животинче.", "date": "2019.12.17", "title": "Сливналия гони куче с брадва"}
{"url": "https://www.monitor.bg:443/bg/a/view/trymp-s-rekorden-rejting-183682", "text": "Силните икономически данни помогнаха на американския лидер Доналд Тръмп да регистрира най-високия си рейтинг на популярност, въпреки че тази седмица ще има гласуване за импийчмънт, показва ново социологическо проучване, цитирано от АФП.   Според изследването на Quinnipiac University популярността на Тръмп достигна рекордно равнище от 43%, но това е далеч под това на почти всички предишни президенти на САЩ в съвремието през същия период на управление. Проведеното между 11 и 15 декември изследване разкрива, че 52 на сто от американците все още не одобряват работата на американския лидер. Почти през цялото си управление Тръмп има необичайно нисък рейтинг. Камарата на представителите на САЩ може да гласува импийчмънт на Тръмп за злоупотреба с власт и възпрепятстване на разследване на Конгреса най-рано тази сряда. Проучване на Quinnipiac по-рано този месец разкри, че 41% одобряват Тръмп, а 55% са на противоположното мнение, докато цифрите от изследване от октомври, преди да започне изслушването за импийчмънт, са съответно 38 на сто и 58%. По-голямата подкрепа за Тръмп изглежда е свързана с положителните чувства за икономиката, която е в период на силен растеж и рекордно ниска безработица. 45 на сто подкрепят импийчмънт на Тръмп и отстраняването му от власт, а 51% са против. За сравнение според проучване от октомври 45% подкрепят импийчмънт, а 48% са против. 95% от републиканците са против отстраняване на Доналд Тръмп от власт, а 86% от демократите искат Тръмп да бъде свален.", "date": "2019.12.17", "title": "Тръмп с рекорден рейтинг "}
{"url": "https://www.monitor.bg:443/bg/a/view/fifa-sydi-blater-i-platini-za-2-mln-franka-183684", "text": "ФИФА заведе искове срещу Сеп Блатер и Мишел Платини в опит да възстанови близо 2 млн. швейцарски франка – пари, които били незаконно платени от бившия президент на централата и на бившия президент на УЕФА на 18 януари 2011 г.. Според ФИФА, \"подаръкът\" е определен като \"незаконно плащане\", цитирайки решението на Швейцарския върховен съд. Както е ясно, Блатер и Платини бяха оставени извън спорта през 2016-а заради плащането и грандиозния корупционен скандал, като бяха отстранени от постовете си начело на световната и европейската централи. ФИФА обеща, че ако парите бъдат възстановени, финансовите средства и лихвите, начислени през последните осем години, ще бъдат изцяло разпределени за развитието на футбола, където първоначално е трябвало да бъдат инвестирани. Блатер и Платини не бяха открити за коментар от журналисти.", "date": "2019.12.17", "title": "ФИФА съди Блатер и Платини за 2 млн. франка"}
{"url": "https://www.monitor.bg:443/bg/a/view/plovdiv-posreshta-2020-godina-sys-skanda-u-183664", "text": "Пловдив ще посрещне новата 2020 година с популярната група „СкандаУ”, съобщиха от общината. Това ще се случи веднага след словото на президента Румен Радев в полунощ на откритата сцена на площад „Стефан Стамболов”. Водещи на официалната градска церемония по изпращането на миналата и посрещането на новата година ще са любимите водещи от сутрешния блок „Стартер” на БГ радио Симеон Колев и Богдана Трифонова. Концертът на откритата сцена ще започне в 22 часа с изпълнения на Innerglow, дует „Ритон” и ансамбъл „Тракия”. Innerglow е електронна поп/рок група, която залага на авторска музика с множество алтърнатив, денс и фънк елементи. Още в първите две години от своето съществуване, групата издаде песните “AfterYou” и “RisingSun”, изнесе множество концерти в някои от най-големите клубове и на някои от най-значимите фестивали в България, сподели сцената за общи изяви с изпълнители като “Остава”, “Hayes& Y”, \"Jeremy?\", “JinMonic”, “Nu/Ance”, “TakingHeed”, VICK. През януари 2019 групата издаде своя трети сингъл \"ChainedInLove\" с видеоклип, създаден от режисьора Николай Драганов. Песента получи множество позитивни реакции от публиката и прекара общо пет седмици на първо място в класацията на Българското национално радио - БНР Топ 20. Вокали и клавири в групата са на Тодор Ковачев, Петър Желев – китара и Матей Христосков – ударни.  Дует „Ритон” не се нуждаят от представяне, защото са любими от над 40 години на българите. В Пловдив Катя и Здравко ще изпълнят част от най-популярните си песни: „Джалма“, „Елате ни на гости“, „Накъдето ми видят очите“, „Някога, но не сега“, „Дон Кихот и Дулсинея“, „Изповед“,“Болка от любов“,“Сърце зад 3 врати“, „Прегърни ме“ и други. „Ритон” ще излязат на откритата сцена в 22,45 часа. Половин час преди полунощ площад „Стефан Стамболов” ще заиграе в ритъма на ансамбъл „Тракия”, след чието изпълнение ще бъде словото на Румен Радев. Тото и Лъчо от СкандаУ започват 15 минути след полунощ и феновете им ще могат да потанцуват с най-новите песни на скандаУните момчета: „Без да пие“, „Кокайна“, „Чужди усмивки“, „Хайвера“, „Катран“ и най-новата им - „НО!“  ", "date": "2019.12.17", "title": "Пловдив посреща 2020 година със „СкандаУ”"}
{"url": "https://www.monitor.bg:443/bg/a/view/otnovo-teo-ushev-e-sred-10-te-pretendenti-za-nominacija-za-oskar-183665", "text": "Българският аниматор с постоянна адресна регистрация в Канада Теодор Ушев е само на крачка разстояние от втората си номинация за „Оскар“ в рамките на само три години. Точно месец след като представи новия си филм „Физика на тъгата“ пред родната публика режисьорът влезе в шортлистата от 10 заглавия на Американската филмова академия в категорията за късометражна анимация. Точно месец след като представи новия си филм „Физика на тъгата“ пред родната публика режисьорът влезе в шортлистата от 10 заглавия на Американската филмова академия в категорията за късометражна анимация. Рекорден брой продукции се състезаваха тази година. Общо 92 филма се бореха да попаднат в късия списък с претенденти за номинацията за „Оскар“. След като си извоюва мястото сред най-добрите десет, „Физика на тъгата“, който също като „Сляпата Вайша“ е вдъхновен от творчеството на Георги Господинов, ще бъде оценен още веднъж от журито. А дали ще достигне до заветната номинация, ще стане ясно на 13 януари, когато ще бъдат обявени топ заглавията във всички категории. Предвид добрите отзиви на критици, фестивали и зрители, по-скоро би било изненадващо, ако „Физика на тъгата“ не се сдобие с номинация. Запитани от изданието Cartoon Brew, оценяващите рисувани филми отвъд Океана поставиха филма на Ушев в своя топ 3 късометражни анимации за годината. Часове след обявяването на шортлистите престижното издание „Филмът, който е поредната адаптация на българския писател Георги Господинов, ни представя по-полуавтобиографична, меланхолична история за изгубената младост и изгубената зрялост в друга държава. Забележителен във филма е и анимационният експеримент на Ушев с рисуването с горещ восък, който цели да предаде облика на египетската енкаустична портретна картина на починалия“, гласи представянето на филма в IndieWire, който също поставя „Физика на тъгата“ в своя топ 3 от селектираните вече 10 заглавия за номинацията за „Оскар“. се очертава да бъдат Hair Love и Kitbull. „Задачи за деня“ на Петя Златева, който също бе сред съревноваващите се проекти за късометражната категория на златните награди, за съжаление, не успя да се пребори за шортлистата. Същата е съдбата и на българското предложение за „Оскар“ в международната категория (доскоро чуждоезична – б.а.) - „Ага“. Филмът на Милко Лазаров отстъпи пред заглавията от Чехия, Естония, Франция, Унгария, Северна Македония, Полша, Русия, Сенегал, Южна Корея и Испания. Към момента за фаворити в списъка се смятат „Болка и величие“ (Педро Алмодовар, Испания), „Клетниците“ (Ладж Ли, Франция) и „Паразит“ (Бонг Джуун Хо, Южна Корея). Последният от тях е твърде вероятно да стане основен претендент и в повече категории на оскарите. Подробности около самата церемония все още не са известни. Няма окончателно решение и относно дали събитието ще се проведе в присъствието на водещ, след като Академията и излъчващата телевизия ABC останаха доволни от миналогодишната формула, когато такъв нямаше. 92-рите награди „Оскар“ ще бъдат раздадени на 9 февруари.", "date": "2019.12.17", "title": "Тео Ушев само на крачка от втора номинация за „Оскар“ (ОБНОВЕНА)"}
{"url": "https://www.monitor.bg:443/bg/a/view/ekspert-tokyt-moje-da-poskypne-s-50-na-sto-do-2030-g-183663", "text": "Намаляването на половина на въглеродните емисии може да вдигне цената на тока с 50 на сто до 2030 година, прогнозира експертът по устойчиво развитие Димитър Стоянов по време на конференция по темата. По думите му за страната ни изпълнението на европейските цели и постигане на обсъжданото в момента 50% намаление на въглеродните емисии ще се отрази върху цените за енергията, най-вече електроенергията, с увеличение от 50%.  Ако това се случи през 2030 г. се очаква да имаме 40 евро на тон за въглеродни емисии, каза експертът. Европейската комисия (ЕК) представи тази седмица своя план за привеждане на икономиката на Европейския съюз (ЕС) в съответствие с нуждите на планетата, т.нар. \"Зелена сделка\", като наложи по-строги ограничения по отношение на емисиите на парникови газове.  Ето защо пред Европа и България енергийната трансформация е едно от основните предизвикателства. За интегриране на енергийните пазари през следващите десет години, изпълнявайки европейските цели за устойчиво развитие и климатичен преход, са необходими около 1 трилион евро. Парите са нужни, за да станат мрежите \"умни\", да има пълна интеграции на ВЕИ, както и за управление и обединение на европейския енергиен пазар, включително и електроенергийния. По думите на Стоянов ЕС не отделя достатъчно средства за устойчиво развитие. За десетилетие напред са определени 30 млрд. евро по програмата за научни инвестиции \"Хоризонт Европа\", които обаче ще отидат за цифровизация, индустрия, климат и енергетика. Той даде за сравнения Китай, като до 2020 г. се предвижда страната да инвестира само във водородна инфраструктура около 44 млрд. долара. В иновации Европа също инвестира два пъти по-малко от лидера Южна Корея, според Глобалния иновационен индекс, цитиран от експертът. Позитивното за България е, че до момента страната ни е успяла да развитие потентциала на ИКТ сектора и възможностите, които той може да даде на енергоемката и ресурсоемката индустрии в България, включително и на енергетиката ни, по отношение на дигитализация на мрежи, киберсигурност и други. В свое видеобръщение до участниците евродепутатът Ева Майдел коментира дебата за устойчиво развитие в Европа. По думите й е важно в дискусията да се води с факти от научни изследвания и анализи. \"Можем да преминем към устойчиво развитие при ниска безработица, работещ бизнес и растяща икономика. България може да бъде в авангарда на промяната\", смята Майдел. Международна конференция \"Устойчиво развитие и бизнес в България и Европа\" бе организирана от Балканския институт за устойчиво развитие с домакин Българската търговско-промишлена палата.", "date": "2019.12.17", "title": "Експерт: Токът може да поскъпне с 50 на сто до 2030 г."}
{"url": "https://www.monitor.bg:443/bg/a/view/borisov-pred-frenskija-poslanik-obrazovanieto-ni-e-prioritet-183666", "text": "Ключов приоритет в управлението на правителството е образованието. Това обявил премиерът Бойко Борисов на среща в Министерския съвет с посланика на Франция Флоранс Робин, съобщиха от „Дондуков“ 1. Фокус на разговора им бил разширяването на двустранното сътрудничество в различни сфери, като акцент бил поставен в областта на образованието и науката. Той припомнил, че тази тема е част и от ресора на българския еврокомисар Мария Габриел и допълнил, че правителството работи активно за въвеждането на дуалното образование в българските училища, което да отговаря на нуждите на пазара на труда. Борисов и Робин разговаряли за реализирането на конкретни двустранни проекти в образованието и науката, както и за сътрудничеството по актуални теми от европейския дневен ред.", "date": "2019.12.17", "title": "Борисов пред френския посланик: Образованието ни е приоритет"}
{"url": "https://www.monitor.bg:443/bg/a/view/medicinskite-sestri-zaplashiha-che-pak-shte-stachkuvat-ako-njama-rezultati-183661", "text": "Ако срещата с премиера се окаже „другарска вечеринка“, протестите на медицинските сестри ще продължат. Това каза Мая Илиева, председател на Синдиката на медицинските специалисти в България. Тя обясни, че контролът на болниците е бил основен акцент в разговорите между премиера Бойко Борисов и медицинските сестри, които в неделя излязоха на национален протест за пети път тази година с искане за реформа в здравната система. Голям процент от лечебните заведения не спазват законите, уточни Мая Илиева. „Поради лошите условия на труд, липсата на кадри и множеството часове извънреден труд, както и работата на 24 -36 часа, което е забранено от закона, източването на здравната каса с фалшиви клинични пътеки. Това, което очакваме, е подписване на Националния рамков договор, с което да бъдат заложени проценти за разпределението на публичните средства. Министърът на здравеопазването залага 50% от приходите на болниците да бъдат разпределени само за заплати, а оттам отделно да има проценти за лекари и медицински сестри, за да няма големи разлики в заплащането, каквито наблюдаваме сега, например за лекари 60 000 лв., а за сестри 500 лв., а да има съотношение на заплащането“, каза тя. Мая Илиева каза още, че съществува уговорка за среща с министъра на здравеопазването Кирил Ананиев след подписването на Националния рамков договор, но ако не бъдат предприети конкретни действия, протестите ще продължат. Тя обърна внимание, че медицинските кадри у нас не достигат и не е ясно дали в следващите години тази липса ще бъде запълнена.", "date": "2019.12.17", "title": "Медицинските сестри заплашиха, че пак ще стачкуват, ако няма резултати"}
{"url": "https://www.monitor.bg:443/bg/a/view/pyrvoto-za-sezona-el-klasiko-prjako-po-max-sport-4-v-srjada-vecher-183668", "text": "Първото за сезона Ел Класико между „Барселона“ и „Реал“ (Мадрид) ще се изиграе тази сряда от 21:00 часа на „Камп Ноу“ и ще се предава пряко по MAX Sport 4. Един от най-очакваните двубои в света на футбола трябваше да се изиграе по програма на 26 октомври, но заради събитията в Каталуня беше отложен с почти два месеца. Двата тима влизат в Ел Класико с равен брой точки – по 35, и на върха на класирането в Ла Лига, въпреки че в последните си мачове през уикенда не достигнаха до успеха. „Барселона“ завърши 2:2 в Сан Себастиан срещу „Реал Сосиедад“, докато „Реал“ (Мадрид) спечели точката с късен изравнителен гол при гостуването си на „Местая“ срещу „Валенсия“. „Барселона“ е фаворитът на букмейкърите в мача, което се дължи както на по-добрата форма на каталунците, така и на факта, че в последните пет издания на Ел Класико Лео Меси и компания имат 4 победи и едно равенство при голова разлика 14:5. Големия двубой на „Камп Ноу“ ще пропуснe новото попълнение на „Реал“ (Мадрид) – Еден Азар, който е с контузия в глезена от началото на декември. Зинедин Зидан няма да може да разчита и на трайно контузените Марко Асенсио, Лукас Васкес и Марсело. Двубоя за „Барселона“ пък ще пропуснат Осман Дембеле и Артур Мело.", "date": "2019.12.17", "title": "Първото за сезона Ел Класико пряко по MAX Sport 4 в сряда вечер"}
{"url": "https://www.monitor.bg:443/bg/a/view/krasi-djunov-ot-fermata-otsviri-paulina-183667", "text": "Автомонтьорът Краси Джунов явно не може да преглътне фалшивата бременност на силиконката Паулина, чийто романс стартира във „Фермата“. Мъжът, който се класира втори на финала на шоуто, се вижда с атрактивната чорбаджийка само на кафе или вечеря. Когато Поли излъга Краси, че чака дете от него, тя се надяваше връзката им да стане по-сериозна и дори го запозна със сина си, но това не бе успешен ход. Вместо да се хвърли в обятията й, автомонтьорът с постоянен адрес в Испания реши да забави прогреса на отношенията си с не. Все пак мачото заяви пред bTV, че не е обиден на сексапилната никарагуанка, която го излъга. Всяко зло е за добро, смята Краси, защото тази случка му е показала, че вече се чувства готов да стане баща и да създаде семейство. Джунов сподели още, че скоро смята да се завърне в Бълария. Причината – да е близо до своята баба, която го е отгледала.", "date": "2019.12.17", "title": "Краси Джунов от \"Фермата\" отсвири Паулина"}
{"url": "https://www.monitor.bg:443/bg/a/view/kubrat-pulev-povishen-v-lejtenant-ot-rezerva-183675", "text": "Един от най-успешните български състезатели в професионалния и аматьорския бокс Кубрат Пулев ще бъде повишен от сержант в лейтенант от резерва на Въоръжените сили на Република България, стана ясно от съобщение на сайта на МО. Тържествената церемония по присвояване на военното звание „лейтенант“ от резерва на Кубрат Пулев ще се състои на 18 декември, сряда, в Министерството на отбраната. Пагоните ще му връчи министърът на отбраната Красимир Каракачанов в присъствието на заместник-началниците на отбраната генерал-лейтенант Димитър Илиев и вицеадмирал Емил Ефтимов, представители на Министерството на младежта и спорта и други официални гости. Също така Каракачанов ще награди и 10-те най-добри спортисти на Министерството на отбраната, военните спортни клуба, класирани на първите три места в държавните военни първенства на Националната военна спортна федерация, и други изявени през годината състезатели и спортни деятели с принос към българския военен спорт.", "date": "2019.12.17", "title": "Кубрат Пулев става лейтенант от резерва"}
{"url": "https://www.monitor.bg:443/bg/a/view/plugchieva-za-vzriva-v-cherna-gora-njama-drama-183662", "text": "Взривът, който избухна в нощта срещу понеделник до сградата на българското посолство в Черна Гора, е нанесъл щети по бизнес сградата, но нищо повече.  „Взривът се е случил в 4,30 сутринта. Разбирате, че няма как да бъда в сградата на посолството. То се намира в една от най-модерните офис сгради в центъра на Подгорица, където се помещават още няколко институции. Този инцидент е крайно неприятен, но няма място за драма. Мога да информирам отново, че щетите, които са нанесени, са материални, леки”, разказа посланикът ни в Черна гора Меглена Плугчиева", "date": "2019.12.17", "title": "Плугчиева за взрива в Черна Гора: Няма драма "}
{"url": "https://www.monitor.bg:443/bg/a/view/sydyt-postanovi-smyrt-za-eks-prezidenta-na-pakistan-183660", "text": "Тричленен състав с 2 на 1 гласа осъди на смърт бившия военен лидер и президент на Пакистан по дело за държавна измяна, което се води срещу него от 2013 г. Обвинението е заради суспендиране на конституцията през 2007 г., когато ген Мушараф въвежда извънредно положение в страната и разпорежда да бъдат арестувани членовете на Върховния съд. Той е първият държавен глава на Пакистан, осъден заради суспендиране на конституцията. Первез Мушараф е роден на 10 август 1943 г. в Делхи. От 1998 г. е началник на щаба на сухопътните войски на пакистанската армия. През 1999 г. завзема властта чрез военен преврат, суспендира на два пъти конституцията и обявява извънредно положение в страната. На 20 юни 2001 г. се самообявява за президент на Пакистан и изпълнява тази функция до 2008 г. Первез Мушараф е разследван по четири обвинения от 2007-ма година насам, включително и за участие в убийството на неговия политически противник Беназир Бхуто. В момента Мушараф е в Дубай, след като през 2016 г. му е разрешено да напусне страната за лечение. Според следствието, бившият държавен глава се укрива там от правосъдието.", "date": "2019.12.17", "title": "Съдът постанови смърт за екс президента на Пакистан "}
{"url": "https://www.monitor.bg:443/bg/a/view/temperaturite-sa-podhodjashti-za-zakaljavane-na-posevite-183623", "text": "Агрометеорологичните условия през първата половина на декември се характеризираха със средни денонощни температури под и близко до биологичния праг от 5°С за развитие на засетите есенни култури. Изключение в това отношение правеха само средните денонощни температури в Шабла и Варна. Снежната покривка, която се беше образувала в началото на месеца се стопи и това допринесе за увеличението на водните запаси в почвата. Средните дневни температури през периода бяха с много слабо изразен дневен ход, а при минималните не бяха регистрирани опасно ниски стойности. През периода 09-15 декември продължи започналото в края на ноември време, характеризиращо с превалявания, но без съществени количества.  Най-висока средно денонощна температура за периода беше измерена по северното Черноморие – Шабла 8.8°С и Варна 8.6°С , а най-ниски в София 0.4°С, Кюстендил 1.4°С и Благоевград 1.6°С. През периода в цялата страна средните денонощни температури останаха положителни и бяха по-високи от климатичната норма средно с 2.4°С, а единствено в София и Софийското поле средните денонощни температури бяха с 0.3°С по-ниски от нормата.  През първите дни на декември настъпи трайният преход на денонощните температури под 5°С, чиито стойности останаха по-ниски и през изминалата седмица с изключение на Шабла и Варна, в резултат на което се запази състоянието на относителен покой и слаба вегетация при зимните житни култури и рапицата. По-хладното, но без опасно ниски стойности на температурите време има благоприятно въздействие върху есенните посеви с оглед тяхното закаляване. Закалителните процедури ще имат ефект само при посевите достигнали до фаза братене. В цялата страна измерените абсолютни минимални температури през първата половина на месеца бяха с отрицателен знак от -1°С в Бургас до -8.4°С в Шумен, но на практика те са измерени през първата седмица от месеца, когато имаше и снежна покривка. Тези температури, в условията на тънка или отсъствие на снежна покривка биха имали неблагоприятно въздействие върху късно засетите и неукрепнали растения от зимен ечемик, намиращи се във фаза листообразуване.  През първата половина на декември в Централна и Югозападна България бяха отчетени най-големи суми на валежите, достигащи до 32 l/m², Русе, 26 l/m² и Кърджали 23 l/m2. Най-ниски стойности бяха регистрирани в Монтана и Бургас – под 5 l/m2. През периода 16-22 декември 2019 г. се прогнозира време без валежи почти до края на периода а температурите ще се повишат и ще бъдат по-високи от обичайните за този сезон на годината, със слаб югозападен вятър, а в отделни райони ще бъде и почти тихо. По поречието на Дунав, в котловините и на места в Горнотракийската низина ще има мъгли, ниска облачност и намалена видимост, които ще се задържат все по-дълго и ще обхващат повече райони. Дневните температури там ще остават по-ниски, до 7-10°С. В останалата част от страната ще бъде предимно слънчево, ще се затопли чувствително, особено в планините, в Предбалкана, по-късно и в Североизточните райони; температурите ще бъдат значително по-високи от обичайните, като максималните ще достигат на места 15-18°С. През втората половина от седмицата, температурите постепенно ще се понижват. През почивните дни облачността ще се увеличи, по-късно в неделя на места има и превалявания.", "date": "2019.12.17", "title": "Температурите са подходящи  за закаляване на посевите"}
{"url": "https://www.monitor.bg:443/bg/a/view/ruskata-televizija-bez-pugachova-na-nova-godina-183655", "text": "Целокупният руски народ ще посрещне настъпващата 2020 г. без песните на примата на естрадата Алла Пугачова. Изпълнителката на шлагера „Миллион алых роз“ е отклонила всички покани за участие в празничните програми на големите електронни медии. За сметка на това, през изминалата година Пугачова буквално не слизаше от малкия екран. Телевизиите излъчиха нееднократно юбилейния й концерт и тя беше чест гост в различни тв предавания. Преди време в Русия дори беше инициирана петиция, в която бе отправена критика към Първи канал за непрестанното излъчване на програми с участието на Алла. Подписката, която настояваше за нови лица на екрана, тогава бе подкрепена от 150 000 души. Междувременно стана ясно, че бившата съпруга на руската естрадна звезда от български произход Филип Киркоров има златно правило – на Нова година тя е със семейството си и отказва дори най-привлекателните предложения за работа. Според запознати, хонорарът на Пугачова за едно участие достига колосалната сума от 21 млн. рубли или близо 300 000 евро. Алла, която тази година отбеляза 70-годишния си юбилей, преди малко повече от месец изнесе грандиозен концерт в Минск. От сцената в белоруската столица примата за пореден път обяви, че прекъсва солната си кариера. По думите на певицата, тя не е готова да изнася самостоятелни концерти в близките 10 години.", "date": "2019.12.17", "title": "Руската телевизия без Пугачова на Нова година "}
{"url": "https://www.monitor.bg:443/bg/a/view/retro-tramvaj-razhojda-kolednija-duh-v-sofija-183656", "text": "Ретро трамвай с празнична украса раздвижва коледния дух в столицата. Събитието е част от инициативата „Коледна феерия-2019“, която стартира на 16 декември с изпълнения на вокална група към 38 ОУ „Васил Априлов“ с ръководител Мариана Дикова. Празничният трамвай ще се движи двупосочно. Тръгването ще е на всеки кръгъл час от пл. „Възраждане“, а спирките ще са пл.„Македония“, пл. „Гарибалди”, пл. „Славейков”, бул. „Васил Левски”, УАСГ и пл. „Журналист“. В дните до петък, 20 декември, коледният трамвай ще се движи от 15.00 до 19.00 ч, а през уикенда (21 и 22 декември) – от 10.00 до 14.00 ч. По време на пътуването в мотрисата звучат коледни песни и мелодии. Децата са привилегировани - за тях пътуването ще е безплатно. Допуска се само по един възрастен придружител с едно или повече деца, който при това трябва да има редовен документ - билет или карта. Кметът на район „Средец” Трайчо Трайков пожела весели празници на присъстващите, но поради големия брой ентусиасти да се повозят на празничната мотриса, успя да се дореди само до снимка на стълбите на трамвая. Ретро трамваят потегли на първия си курс с децата от вокалната група на 38 ОУ и нетърпеливи да усетят коледния ретро дух столичани, а още веднага след тръгването му се зареди нова опашка от ентусиасти.", "date": "2019.12.17", "title": "Ретро трамвай разхожда коледния дух в София"}
{"url": "https://www.monitor.bg:443/bg/a/view/sled-8-meseca-v-zatvora-petimata-blagoevgradski-policai-bjaha-osvobodeni-183657", "text": "След 8 месеца в Бобовдолския затвор късно снощи петимата благоевградски полицаи бяха освободени. Върховният касационен съд ги освободи, осъдени за смъртта на Ангел Димитров – Чората. Те ще бъдат на свобода докато нов състав на ВКС не преразгледа делото, което се води срещу тях. На изхода на затвора ги посрещнаха щастливи техни роднини, приятели и журналисти: „Вярвам, че при повторното разглеждане на делото истината ще възтържествува, сподели развълнуван Мирослав Писов, който на 10 ноември 2005 година ръководеше акцията по задържането на криминално проявения Ангел Димитров – Чората. Нашето желание е всичко в съдебната зала да става пред очите на общественоста и медиите“, допълни Писов. Решението на магистратите идва часове след като президентът Румен Радев обяви, че е подписал Указа за освобождаването на Сотир Цацаров като главен прокурор. До обрата се стигна именно след като Цацаров и петимата осъдени полицаи поискаха преразглеждане на случая. През май 2019 г. по 7 години затвор получиха петимата полицаи, обвинени за смъртта на Ангел Димитров – Чората. Това са Мирослав Писов, Георги Калинков, Янко Грахофски, Иво Иванов и Борис Механджийски. Ангел Димитров почина на 10 ноември 2005 година при полицейската операция “Респект” в Благоевград. При опита да бъде задържан Чората побягва и се опитва да изхвърли пакетчета кокаин. Полицаите го настигат натискат го на земята за да му сложат белезниците. Повторна медицинска експертиза заключи, че Димитров се е задушил, докато е бил притиснат на земята с белезници. Според вещите лица мъжът се задушил фатално и заради хронични заболявания, поет кокаин и по-къс врат Съдебната сага по случая се проточи 14 години. За смъртта му пред съда бяха изправени Мирослав Писов, Георги Калинков, Борис Механджийски, Янко Граховски, Иво Иванов.Първоначално Софийският военен съд ги призна за виновни за това, че са убили Димитров умишлено и с особена жестокост, като Мирослав Писов беше осъден на 19 години затвор, а останалите на по 18 години. Последва дълго лутане между инстанциите. Апелативният съд първо върна делото, след това потвърди присъдите, но решението му беше отменено от Върховния касационен съд и накрая бяха намалени наказанията на подсъдимите наполовина, а ВКС окончателно ги оправда през 2011 г. През 2014 г. Европейският съд по правата на човека в Страсбург прие, че българските власти са нарушили правото на живот и забраната за нехуманно и унизително отношение, както и правото на справедлив процес, поради което държавата беше осъдена да плати 50 000 евро обезщетение на близките и близо 35 000 евро разноски.Заради решението на съда в Страсбург, главният прокурор Сотир Цацаров поиска възобновяване на делото, което ВКС уважи през 2016 г. и посочи, че Военно-апелативният съд е бил длъжен да назначи нова експертиза, която да преодолее различията в предходните заключения на вещите лица.", "date": "2019.12.17", "title": "След 8 месеца в затвора петимата благоевградски полицаи бяха освободени"}
{"url": "https://www.monitor.bg:443/bg/a/view/vremeto-shte-e-toplo-za-sezona-183624", "text": "През следващия седемдневен период агрометеорологичните условия ще се определят от топло за сезона време.  В полските райони на страната се прогнозират положителни минимални температури и средноденонощни стойности около и над биологичния минимум, необходим за възобновяване на вегетационните процеси при зимните житни култури.  Условия за протичане на забавена вегетация при пшеницата и ечемика ще се създават предимно в южните райони и по Черноморието. В началото на третото десетдневие на декември при зимните житни култури ще преобладава фаза трети лист. Неукрепнали, във фаза поникване и начално листообразуване, са засетите през ноември посеви. Във фаза братене, предпоставка за успешно зимуване, е пшеницата в част от източните райони в агростанциите Главиница, Силистра, Царев Брод, Д.Чифлик и Карнобат и на места в Дунавската равнина - агростанция Новачене. Вследствие продължителното есенно засушаване пшеничните посеви са с неравномерна гъстота. Тя варира от 350 до 550-600 растения на m2.  При рапицата само част от посевите формираха розетка през есенната си вегетация, фаза в която растенията могат успешно да презимуват.  През следващия период валежи не се прогнозират и условията на много места в полските райони ще позволяват провеждане на дълбока оран на площите предвидени за пролетни култури. В южните райони следващият период е подходящ за извършване на предзимни сеитби на някои студоустойчиви зеленчукови култури - грах, бакла и моркови. Градинският грах е с къс вегетационен период и е добър предшественик на зеленчуковите култури. Той се развива добре на всички видове почви, с изключение на тези с кисела реакция. За ранно производство на грах са по-подходящи леките почви. Предсеитбените обработки на площите, предвидени за отглеждане на грах, включват култивиране и брануване на дълбочина 8-10 сm. Препоръчително е засяването на грахът да бъде на дълбочина 5-6 сm по един от следните начини: - гнездово - в едно гнездо се поставят 4-5 семена при разстояние 60 сm между редовете и 30 сm между гнездата в реда; - на редове с разстояние между редовете 20 сm и 8-10 сm вътре в реда - лентова сеитба с 2, 3 до 4 реда в лента, при разстояние 15-20 сm между редовете и 50-60 сm между лентите. ", "date": "2019.12.17", "title": "Времето ще е  топло за сезона"}
{"url": "https://www.monitor.bg:443/bg/a/view/razsledvat-incidenta-v-aec-kozloduj-183650", "text": "Изпълнителният директор на Държавно предприятие “Радиоактивни отпадъци” Дилян Петров трябва да оповести днес подробности за причините за инцидента на площадката за радиоактивни отпадъци в Козлодуй, при който загинаха двама работници. В понеделник двама работници загинаха, а други двама пострадаха при инцидент на строителната площадка на хранилище за радиоактивни отпадъци край Козлодуй. Единият от пострадалите е транспортиран в болницата в Плевен. Той е с фрактури на двете бедра, има и счупени ребра, другият вече си е вкъщи. От държавното предприятие “Радиоактивни отпадъци” още вчера заявиха, че инцидентът няма никакво отношение към радиоактивната и радиационна безопасност – става въпрос за трудова злополука. Работниците били затиснати от метална конструкция, по която са работили. На място се изгражда хранилище за ниско радиоактивни продукти, което ще заработи след 2021 г. Държавното предприятие “Радиоактивни отпадъци” е възложител на обекта, а изпълнител е германо-български консорциум. Очаква се Инспекцията по труда да каже спазени ли са всички мерки за безопасност.", "date": "2019.12.17", "title": "Разследват инцидента в АЕЦ Козлодуй "}
{"url": "https://www.monitor.bg:443/bg/a/view/otbeljazvame-prorok-danail-183654", "text": "Св. пророк Данаил е свързан с вавилонския цар Навуходоносор, който сънувал загадъчен сън, който твърде много го смутил. Но като се събудил, той забравил какво точно е сънувал. За да премахне тежкото впечатление, което оставил сън у него, царят повикал при себе си халдейските учени и сънотълкуватели, като им казал, че иска да разберат какво точно е сънувал и да му разтълкуват значението на съня. Никой, разбира се, не могъл да стори това, тогава царят се разгневил и осъдил на смърт всички вавилонски мъдреци. Застрашен от такава участ, бил и Данаил заедно с други трима – Ананий, Азарий и Мисаил. Пророкът помолил царя да им даде няколко дни отсрочка, надявайки се на Бога, на когото се молел да му открие тайната на съня на Царя. Бог чул молитвата на Данаил и тримата му другари и насън им открил всичко, което трябвало да знаят – какъв е бил съня, забравен от царя, и какво точно означава. Сънят предсказал падането на много царства и началото на вечното царство, което имало да се открие след дохождането на Иисуса Христа – царството на Христовата истина и благодат. След като Данаил обяснил съновидението на цар Навуходоносор, той – удивен от неговата мъдрост, му поверил една от най-важните длъжности в държавата – началството над всички вавилонски мъдреци. По ходатайството на Данаил и неговите другари получили високи държавни длъжности. Според народния календар, в деня на пророк свети Данаил, празнуват всички жени, които скоро са раждали или ще раждат, както и тези, които имат малки деца. Месят се питки и отново се раздават, за да е плодовита годината. Днес имен ден празнуват всички, които носят имената Данаил, Даниел, Даниела, Данко, Анани, Данаила.", "date": "2019.12.17", "title": "Отбелязваме пророк Данаил "}
{"url": "https://www.monitor.bg:443/bg/a/view/razkriha-grabej-na-16-bona-ot-kazino-v-karlovo-183658", "text": "Само за денонощие криминалистите от полицията в Пловдив разкриха извършителите на грабеж на 16 000 лева от казино в Карлово, съобщиха от Областната дирекция на МВР. Сигналът за престъплението бил подаден в сутрешните часове на 16 декември в районното управление в Карлово. Служител на частна охранителна фирма съобщил, че, чрез използване на сила и заплаха срещу крупие в игрална зала в подбалканския град, двама маскирани са взели близо пачката. В рамките на деня са извършени множество оперативно- издирвателни мероприятия и процесуално- следствени действия от служителите на РУ Карлово и отдел „Криминална полиция “ – ОДМВР Пловдив.  В резултат на това по закона за МВР - са задържани  двамата извършители – на 23г. и 24 г. от подбалканския град.  Намерена и иззета е по-голяма част от отнетата от тях сума и други веществени доказателства.   Снимка МВР", "date": "2019.12.17", "title": "Разкриха грабеж на 16 бона от казино в Карлово"}
{"url": "https://www.monitor.bg:443/bg/a/view/jokera-e-film-na-godinata-spored-im-db-183611", "text": "Драмата „Жокера“, режисирана от Тод Филипс оглави класацията на търсачката IMDb за филм на годината. Списъкът на сайта се подрежда ежегодно според популярността на заглавията и броя на преглежданията на страниците им. Лентата, в която главната роля на антигероя от комиксите за Батман е поверена на Хоакин Финикс, направи премиерата си през месец октомври. Неотдавна продукцията счупи рекорд и като стана първият филм, непрепоръчителен за лица под 17 години, който е преминал границата от 1 милиард долара в световния боксофис. “Жокера“ вече може да се похвали с 4 номинации за „Златен глобус“. Заглавието ще се бори в категориите за най-добри драматичен филм, актьор, режисьор и оригинален саундтрак. За първото място в класацията на IMDb лентата измести два филма на \"Марвел\" и два римейка на \"Дисни\". На второ място е новата кинорожба на Тарантино - \"Имало едно време в Холивуд\", хвален от критиката като най-добрата продукция на режисьора след \"Криминале\". Трети е \"Отмъстителите: Краят\". Следват \"Капитан Марвел\", \"То: Част Втора\", \"Цар Лъв\", \"Спайдър-мен: Далече от дома\", \"Алита: Боен ангел\", \"Аладин\" и \"Един нов кошмар\".", "date": "2019.12.17", "title": "„Жокера“ е филм на годината според IMDb"}
{"url": "https://www.monitor.bg:443/bg/a/view/baba-i-vnuk-v-zatvora-za-trafik-na-droga-183659", "text": "Специализираният наказателен съд наложи една година лишаване от свобода с тригодишен изпитателен срок на 78-годишната жена, която през ноември 2018 г. (тогава на 77 години) бе обвинена от Специализирана прокуратура за участие в организирана престъпна група за разпространение на наркотици в столичния жк „Люлин“. Това съобщиха от прокуратурата.  Четири години „Лишаване от свобода“ определи съдът за внука й, който бе обвинен като ръководител на групата. Той вече е приведен в Софийския затвор, след като съдът не измени мярката му за неотклонение „Задържане под стража“. Ако присъдата му бъде потвърдена от горните съдебни инстанции, той ще трябва да остане зад решетките общо 6 години.   Ще изтърпи ефективо и 2-годишна предходна условна присъда за разпространение на наркотици, след като в рамките на изпитателния срок извършил ново престъпление. В затвора вече са и другите двама подсъдими по делото. Още преди внасянето на обвинителния акт в съда (на 16 април 2019 г.), те се признаха за виновни и поискаха споразумение с прокуратурата, като приеха да изтърпят 3-годишни ефективни присъди. Четиримата наркоразпространители бяха задържани на 1 ноември 2018 г. при съвместни действия по разследването на ГДБОП и Специализираната прокуратура. У всеки от от бяха намерени и иззети различни количества наркотици. Най-възрастната жена, привличана до момента към наказателна отговорност за наркоразпространение, сама разфасовала марихуана на дози, когато внукът й отсъствал, и я продавала в дома си на клиенти след уговорка по телефона, доказа съдебното дирене. При неутрализиране на групата, малко преди разследващите да влязат в жилището й, от прозореца на обитаваната от нея стая бил изхвърлен плик с близо четвърт килограм марихуана. Жената опитала да се освободи от друго количество в тоалетната чиния. По-лекото наказание, наложено й от съда, се дължи както на напредналата й възраст, така и на факта, че единствено тя от подсъдимите не е била осъждана. Към момента тя е с мярка за неотклонение „Подписка“. Определените от Специализирания наказателен съд наказания на 78-годишната жена и внука й не са окончателни и могат да бъдат обжалвани и протестирани пред Апелативния специализиран наказателен съд.", "date": "2019.12.17", "title": "Баба и внук в затвора за трафик на дрога "}
{"url": "https://www.monitor.bg:443/bg/a/view/iskame-poveche-pari-za-zelenchuci-i-jivotnovydstvo-183627", "text": "Повече пари за зеленчуци, овошки и животновъдство е едно от най-важните неща, за които ще настоява България в следващия период на Общата селско стопанска политика (ОСП 2021-2027 г.), каза Десислава Танева, министър на земеделието.  Това означава, че ние ще настояваме не само да се запази обвързаната подкрепа за плодове, зеленчуци и мляко, но и тези средства да се увеличат поне с 3%, каза тя.  Припомняме, че един от най-големите противници на обвързаната подкрепа е Германия, с чиито министър на земеделието Танева се срещна няколко пъти в последните няколко седмици.    Министърът на земеделието предупреди, че ще има огромен срив в животновъдството, ако страната ни не успее да защити така наречената преходна национална помощ. Най-просто казано, става дума за средства, които животновъдите получават затова, че трябва да се адаптират към новите пазарни условия след присъединяването. При евентуалното им спиране, ще бъде засегната подкрепата към 7500 животни под селекционен контрол и средствата за техните собственици ще намалеят с около 35 на сто. А в момента общият размер на помощта възлиза на 121 млн. лв. за животновъдството. Представете си за каква огромна липса става дума, и какъв срив ни чака, ако не успеем да защитим това искане, обясни тревожно Танева.    Полагаме усилия, инициирали сме декларация, имаме подкрепа от други страни-членки, имаме съвсем конкретен план за комуникация с още страни, за да получим мнозинство като подкрепа за да запазим преходната помощ. Нямаме друг инструмент, който да компенсира спирането й, допълни тя. Друга съществена част от исканията на България ще са да се борим за по-леки изисквания към малките фермери. Най- общо казано, към тях да няма толкова строги изисквания както към големите, които имат средствата и капацитета да се справят.    Според Венцислав Върбанов, председател на браншовата асоциация АЗПБ в новата ОСП трябва да се мисли за тези земеделци, които създават продукт. Той коментира и темата за налагане на тавани на плащанията, която в момента създава най-големият дискомфорт особено на големите земеделци. Върбанов каза, че за всички е ясно, че тавани ще има, но трябва да се вземе предвид спецификата на отделните страни и това да е водещото. Окрупняването трябва да бъде поставено в някаква рамка, допълни той.    Различно и неочаквано мнение изрази Светлана Боянова, бивш зам. земеделски министър и настоящ председател на НПО в агросектора. Аз съм от хората, които са били най-големите защитници на обвързаната подкрепа, но трябва да се огледаме и да направим изследване дали тя успя да свърши работа на плодовете и зеленчуците. Боянова изказа радикално мнение, че трябва да се направи проучване дали наистина българинът иска да яде български плодове и зеленчуци. И в крайна сметка какво разбира под български. Чужди сортове отгледани на българска земя или български сортове домати, расли на българска земя и отгледани от български фермери. Според Боянова в следващите години трябва да се говори повече за земеделие и иновации, които са от полза на хората в сектора, а не за субсидии.", "date": "2019.12.17", "title": "Искаме повече пари за  зеленчуци и животновъдство"}
{"url": "https://www.monitor.bg:443/bg/a/view/rajyn-rejnolds-shoubiznesyt-ne-moje-da-dade-nishto-dobro-na-decata-183562", "text": "Актьорът Райън Рейнолдс не е очарован от факта, че най-голямата му дъщеричка Джеймс иска да тръгне по неговия професионален път. „Шоубизнесът не може да даде нищо добро на децата“, пошегува се той по време на гостуването си в телевизионното предаване на Джими Фалън. Звездата от екшъна с комедийни нотки „Дедпул“ уточни, че всъщност няма нищо против амбициите на 5-годишното момиченце. но да играе едно дете във филм е съвсем различна история. Опитах се да й обясня, че това е голямо бреме за нервната система”, разказа още Рейнолдс. Припомняме, че той и актрисата Блейк Лайвли имат още две деца – 3-годишната Инес и новородено бебенце, чиито име и пол още не са потвърдени от двойката.", "date": "2019.12.17", "title": "Райън Рейнолдс: Шоубизнесът не може да даде нищо добро на децата"}
{"url": "https://www.monitor.bg:443/bg/a/view/prehodyt-po-brekzit-do-31-dekemvri-dogodina-183642", "text": "Британският премиер Борис Джонсън ще използва голямото си мнозинство в Камарата на общините, за да включи в ревизирания закон за напускането на ЕС разпоредби, че преходният период след напускането на съюза ще приключи на 31 декември догодина и няма да бъде удължаван. Според политическия редактор на телевизия Ай Ти Ви Робърт Пестън в закона, който ще бъде разгледан в петък от Камарата на общините, са били внесени съответните поправки, които изключват удължаването на преходния период независимо от резултата от търговските преговори с ЕС. Това съответства на програмата, обявена в предизборния манифест на Консервативната партия. Подобни промени в законопроекта са предимно символичен жест, защото впоследствие в текста на приетия закон могат да бъдат внесени корекции, отбелязва Пестън. Те обаче показват сериозните намерения на консерваторите. В резултат на новината курсът на лирата спадна с 0,6 на сто на азиатските пазари. След напускането на ЕС Великобритания ще навлезе в преходен период, когато правилата и нормите на блока все още ще се прилагат на нейна територия и хора и стоки все още ще могат да се движат свободно между нея и останалите 27 държави членки.", "date": "2019.12.17", "title": "Преходът по Брекзит - до 31 декември догодина "}
{"url": "https://www.monitor.bg:443/bg/a/view/gyrcija-ni-pravi-secheno-za-subsidiite-183626", "text": "  Гърция започна да играе номера на Българи и Румъния, затова че искат по-високи субсидии за фермерите си. Южната ни съседка и още няколко страни от Общността са активирали декларация от миналата година, в която заплашват, че няма да подпишат общия бюджет за земеделие на ЕС за новата Обща селскостопанска политика - ОСП, ако бъдат увеличени субсидиите на фермерите на бившите страни от Източния блок.  Новината съобщи изненадана от отношението на Южната ни съседка министърът на земеделието Десислава Танева. Това се случи на форум, посветен на бъдещата ОСП с домакин българската евродепутатка Атидже Алиева - Вели, на който присъстваха различни представители в агросектора.    В интерес на истината на страните, които последно се присъединиха към ЕС получават значително по-ниски европомощи от тези на западните страни и това ги прави далеч по-неконкурентни. Затова България, Румъния, Литва, Чехия и др. настояват от години за сближаване на помощите, казано на брюкселски език конвергенция. Това, което искаме е субсидиите да достигнат 90% от средните за ЕС, уточни Десислава Танева. До този момент това така и не се случва. Преди месец френският министър на земеделието Гийом Дидие увери журналисти от ЕС, че „сближаването” предстои да се обсъжда.    Какво се случва обаче в европарламента. Състояние на тревожност от неясното бъдеще. Най- вече по отношение на бюджета на общността. И въпреки зелените настроения на депутатите, напрежението расте. Защото за да се осъществяват определени мерки в тази посока, се очертава бъдеще, в което ще трябва да се пести. А за повече екология, по-малко препарати са необходими повече пари. А само преди две седмици финландското председателство на ЕС предложи „грубо” орязване на бюджета за земеделие за бъдещата ОСП на Общността с 16,6%, коментира Атидже Алиева - Вели пред Телеграф.  Очаква се силите на разума да надделеят и бюджетът да бъде увеличен. Но именно тези факти обясняват и поведението на Гърция. Защото на всички е ясно, че субсидиите за всички ще намалеят. За да оцелее в тази конкурентна и стагнираща ситуация Изтокът иска повече пари. Западът обаче си дава сметка, че двойно трябва да намали получаваното досега. Веднъж заради общото орязване и втори път заради Изтока.    От януари до април е времето, в което ще се водят най-активните дискусии и пазарлъци по отношение на новата ОСП. Сега е моментът чехи, българи, румънци най-сетне да се включат в правенето на правилата, защото досега ги изпълняваха така, както другите са ги направили. Трябва заедно да действаме, за това призова чешкият евродепутат Мартин Хлавчек, и член на Комисията по земеделие към ЕП. Хлавчек даде силно рамо на колежка си от България Атидже Алиева с видеовключване по време на форума, който тя организира. Той не само направи вдъхновяващо обръщение, а беше готов да отговаря на въпроси на аудиторията дотогава докато има. По този повод може да се каже, че България има силно и комепетентно лоби в комисията по земеделие на ЕП.    Защото там Алиева, която се ползва със силен авторитет сред българските земеделци заедно играе с бившия еврокомисар по земеделие румънеца Дачиан Чолош и чеха Мартин Хлавчек. Личности, които персонално симпатизират на България от една страна, от друга на ниво държави и общи интереси. Трябва да се отбележи, че самото присъствие в тройката на Дачиан Чолош е повече от успокояващо. Припомняме, че именно той бе фигурата в Брюксел, която направи реформа в земеделската политика, и даде значителен шанс на източноевропейското земеделие.", "date": "2019.12.17", "title": "Гърция ни прави сечено за субсидиите  "}
{"url": "https://www.monitor.bg:443/bg/a/view/12-godishen-podkara-kola-za-da-spasi-blizkite-si-ot-pojarite-v-avstralija-183648", "text": "Полицията в Австралия помогна на 12-годишно момче, което било принудено да шофира пикапа на брат си, за да избяга от горските пожари в страната, пише Би Би Си. Люк Стърок бил оставен у дома в градчето Могубмер край Пърт. Брат му и баща му се писали доброволци, за да гасят горските пожари в района. Те инструктирали момчето, ако огъня приближи къщата, да избяга до едно портокалово дърво на 4 километра от дома им. Вятърът обърнал пламъците и дома на Люк се оказал заплашен. Момчето взело семейното куче и подкарало пикапа на брат си, за да се измъкне от огъня.Около час по-късно, пожарникари видели малкия шофьор и го спрели. \"Проблемът му беше, че не знаеше къде да отиде, защото трудно се ориентираше в този дим. Типично фермерско момче, доста е умен\", казва Крейг Спенсър от местната пожарна служба. Пожарникарите оставили момчето на полицаите, които го събрали с баща му. \"Научихме го да шофира още като беше на 7 години, за всеки случай. Направил е каквото трябва\", казва бащата на момчето Айвън Стърок. Полицаите призоваха семействата в района да имат план за действие в случай, че домовете им са заплашени от пожарите.", "date": "2019.12.17", "title": "12-годишен подкара кола, за да се спаси от пожарите в Австралия"}
{"url": "https://www.monitor.bg:443/bg/a/view/chechenci-gotveli-atentati-na-kolednite-bazari-vyv-viena-183644", "text": "Австрийските електронни издания публикуват подробности за тримата чеченци, за които се предполага, че са подготвяли серия от атентати по коледните базари във Виена, Залцбург и в други европейски градове. Основният заподозрян е 24-годишен мъж, който е в затвора в Хартберг, намиращ се недалеч от Виена. Той е поддържал контакт с двама свои сънародници,които в момента са следствени във Винер Нойщадт, град в близост с Хартберг. Планът на основния заподозрян е бил да избяга от затвора в Хартберг, за да извърши атентатите. Междувременно той е преместен в друг затвор с по-строг режим. По данни на австрийската информационна агенция АПА първият атентат е бил заплануван на най-големия базар пред кметството или на също много посещавания базар около катедралата Свети Стефан. Последващи атентати са били запланувани в Залцбург, Германия, Франция и Люксембург. Организаторът на терористичните действия е осъждан ефективно два пъти за участие в терористическите милиции \"Ислямска държава\". Първата си присъда е получил през 2015 г., тъй като заедно с майка си и с жена си е искал да се присъедини към терористичните милиции в Сирия. Случайно тримата са били открити от турски полицай и са върнати в Австрия. На съдебното заседание жената се е появила изцяло забулена и едва след разрешение на съпруга е разкрила лицето си. Чеченецът е осъден на две години затвор, но е пуснат преждевременно условно, въпреки, че е станало известно как е вербувал съзатворниците си и е успял да убеди един полски католик да приеме исляма. Месеци по-късно при нов опит да замине за Сирия служител на виенското летище открива, че пътникът е с фалшив паспорт. Следва повторна присъда две години ефективно, към които се прибавя и условната година от първата присъда. Двамата предполагаеми съучастници на 25 и 31 години са били включени в бягството от затвора и извършване на атентатите. Както бе съобщено, срещу двамата се води следствие. Анонимно съобщение е насочило вниманието на службите за сигурност и за защита на конституцията към тримата мъже. След прослушване на телефонни разговори и наблюдение подозренията се затвърждават, което води до арест на двамата съучастници. Полицията е проследила постоянните контакти между тримата дори след като 24-годишният е бил преместен в Хартберг, където е била забранена комуникация с външния свят посредством мобилен телефон. Адвокатът на 31-годишния съучастник е заявил, че неговият клиент няма нищо общо с терористичните милиции и че има данни за разследване и срещу други лица. Защитникът на другия съучастник е подчертал, че неговият клиент е водил единствено частни разговори с намиращия се в затвора в Хартберг чеченец. Освен това не е имало никаква подготовка за предстоящи атентати, е добавил адвокатът.", "date": "2019.12.17", "title": "Чеченци готвели атентати на коледните базари във Виена "}
{"url": "https://www.monitor.bg:443/bg/a/view/svetovni-zvezdi-tancuvat-v-baleta-don-kihot-v-ndk-183612", "text": "Отличеният с „Кристална лира“ спектакъл на балета „Дон Кихот“ от Лудвиг Минкус на Старозагорската опера ще се играе тази вечер за пръв път на сцената на зала 1 в НДК в рамките на Новогодишния музикален фестивал. Звездите на Щатсбалет-Берлин Яна Саленко и Мариан Валтер ще са в ролите на Китри и Базил. Спектакълът е пищен, създаден в духа на голямата балетна традиция, но носи в себе си и пулса на новото време. Аршак Галумян – също премиер солист на Щатсбалет-Берлин, внася хореографска свежест и оригинален режисьорски прочит в постановката, като обогатява и визуалното възприятие с много театрални, дори кинематографични изразни средства. Художник на декора и великолепните костюми е италианецът Салваторе Русо. В спектакъла на балета „Дон Кихот“ участва цялата многонационална балетна трупа на Държавна опера-Стара Загора, която през последния творчески сезон бележи изумителен скок в своето професионално израстване под ръководството на примабалерината и педагог Силвия Томова.  Зрителите ще видят Александър Желев в ролята на Дон Кихот, а солистът на балет „Арабеск“ Филип Миланов ще дебютира в ролята на Санчо Панса.", "date": "2019.12.17", "title": "Световни звезди танцуват в балета „Дон Кихот“ в НДК"}
{"url": "https://www.monitor.bg:443/bg/a/view/boing-spira-proizvodstvoto-na-maks-183646", "text": "Американският самолетостроител \"Боинг\" спира производството на модела 737 МАКС, който беше свързан с катастрофи в Индонезия и Етиопия, довели до множество жертви, предадоха световните агенции. Производството ще бъде спряно от следващия месец. \"През целия период на спирането на полетите на 737 МАКС \"Боинг\" продължи да строи нови самолети и в момента има около 400 самолета на склад\", се казва в изявлението на компанията, цитирано от ДПА. \"Вече съобщихме, че ще продължим да правим оценка на производствените си планове, ако спирането на полетите на 737 МАКС продължи по-дълго от очакваното\". \"В резултат на тази преоценка беше взето решение да се приоритизира доставката на складираните самолети и от следващия месеца да се спре временно производството на 737 МАКС\", се подчертава в изявлението на самолетострителя. На този етап не се предвиждат съкращения, се казва още в изявлението, цитирано от Франс прес. ", "date": "2019.12.17", "title": "Боинг спира производството на Макс "}
{"url": "https://www.monitor.bg:443/bg/a/view/kevr-mydruva-za-poskypvaneto-na-vodata-183645", "text": "Предстоящото поскъпване на водата с до 9 на сто за 24 града в страната ще бъде обсъждано в Комисията за енергийно и водно регулиране. То трябва да влезе в сила от началото на следващата година. Поскъпване се предвижда дори в градовете и районите, в които има проблем с водоснабдяването. Кърджали е градът, в който се планира най-голямо поскъпване на водата - с 9 на сто. 7-процентно ще е увеличението за София, Видин и Русе. В Габрово, Смолян, Сливен, Монтана, Силистра, Ямбол, Благоевград и Шумен скокът ще е между 4 и 6 на сто. Между процент и 3 на сто ще се увеличат цените в Перник, Варна, Враца, Добрич, Бургас, Велико Търново, Плевен, Пловдив, Ловеч и Стара Загора. Единствено в Разград се очаква водата и ВиК услугите да поевтинеят с почти 5 процента. Ако предложенията бъдат одобрени, от следващата година водата отново ще е най-скъпа в Шумен, където кубик ще струва 3 лева и 50 стотинки. В столицата ще се продава за 2.75 лв. Най-малко за вода ще плащат пловдивчани, където кубик се струва 2.20. Окончателно решение Комисията за енергийно и водно регулиране ще вземе в края на месеца.", "date": "2019.12.17", "title": "КЕВР одобрява поскъпването на водата "}
{"url": "https://www.monitor.bg:443/bg/a/view/katastrofa-zatvori-am-trakija-pri-vakarel-183643", "text": "Катастрофа затвори АМ „Тракия” в посока Бургас около Вакарел. По информация на АПИ инцидентът е станала на 19-ти км. от магистралата. Трафикът се пренасочва през Равно поле. От пресцентъра на МВР съобщиха за, че става въпрос за катастрофа между два тира без сериозно пострадали. Друг пътен инцидент е станал тази сутрин, около 5-30 часа на Околовръстен път при Казичене посока Ботевградско шосе. Ударили са се два тира, няма пострадали. Движението се пренасочва през Казичене - Кривина.", "date": "2019.12.17", "title": "Катастрофа затвори АМ Тракия при Вакарел "}
{"url": "https://www.monitor.bg:443/bg/a/view/konstantin-zankov-izbirame-dvudnevni-paketi-v-syrbija-i-makedonija-za-nova-godina-183588", "text": "250 000 туристи ще карат ски през зимния сезон у нас казва в интервю за \"Монитор\" експертът в Института за анализи и оценки в туризма - По празниците очакваме да пътуват около 550 000 българи, като тук имам предвид общо за страната и чужбина. От тях около 150 000 ще предпочетат да празнуват извън България. Най-търсени дестинации у нас са съответно зимните, балнео- и спа курортите - Банско, Велинград, Хисаря, Боровец, Пампорово. Те са традиционно най-продаваеми. След това предпочитани са Родопите, къщите за гости. Там пакетите са разпродадени от рано. Любими дестинации са и градове като Пловдив и Велико Търново. Що се отнася до чужбина, много българи ще пътуват към Сърбия, Македония, Турция, Гърция. След това сънародниците ни се насочват към страните от Западна Европа. Там имаме традиционни връзки, удобни полети, изгодни пакети. Тези пък, които са с по-добра финансова възможност, съчетават почивните дни около Коледа и Нова година и се възползват от екзотични дестинации, като да речем, Египет. А и почивката там е все пак на една добра цена. Дубай продължава да е лидер на пазара като екзотика и добро съотношение като цена и качество. Също така предпочитани са круизните пътувания, Малдивите, Сейшели, Шри Ланка, Тайланд, но там вече говорим за няколко пъти по-високи цени. - Има много дестинации, които се появиха на хоризонта и се развиват по-добре, но там пътуват малък брой туристи. Поради тази причина не бих казал, че е масова тенденция. - Най-продаваните пакети са с 2-3 нощувки, с автобус и самолет, със закуска, включени турове и т.н. У нас дори най-търсени са тези с две нощувки. - Българинът търси приключения, да прекара добре Нова година, да съчетае култура и почивка. Тук не говорим само за стандартната новогодишна вечеря, въпреки че тя е много важна за българина. Отдаваме голямо значение на храната, интересуваме се каква е музиката и менюто.  - Да, търсени са. Българинът е ценител на домашната храна. - Да, 170 000 чужденци очакваме да посетят страната ни по коледните и новогодишните празници. Те са основно от европейските държави, съседните страни. - Харесват добрата кухня, доброто съотношение между цена и качество. У нас идват туристи както за сноуборд, така и за разходки в големите ни градове, за спа процедури. Така съчетават едно цялостно изживяване, на което може да се насладят в България. А и страната ни има едно добро решение за Нова година за чуждестранния турист. За една добра цена може да се получи много добро качество. - Не бих могъл да кажа, че ще е по-добър от миналата година, но като цяло очакваме 1,7 млн. туристи да посетят страната ни през зимните месеци. Но тук визирам всички форми на туризъм. Специално посещенията за ски и сноуборд - ще са около 250 000. Всичко друго ще бъде културно-познавателен туризъм, балнео и спа. Виждаме, че през зимния сезон културно-познавателният туризъм и другите форми изпреварват ски и сноуборд туризма значително. - Говорим отново за балканските държави, които планират лесно пътуването си - Гърция, Македония, Турция, Румъния, но и от западните - Германия, Великобритания, Италия. - За някои хотели имаше повишаване на цените заради покачване цените на електричеството, горивата, възнагражденията на персонала, но и където има високо качество на услугата. Въпросът е, че не получаваме това, което можем да дадем. Вярно е, че страната ни стои стабилно на картата, но определено не рекламираме и не развиваме нашия туризъм. - Да, презентирането, организацията... много неща ни куцат. - Това, което наблюдавам през последните години, е, че наистина българинът предпочита да пътува по-често, но за по-кратко време. Избира си дълги уикенди. Общо взето организират ваканции през цялата година, а не както в миналото, да залага на дълга почивка през лятото и кратка през зимата. Вече си организират ваканциите доста по-отрано. Общо взето българинът си изгради култура за планиране на екскурзиите. - Да, резервира се на по-добра цена и в същото време се получава едно високо качество. - Зависи кой трябва да си вземе поука. Туристическият бизнес вече е по-активен. Определено фирмите, които предоставят добро качество и продават мултиканално, се справят добре. А тези, които са се оставили на течението, определено изпитват трудности. Има фактори, които им влияят негативно Изводът е, че можем много повече - да предлагаме услуги на по-високо качество. Константин Занков е роден на 7 ноември 1987 г. в София Завършва езикова гимназия с изучаване на английски и немски език Има бакалавърска степен „Туризъм“ и магистърска степен „Бизнес администрация“ със специализация маркетинг управление Специализира в 12 държави От 2012 г. е главен експерт към Института за анализи и оценки в туризма Има повече от 10 години мениджърски опит в различни бизнес направления, свързани с туризма Основател е на маркетинг и консултантска компания Бизнес консултант, лектор и обучител, работил с множество брандове от България, Европа и САЩ", "date": "2019.12.17", "title": "Константин Занков: Избираме двудневни пакети в Сърбия и Македония за Нова година"}
{"url": "https://www.monitor.bg:443/bg/a/view/spasjavaneto-na-solakovija-han-v-zadynena-ulica-183594", "text": "Спасяването на Солаковия хан в Букурещ е в задънена улица. Сградата е свързана с българската история, тъй като тук Любен Каравелов е печатал вестниците „Свобода“ и „Независимост“, а изоставена мелница в двора е приютила през една мразовита зима Христо Ботев и Васил Левски. След десетки публикации през годините в български медии за тревожното състояние на хана, няма реакции от наши институции да придобием сградата от сегашните й собственици – четиримата наследници на фамилията Солакоглу. В един период назад бе възможно да го купим срещу 4-4,5 млн. евро, тъй като кметството в Букурещ временно бе преотстъпило правото си на първи купувач. Ако сега обаче се появи купувач – може да е частна фирма от Румъния или от България, трябва да се иска съгласието на румънското Министерство на културата и на кметството. От публикации в румънски медии става ясно, че кметството на Букурещ и Министерството на културата търсят начини за спасяване на Солаковия хан, който е паметник на културата от местно значение. Идеята е той да се превърне в културен център, а проекти на архитекти за възстановяване на сградата вече съществуват. „Собствениците обаче няма да намалят цената под 3,5 милиона евро, въпреки че с всеки изминал ден сградата се руши“, обяснява почетният председател на Демократичния съюз на българите в Букурещ Лука Велчов. Той е човекът, който води наши журналисти и туристи, които се интересуват от възрожденската история и национално-освободителното ни движение, право пред Солаковия хан. Потърсихме връзка с Кристиян Солаколу, който е упълномощен от останалите трима наследници да движи нещата около продажбата на имота, но в този момент човекът бе постъпил в болница в Букурещ. Другите собственици живеят в Германия и Австрия. Солаковият хан на улица „Мошилор“ 134-А или по-скоро това, което е останало от него, наистина е в отчайващо състояние. Великолепната някога фасадна стена сега е опасна и е непонятно защо кметството на втори столичен район или собствениците не са обезопасили мястото. Покрай руината непрекъснато минават пешеходци и може да се случи трагичен инцидент. Фасадните декорации се държат на магия, а вибрациите от движението на трамваите още повече засилват разрушителните процеси. Скрито за минувачите остава състоянието във вътрешността на хана. Мястото е заградено и се пази от свободно пуснати кучета. Гледката обяснява защо няма кандидати да броят 4 милиона евро за имота. Чардаците са провиснали, няма покрив, който да предпази оцелялата част от дъждове и снегове. Въпрос на време е да се срути напълно. И за неспециалиста е ясно, че от тези руини може да се запази само фасадната стена и отделни зидове. В сравнително добро състояние е сградата, в която се е намирала първата фабрика за тестени изделия в Букурещ. Мелницата, в която Ботев и Левски са прекарали мразовитата зима на 1868 г., отдавна е разрушена. „Студ, дърво и камък се пука, гладни от два-три деня, а той пее и все весел“, пише Ботев за Левски в писмото си до Киро Тулешков. По силата на румънските закони собствениците, както е и у нас, са задължени да поддържат сградата в добро състояние, така че тя да не е опасна. Тъй като нямат необходимите средства за това, наследниците искат да се отърват от нея. За да не бъдат предприети досега стъпки от страна на кметството за придобиване на имота, вероятно цената е неприемлива. Предстои да видим как ще се развие казусът – дали ще се изчака сградата да се срути напълно, а този момент не е далеч, или пък собствениците ще склонят да намалят милионите и тогава кметството да реализира проекта си за културен център.   Братя от Свищов построили сградата Солаковият хан е построен през 1859 г. от братята Солакови от Свищов. Това е третият хан, построен в Букурещ след Манук и Габровени. Ханът неведнъж е приютявал българските хъшове. Тук те дискутирали политиката, планирали промени, подготвяли бунтове. При избухнал по времето на Втората световна война пожар сградата е повредена сериозно. Тогава пада покривът на едното крило. През 1950 г. ханът става собственост на румънската държава, а след събитията през 1989 г., когато Чаушеску пада от власт, наследниците на фамилията Солакоглу започват съдебна битка, за да си върнат сградата. Възстановяват собствеността си чак през 2003 г. С помощта на полицията наследниците изгонват от сградата самонастанили се цигани. При почистването са изхвърлени тонове боклуци.", "date": "2019.12.17", "title": "Спасяването на Солаковия хан  в задънена улица"}
{"url": "https://www.monitor.bg:443/bg/a/view/deputatite-25-dni-v-zimna-vakancija-183608", "text": "25 дни почивка ще имат депутатите покрай коледните и новогодишните празници. Последното редовно заседание на парламента трябва да се проведе на 20 декември. Народните избраници ще трябва да се върнат отново на работа на 13 януари. Датата обаче се пада в понеделник и реално първото заседание на депутатите след Нова година ще се проведе в сряда, 15 януари. Според правилника на парламента зимната депутатска ваканция е фиксирана от 22 декември до 10 януари. Тъй като 10-и се пада в петък, това удължава почивката на народните избраници и те ще трябва да се съберат на първо заседание едва седмица по-късно. Един от другите варианти, които са били обсъждани, е законотворците да се върнат на работа на 8 януари, което е два дни предсрочно. Голяма част от депутатите ще посрещнат коледните и новогодишните празници в семейна обстановка, като са предпочели домашния уют и сбирките с приятели пред екскурзиите в чужбина. Между празниците обаче някои ще използват възможността за релакс в компанията на семействата си по ски и спа курорти като Банско, Пампорово и Боровец.", "date": "2019.12.17", "title": "Депутатите 25 дни в зимна ваканция"}
{"url": "https://www.monitor.bg:443/bg/a/view/kolko-rabotim-i-kolko-pochivame-prez-2020-183647", "text": "Юли 2020 ще бъде най-натовареният месец с 23 работни дни. Най-свободен за трудещите се пък се очертава да бъде месец май, когато работните дни са само 18. Годината, която посрещаме, е високосна и има 366 дни - 250 от тях са работни, т.е. ни очакват 2000 работни часа. 16 дни са официални празници, за които и ще почиваме допълнително. Традиционно неработен е 1 януари, който през 2020 г. се пада в сряда. Февруари пък ще има цели пет уикенда заради допълнителния 29-ти ден, през втория месец обаче няма празници, заради които да има извънредно почивни дни. През март неработен ще бъде само един ден - 3 март. Националният празник на България следващата година се пада във вторник. През април ще почиваме два допълнителни дни около Великден. Празникът ще бъде на 17,18,19 и 20 април. Така заедно със събота и неделя, почивни ще бъдат още петък и понеделник. Два дълги уикенда с по три почивни дни ще има за работещите през месец май. Месецът ще започне с три почивни дни, тъй като 1 май - Ден на труда, се пада в петък. Последният уикенд на месец май също ще бъде от три почивни дни. Тъй като 24 май - Ден на славянската писменост, е в неделя, неработен ще бъде следващия ден - 25 май, понеделник. Само един почивен ден обаче ще има за Гергьовден, защото 6 май през 2020-а е в сряда. През летните месеци юни, юли и август няма допълнителни почивни дни. Септември обаче ще започне с по-дълга почивка. 6 септември - Ден на Съединението, е в неделя, заради което почивен ще бъде и следващия ден - 7 септември, понеделник. Неработен ще бъде и 22 септември - Ден на независимостта, вторник. През октомври и ноември няма допълнителни почивни дни. За коледните празници през декември обаче пък ще се радваме на цели пет неработни дни - между 24 до 28 декември. Нова година - 1 януари, се пада в петък. Така официално първият работен ден през 2021 г. ще бъде чак на 4 януари, понеделник.", "date": "2019.12.17", "title": "Колко работим и колко почиваме през 2020 "}
