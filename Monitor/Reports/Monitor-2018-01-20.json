{"url": "http://www.monitor.bg/a/view/55399-166-%D0%BC%D0%B0%D1%88%D0%B8%D0%BD%D0%B8-%D0%BD%D0%B0-%D0%B1%D0%BE%D1%80%D0%B1%D0%B0-%D1%81-%D0%BE%D0%B1%D0%B8%D0%BB%D0%BD%D0%B8%D1%8F-%D1%81%D0%BD%D0%B5%D0%B3%D0%BE%D0%B2%D0%B0%D0%BB%D0%B5%D0%B6-%D0%B2-%D1%81%D1%82%D0%BE%D0%BB%D0%B8%D1%86%D0%B0%D1%82%D0%B0/", "text": "\n                    Във връзка с обилния снеговалеж в София в момента 166 машини са на терен, съобщиха от пресцентъра на Столичната община. Изпълняват се обработки със смеси срещу заледяване, както и бутане на снежна маса от пътните платна. Обработват се приоритетно улици и булеварди, по които се движи градският транспорт във всички 24 райони на Столична община.\n\nВ момента градският транспорт се движи по обичайните си маршрути. Затруднено е движението по линия 64 от Бояна до кв. \"Драгалевци\".\n\nСтоличната община напомня на шофьорите да карат внимателно и със съобразена скорост.\n                    ", "date": "2018.01.20", "title": "166 машини на борба с обилния снеговалеж в столицата"}
{"url": "http://www.monitor.bg/a/view/84828-%D0%9C%D0%B5%D1%80%D0%BA%D0%B5%D0%BB-%D0%BF%D1%80%D0%B8%D1%81%D1%82%D0%B8%D0%B3%D0%B0-%D0%BF%D1%80%D0%B8-%D0%91%D0%BE%D1%80%D0%B8%D1%81%D0%BE%D0%B2/", "text": "\n                    Канцлерът на Германия Ангела Меркел пристигна днес на работно посещение в София, по покана на министър-председателя Бойко Борисов, съобщиха от правителствената пресслужба.Очакваме много от Българското председателство и споделяме целите му. Това каза канцлерът на Германия Ангела Меркел след срещата с премиера Бойко Борисов. „Благодаря за сърдечния прием в София. Радвам се, че имам възможност в началото на Българското председателство да гостувам тук. Очакваме много от него, подготвено е отлично от българското правителство. Мотото „Съединението прави силата“ е точно това, от което има нужда ЕС“, заяви Меркел. По думите й от географското си положение България може да направи много за развитието на отношенията със съседите си. „Много активно говорихме за тези отношения. Например за неформалната среща, която иска да се проведе в София за Западните Балкани. Напълно споделяме целите на Българското председателство“, коментира тя.\"Добрият живот в мирна Европа се нуждае и от участието на Западните Балкани, от това те да получат европейска перспектива. Трябва да покажем видими успехи, ще поканим Великобритания към така наречения „Берлински процес“, който Германия иницира тази година. Ще работим ръка за ръка\", заяви Меркел. \"Трябва да улесним процеса на свързаност, тоест да дадем възможност на хората да се свържат чрез инфраструктурата. Ще насърчим инфраструктурните проекти и ще работим в тясно сътрудничество\", допълни тя. По отношение на сътрудничеството с Турция и въпросите за миграцията, тя отбеляза, че България ще продължи работата по досието за общата европейска политика в областта на убежището.\"Искам да благодаря на България за начина, по който пази нашата външна граница, тази задача е изключително трудна, особено по българо-турската граница. \"Фронтекс\" подкрепя България, Германия подкрепя България с думи и дела, основната работа обаче трябва да бъде свършена тук, за което искам да ти благодаря\", обърна се тя към премиера Борисов.\"Приветствам идеята на България да изгради във Варна газов хъб, който да диверсифицира доставките на газ в Европейския съюз. България има стратегическо положение по отношение на тези проекти затова ние го подкрепяме\", каза още Ангела Меркел.Щастлив съм от това, че ЕС води мирна, добросъседска политика. Ще направим всичко възможно да нормализираме отношенията с големите ни съседи. Европа има нужда от мир и спокойствие и тогава тя е най-доброто място за живеене. Това каза премиерът Бойко Борисов на съвместен брифинг с германския канцлер Ангела Меркел.Нищо повече за Западните Балкани не подхожда от Берлинския процес.Някак си отдъхнах, когато чувам, че финансирането на магистралите, жп линиите, пристанищата - това е невероятен жест към Балканите, към свързаността, да дойдат инвеститори, да се развие туризма, движението на стоки и товари. За един процес финансирането гарантира успеха му в случая. Имаме вече сериозно ангажиране на ЕС и в лицето на канцлера.  Бойко Борисов благодари на германския канцлер за подкрепата на страната й.Меркел и Борисов са се срещали многократно в Брюксел и на международни форуми, в Берлин. Това обаче е второто посещение на канцлера у нас след еднодневната визита през октомври 2010 г. Основните теми на разговорите й тогава - с премиера Бойко Борисов и с президента 2002-2012 г. Георги Първанов, са били германските инвестиции в България и бизнесклиматът, проблемът с ромите в Европа и готовността на страната ни за присъединяване към Шенгенското пространство.\n\n\n                    ", "date": "2018.01.20", "title": "Меркел след срещата с Борисов: Напълно споделяме целите на Българското председателство (обновена)"}
{"url": "http://www.monitor.bg/a/view/14691-%D0%9E%D1%87%D0%B0%D0%BA%D0%B2%D0%B0-%D0%BD%D0%B8-%D0%BC%D1%80%D0%B0%D1%87%D0%B5%D0%BD-%D1%83%D0%B8%D0%BA%D0%B5%D0%BD%D0%B4-%D0%B8-%D0%B7%D0%B0%D1%81%D1%82%D1%83%D0%B4%D1%8F%D0%B2%D0%B0%D0%BD%D0%B5-%D1%81%D1%8A%D1%81-%D1%81%D0%BD%D1%8F%D0%B3/", "text": "\n                    Днес ще е предимно облачно. Около обяд от северозапад ще започнат валежи от дъжд, които до вечерта ще обхванат цялата страна. Отначало в Дунавската равнина, а до края на деня в по-голямата част от страната, вятърът ще се ориентира от северозапад и ще започне застудяване, с което до вечерта в Северна и високите полета на Западна България, дъждът ще преминава в сняг. Не се очаква образуване на съществена снежна покривка. В югоизточните райони през по-голямата част от деня вятърът ще се задържи от юг, температурите ще останат сравнително високи и там валежите ще са от дъжд. Минималните температури ще са предимно между минус 3° и 2°, максималните – от 4° до 9°, в югоизточните райони – малко по-високи. Такава е прогнозата за времето на Националния институт по метеорология и хидрология (НИМХ), съобщи за Агенция „Фокус” дежурният синоптик Евгения Егова. Атмосферното налягане е по-ниско от средното за месеца - ще се повишава. По Черноморието ще бъде предимно облачно. След обяд и привечер на места ще превали дъжд, който в северните райони ще се примесва със сняг. Ще духа умерен вятър от югозапад, който след обяд ще започне да се ориентира от северозапад. Максималните температури ще са 8°-12°. Температурата на морската вода е около 8°. Вълнението на морето ще е 2-3 бала. В планините ще бъде предимно облачно и ветровито, със силен и бурен вятър от западната четвърт. На много места ще има валежи от сняг, в Странджа и Сакар – от дъжд. Максималната температура на височина 1200 метра ще е около 5°, на 2000 метра – около минус 2°. През нощта срещу неделя от запад на изток валежите от дъжд и сняг ще спрат, от запад облачността временно ще се разкъса и намалее до ясно. В неделя северозападният вятър ще се смени с югоизточен. Бързо ще се заоблачи и по-късно отново ще завали, в планинските райони на Западна България и в планините - сняг, в останалата част от страната - дъжд. През нощта срещу понеделник валежите ще се усилят и ще продължат и в понеделник, като най-голяма е вероятността за значителни валежи в Предбалкана и и Родопската област. От североизток, по-късно от северозапад и север, с усилване на вятъра, ще нахлува още студен въздух и в понеделник вече навсякъде ще вали сняг, ще се образува снежна покривка. Има вероятност поради снеговалежите и силния вятър, особено в Източна България и по планинските проходи, да се създаде сложна обстановка - намалена видимост, навявания и преспи. Във вторник ще е доста студено - минималните температури ще са между минус 12° и минус 7°, дневните в повечето райони също ще са отрицателни. В Източна България ще е все още и ветровито. Облачността ще се разкъса. Снежната покривка ще се задържи.\n                    ", "date": "2018.01.20", "title": "Очаква ни мрачен уикенд и застудяване със сняг"}
{"url": "http://www.monitor.bg/a/view/79567-%D0%9F%D0%BE%D1%81%D0%BB%D0%B5%D0%B4%D0%BD%D0%B8%D1%8F%D1%82-%D0%A1%D0%BF%D0%B0%D1%80%D1%82%D0%B0%D0%BD-%D0%B7%D0%B0%D0%BE%D1%80%D0%B0-%D0%B2-%D0%B7%D0%B5%D0%BC%D1%8F%D1%82%D0%B0-%D0%BF%D1%80%D0%B8-%D1%80%D1%83%D0%BB%D0%B8%D1%80%D0%B0%D0%BD%D0%B5/", "text": "Съмняват се в грешка на пилота или че инцидентът е станал заради силен порив на вятъра, Военна прокуратура разследва гафа при учебната маневра\n                    Последният военен транспортен самолет C-27J „Спартан“ на българските ВВС заора в земята при извършване на учебна маневра на пистата. Това станало по обяд на 19 януари в Авиобаза „Граф Игнатиево”. Пострадали военнослужещи от екипажа на самолета няма, съобщиха лаконично чак вечерта в същия ден от пресслужбата на ВВС. Оттам не уточниха нито в колко часа е станал гафът, нито какви са причините за приземяването на единствения останал ни от общо три, Спартани.Военните запазиха пълно мълчание и в почивния съботен ден, като нито командирът на авиобазата бриг.ген. Иван Лалов пожела да внесе яснота по случилото се, нито от ръководството на ВВС вдигаха мобилните си телефони. По неофициална информация обаче най-вероятната причина за инцидента е пилотска грешка. Според списание „Аеро” случилото се е в резултат на силния вятър и на конструктивни особености на самолета – при рулиране машината се е наклонила на едната си страна, като е ударила земята с полукрило и витло. Според хора от село Граф Игнатиево, където е разположена военната авиобаза, в петък времето е било тихо, слънчево и не е имало силни пориви на вятъра.Според специалисти C-27J „Спартан“ има конструктивна особеност, която може би е причината за случилото се. Колесниците му са точно под фюзелажа и затова балансът при рулиране на земята е много крехък. Изискват се много големи умения на пилота при рулиране и постоянен баланс между спирачките и тягата на винтовете, смятат експерти. За разлика от повечето руски самолети, при които колесниците са разположени под крилата, на „Спартан” колесниците са под фюзелажа, крилата са с надфюзелажно разположение и центърът на тежестта е разположен високо нагоре.Най-затруднено се рулира в условия на страничен вятър, когато летателният апарат не е натоварен. Умението да се рулира с този летателен апарат изисква много специални умения и много по-дълъг процес на обучение на летателния състав, отколкото при други подобни самолети, потвърждават и бивши пилоти.Според тях поведението на самолета при рулиране силно се променя в зависимост от това дали е натоварен и доколко, в условия на какъв страничен вятър се извършва рулирането и какъв е радиусът на завоя. Замисълът при този летателен апарат е да завърши рулирането без помощни средства до пълна и окончателна базова позиция за товарене и разтоварване. „Понякога всяка педя е важна. Заобикалят се наземни средства, товари. Работи се върху съкратени времена за базиране, евакуация, доставка на боеприпаси при бойни условия. Умението на военните пилоти да съкращават времето за рулиране е с по-високи изисквания заради презумцията, че летището би могло да бъде под обстрел, обсада или да се извършва хуманитарна акция, извозване на ранени. Условията за нарушаване на баланса и възникване на произшествие стават понякога и за част от секундата”, обясняват те. Екипажът няма време за реакция, дори при опитен инструктор. Пример за това е внезапен порив на вятъра, косо на рульожката. Не само вятърът променя условията на рулиране. Поведението на летателния апарат е различно при различните температури, като например обледяване на рульожката, загуба на видимост поради мъгла и други. За разлика от гражданските самолети, военният не е улеснен да бъде воден от пилотна кола „follow me”.Междувременно стана ясно, че Военно-окръжната прокуратура в Пловдив се е сезирала за инцидента със Спартана и е започнато досъдебно производство, съобщи по bTV зам.-министърът на отбраната Анатолий Величков.Инцидентът с последния останал ни „Спартан” породи оживени дискусии в специализираните авио форуми на военните. „Защо един път не блъснаха така у земята Ан-26 или Ан-30 или Ан-12? Тези три еднакви удари на крило и двигател на Спартан и на трите налични самолета, три пъти удар в земята без колесник на Пилатуса - това вече не са случайности, а масово и систематично явление”, пише един от потребителите на такъв форум. \n\n\n                    ", "date": "2018.01.20", "title": "Последният „Спартан” заора в земята при рулиране"}
{"url": "http://www.monitor.bg/a/view/58428-%D0%A0%D1%83%D1%81%D0%B5%D0%BD%D0%B5%D1%86-%D0%B8%D0%B7%D0%B2%D0%B0%D0%B4%D0%B8-%D0%BA%D1%80%D1%8A%D1%81%D1%82%D0%B0-%D0%B2-%D0%93%D0%B5%D0%B2%D0%B3%D0%B5%D0%BB%D0%B8%D1%8F/", "text": "\n                    Вчера  23-годишният Теодор Цветков от Русе извади кръста от река Вардар в македонския град  Гевгелия. Богоявление, което тук наричат Водици се празнува по Грегорианския календар след Нова година. Четиресет смелчака се хвърлиха в ледените води на Вардар пред хиляди граждани,а най-сръчен и бърз се оказа младият  русенец. Те му честитиха и му пожелаха много здраве, като поръчаха да обиколи със Светия Кръст всички гевгелийски домове за здраве и берекет. Теодор обеща, че парите, които ще събере ще ги внесе за лекуване на болни деца в града.\n\nКметът на Гевгелия Сашо Поцков му подари лап-топ, а от фармацевтичната къща „Зегин“ го дариха с телевизор. Водици в Македония се празнува 2 дни – вчера и днес.\n                    ", "date": "2018.01.20", "title": "Русенец извади кръста в Гевгелия"}
{"url": "http://www.monitor.bg/a/view/11074-%D0%93%D1%80%D1%83%D0%BF%D0%B0-%D0%BE%D1%82-%D1%80%D0%B0%D0%BD%D0%B3%D0%B0-%D0%BD%D0%B0-manowar-%D0%BA%D0%BE%D1%80%D0%BE%D0%BD%D1%8F%D1%81%D0%B2%D0%B0-%D0%92%D0%B0%D1%80%D0%BD%D0%B0-%D0%B7%D0%B0-%D1%81%D1%82%D0%BE%D0%BB%D0%B8%D1%86%D0%B0-%D0%BD%D0%B0-%D1%80%D0%BE%D0%BA%D0%B0/", "text": "\n                    Една от най-големите рок групи от ранга на Менуър идва във Варна за готвения през лятото грандиозен фестивал, чиято подготовка вече е в ход. Рокфестът ще разтърси града на 18 и 19 август в откритата атракционна зона на Морска гара и ще постави началото на поредица подобни пряви, които да се превърнат в трайна традиция и емблема на лятна Варна. Датите не са избрани случайно, а са свързани с Деня на Варна, 15 август и седмичната програмата за неговото честване, като рок фестивала ще даде финалния му акорд. Очаквайте нещо грандиозно и невиждано досега у нас, коментира главният двигател по организирането на събитието, бившият кмет на Каварна, Цонко Цонев. В двата фестивални дни, посветени на рока, публиката ще може да гледа наживо изпълненията на 8 банди, заяви Цонко и обеща, че „Ще е яко размазване!“ Той не крие, че съвместно с кмета на града, Иван Портних имат амбицията да превърнат Варна в новата столица на рока. Засега не изнасяме подробности за това събитие, защото все още се водят преговори с импрсарските агенции на групите. Единственото, което мога да кажа е, че гвоздеят на програмата е осигурен, открехва леко завесата Кметъла. Вече е уточнен ангажимента на групата и след подписването на договора, през следващата седмица новината за нейното име и програма, ще бъдат специално огласени. Засега се знае, че подготовката, съвместно с домакините от община Варна, върви под пълна пара, като вече е направено логото на фестивала, отпечатани са банерите, подготвя се програмата, организацията по посрещане, настаняване и изява на рок групите и всичко до най-малките подробности. Досега нямаше никаква официална информация за бъдещата музикална проява, докато преди 10-тина дни Цонко, който през кметуването си превърна малкия северен морски град в свещено място за феновете на рок музиката, публикува във Фейсбук снимка, на която разговаря в община Варна с кмета Портних. В текста под нея „Какво ли ще има във Варна през август?“ той за първи път загадъчно намекна за бъдещото лятно избухване край морето. Публикацията хвърли във възторг меломаните, които с години чакаха подобно голямо шоу на местна сцена. Голяма роля за това има и Община Варна, която не крие амбициите си, а и определено има планове, да продължи традицията на големителетни музикални прояви, след като през миналото лято даде сцена за грандиозния концерт MTV presents Varna Beach. За идеята да се премести рок столицата от Каварна във Варна се заговори още от 2014 година, когато Цонев показа на варненци колекцията си от електрически китари, подарени му от световно известни рок звезди, станали през годините негови добри приятели. Тогава с Портних позираха заедно и  посвириха по време на откриването на пътуващата изложба, наречена „Музеят на на Кметъла“, която започна турнето си от морската столица.  Варненският кмет имаше удоволствието да докосне струните на китарата на великия Глен Хюз и още пази спомена за това преживяване. След като Цонко загърби кметуването и се отдаде на рок заниманията си, се стигна и до момента, в който си стиснаха ръце с варненския градоначалник и двамата вече работят за голямото избухване, с което официално ще коронясят Варна за новата рок столица на България.\n                    ", "date": "2018.01.20", "title": "Група от ранга на Manowar коронясва Варна за столица на рока  "}
{"url": "http://www.monitor.bg/a/view/10353-%D0%95%D0%BA%D0%B0%D1%82%D0%B5%D1%80%D0%B8%D0%BD%D0%B0-%D0%97%D0%B0%D1%85%D0%B0%D1%80%D0%B8%D0%B5%D0%B2%D0%B0-%D0%A0%D0%B5%D0%B0%D0%BB%D0%B8%D1%81%D1%82%D0%B8%D1%87%D0%BD%D0%BE-%D0%B5-%D1%82%D0%B0%D0%B7%D0%B8-%D0%B3%D0%BE%D0%B4%D0%B8%D0%BD%D0%B0-%D0%9C%D0%B0%D0%BA%D0%B5%D0%B4%D0%BE%D0%BD%D0%B8%D1%8F-%D0%B4%D0%B0-%D0%BF%D0%BE%D0%BB%D1%83%D1%87%D0%B8-%D0%BF%D0%BE%D0%BA%D0%B0%D0%BD%D0%B0-%D0%B7%D0%B0-%D1%87%D0%BB%D0%B5%D0%BD%D1%81%D1%82%D0%B2%D0%BE-%D0%B2-%D0%95%D0%A1/", "text": "\n                    За мен реалистично е тази година Македония да получи покана за членство в Европейския съюз при напредък на преговорите за името и на плана за реформи, защото те имат доста амбициозен план. Това каза вицепремиерът и министър на външните работи Екатерина Захариева в интервю за предаването „Седмицата“ по Дарик радио.\n\nТя припомни, че Македония има статут за кандидат за член на ЕС още от 2005 г., но политиката ѝ за нерешаване на проблеми със съседите е довела до това, тя още дa не е започнала преговори за това. „Радвам се, че правителството в Македония разбра, че политиката „срещу“ не е политиката на европейските ценности“, каза още Захариева.\n\nТя определи подписването на договора за добросъседство с Македония като събитието на 2017 г. „Всъщност много правителства са работили преди това по тази сага и много се радвам, че тя най-накрая приключи. Но по-важното е, че този договор се спазва още преди да влезе в сила. Лично аз не можех да си представа например двамата премиери да отидат пред паметника на цар Самуил в София или пред паметника на Гоце Делчев в Скопие. И тази промяна в отношението на политическо ниво се усеща и между хората. А тогава, когато направим и покажем доброжелателност между двете държави, мисля, че и хората от двете страни на границата ще искат толкова да бъдат заедно, че политиците няма да имат друг избор освен да продължават да спазват договора“, коментира Захариева.\n                    ", "date": "2018.01.20", "title": "Екатерина Захариева: Реалистично е тази година Македония да получи покана за членство в ЕС"}
{"url": "http://www.monitor.bg/a/view/75880-%D0%A7%D0%B8%D0%BD%D0%B8%D1%8F%D1%82%D0%B0-%D0%BD%D0%B0-%D0%91%D1%83%D0%B7%D0%BB%D1%83%D0%B4%D0%B6%D0%B0-%D0%BF%D0%BE%D0%BF%D0%B0%D0%B4%D0%BD%D0%B0-%D0%B2-%D1%81%D0%B2%D0%B5%D1%82%D0%BE%D0%B2%D0%BD%D0%B8%D1%82%D0%B5-%D0%BC%D0%B5%D0%B4%D0%B8%D0%B8/", "text": "\n                     \n\n \n\nВключването на монумента на връх Бузлуджа сред 12-те най-застрашени културни паметници на територията на Европа е сред най-коментираните в електронните страници  на английския „Гардиън „ и специализираното  National geographic. Двете водещи издания съобщават, че европейската неправителствена мрежа „Европа ностра“ е дала силно рамо на проект, подготвен от младата българска архитектка Дора Иванова за саниране на стонабетонната конструкция и превръщането й в действащ музей.\n\n Разработката е представена чрез създадената от нея фондация „Проект Бузлуджа“, очаква се на 15 март тя да попадне сред тесния кръг от 7 обекта, които да бъдат посетени от експерти на „Европа Ностра“ и института на Европейската  инвестиционна банка за да бъде анализирано състоянието им.\n\nИзпълнителният директор на мрежата , французинът Денис де Кергорле коментира пред „Гардиън“, че списъкът с 12-те обекта на територията на няколко европейски държави, сред които е и България е преди всичко апел за действие.\n\n „Ние настояваме заинтересованите обществени и частни заинтересовани страни на национално и европейско равнище да обединят усилията си и да спасят паметниците. Те са част от нашата споделена история и трябва да бъдат запазени за бъдещите поколения!“, заявява той.\n\nИ двете издания са включили линкове към страницата на фондация „Проект Бузлуджа“, където арх. Дора Иванова е развила идеите си за бъдещето на саморазрушаващия се от 27 години величествен паметник, проектиран някога от арх. Георги Стоилов и струвал на държавата над 14 млн долара.\n\nПредставени са и илюстрации за сегашното състояние на конструкцията и полуунищожените ценни мозайки във вътрешността, някои от които вече се търгуват „на парче“ в Интернет, ако и да са собственост на държавата.\n                    ", "date": "2018.01.20", "title": "Чинията на Бузлуджа попадна в световните медии  "}
{"url": "http://www.monitor.bg/a/view/75411-4%D0%B3%D0%BE%D0%B4%D0%B8%D1%88%D0%BD%D0%BE-%D0%B4%D0%B5%D1%82%D0%B5-%D0%BF%D0%BE%D1%87%D0%B8%D0%BD%D0%B0-%D0%B2-%D1%80%D0%B0%D0%B7%D0%BB%D0%BE%D0%B6%D0%BA%D0%B0%D1%82%D0%B0-%D0%B1%D0%BE%D0%BB%D0%BD%D0%B8%D1%86%D0%B0/", "text": "\n                    4-годишно момченце почина снощи около 22.00 часа в детско отделоение на разложката болница. 2 часа след леталния изход детето е транспортирано в благоевградската патоанатомия за аутопсия: „То е страдало от детска церебрална парализа и астма. Въпреки проведените спешни реанимационни мероприятия се е стигнало до летален изход. Тялото на детето е транспортирано до Благоевград, където ще бъде извършена аутопсия и съдебно-медицинска експертиза“ – това съобщи директорът на здравното заведение в Разлог доктор Божидар Велев. Преди 15 дни детето е било хоспитализирано с диагноза бронхопневмония и астматични пристъпи.   Тази сутрин около 40 цигани обградиха входа на болницата в Разлог. Роднини заплашват със саморазправа докторите в МБАЛ-Разлог.\"Искаме си детето, защо не ни го давате? Защо не ни дадохте направление да го лекуваме в Благоевград? Вие сте некадърни доктори, убихте ми детето\", ридаеше майката пред болницата.    Към момента не са ясни причините за фаталния край на детето. Резултатите от аутопсията ще бъдат ясни в понеделник.   По случая е образувано досъдебно производство. На място има полицейски екипи от Районно управление – Разлог.\n\n\n                    ", "date": "2018.01.20", "title": "4-годишно дете почина в разложката болница, десетки роми се надигнаха срещу лекарите"}
{"url": "http://www.monitor.bg/a/view/34806-%D0%A6%D0%B8%D1%81%D1%82%D0%B5%D1%80%D0%BD%D0%B0-%D1%81-%D0%B3%D0%B0%D0%B7-%D0%B4%D0%B5%D1%80%D0%B0%D0%B9%D0%BB%D0%B8%D1%80%D0%B0-%D0%BD%D0%B0-%D0%B3%D0%B0%D1%80%D0%B0-%D0%91%D1%8F%D0%BB%D0%B0/", "text": "\n                    Цистерна с газ част от влакова композиция дерайлира на гара Бяла. По първоначална информация няма пострадали. Няма изтичане на газ от цистерната, няма опасност и за местните хора. На място са изпратени екипи на пожарната и полицията. Изпратен е и кран, който да вдигне цистерната.В 09.25 ч., в гара Бяла, маневрен състав на Булмаркет извършва маневра, без да е получил разрешение за извършването й. Вследствие на това, извън релсите с първата талига излиза един от вагоните, пълен с пропан-бутан. Това съобщиха от пресцентъра на Национална компания \"Железопътна инфраструктура\" (НКЖИ).\nНяма прекъсване на движението на влаковете в участъка. В 12.30 часа вагонът е върнат на релсите. Няма изтичане на газ от вагона. Няма и не е имало опасност за населението. Назначена е комисия за установяване на причините за инцидента.\n\n\n                    ", "date": "2018.01.20", "title": "Цистерна с газ дерайлира на гара Бяла (обновена)"}
{"url": "http://www.monitor.bg/a/view/80786-4-%D0%BC%D0%B0%D0%BA%D0%B5%D0%B4%D0%BE%D0%BD%D1%86%D0%B8-%D0%B2-%D0%B1%D0%BE%D0%BB%D0%BD%D0%B8%D1%86%D0%B0-%D1%81%D0%BB%D0%B5%D0%B4-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%BD%D0%B0-%D0%BF%D1%8A%D1%82%D1%8F-%D0%94%D0%BE%D0%B1%D1%80%D0%B8%D0%BD%D0%B8%D1%89%D0%B5%D0%91%D0%B0%D0%BD%D1%81%D0%BA%D0%BE/", "text": "\n                    Четирима македонци пострадаха и са настанени в болница след катастрофа тази нощ на пътя Добринище-Банско, предаде БГНЕС. Сигналът за пътно-транспортното произшествие е подаден в 23.50 ч. снощи. В района на храм „Св. Георги Победоносец” лек автомобил с македонска регистрация излиза от пътя и се преобръща няколко пъти. Две линейки от Банско и Разлог пристигнат на местопроизшествието, пожарникари са рязали купето на автомобила, за да извадят водача и тримата му спътници. Четиримата пострадали са настанени в МБАЛ-Разлог, няма опасност за живота им. Те са трима мъже на по 48 години и една жена на 41 г. Те са с различни наранявания-контузии на гръден кош, глава, съмнения за фрактури на прешлени, както охлузвания и контузии на тялото и крайниците. Има съмнения за употреба на алкохол от страна на водача, взета му е кръвна проба.\n                    ", "date": "2018.01.20", "title": "4 македонци в болница след катастрофа на пътя Добринище-Банско"}
{"url": "http://www.monitor.bg/a/view/57341-%D0%9F%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%B2-%D0%A1%D0%90%D0%A9-%D0%BE%D1%81%D1%82%D0%B0%D0%BD%D0%B0-%D0%B1%D0%B5%D0%B7-%D0%BF%D0%B0%D1%80%D0%B8-%D0%B8-%D1%81%D0%BF%D1%80%D1%8F/", "text": "\n                    Частичната парализа на правителството на САЩ е почти сигурна след решаващо гласуване в Сената, на което не се споразумяха за нов бюджет. \n\nРепубликанците и демократите не са успели да постигнат компромис по бюджета въпреки интензивните преговори и намесата на президента Тръмп, предаде Франс прес.\n\nРепубликанското мнозинство в Сената (51 от 100 места) не успя да убеди достатъчно демократи да приемат нормативен акт за временно финансиране на федералния бюджет в замяна на допълнителни преговори по статута за стотици хиляди млади имигранти, които са пристигнали незаконно в САЩ като деца и бяха временно защитени от експулсиране от предишния президент Барак Обама.\n\nЗа решение да се прекратят дебатите и да се премине към гласуване на временното финансиране на бюджета бяха необходими 60 гласа, но тази бройка не бе достигната.\n\nВ подкрепа на процедурното предложение гласуваха едва 50 сенатори, а 48 са против. Не е гласувал само лидерът на републиканското мнозинство в Сената Мич Макконъл.\n\n„Шътдаун”-ът на правителството на САЩ започва от полунощ и стотици хиляди федерални служители, чиято работа не се смята за критично важна, да бъдат принудени да излязат в неплатен отпуск.\n\nПредишната такава частична парализа на федералното правителство бе през октомври 2013 г. и продължи 16 дни.\n                    ", "date": "2018.01.20", "title": "Правителството в САЩ остана без пари и спря"}
{"url": "http://www.monitor.bg/a/view/21570-%D0%95%D0%BA%D1%80%D0%B0%D0%BD-%D0%B2-%D0%B3%D0%B0%D1%80%D0%B4%D0%B5%D1%80%D0%BE%D0%B1%D0%B0/", "text": "  Летим към Вала с палто на Денерис от „Игра на тронове“ срещу $950, гушваме якето на Хан Соло с автограф от Харисън Форд за $1980\n                    Ако сте фен на „Игра на тронове“ и приятел ви сервира в халба с цитат на Тирион Ланистър като „Това правя аз – пия и знам разни неща“, със сигурност тостът ще ви е по-сладък от всеки остроумен лаф на култовото джудже-дипломат от култовата поредица. В рамките на своите седем сезона сагата на HBO се превърна в поп-културен феномен, генериращ приходи от мърчандайз за милиарди долари, като част от официалния каталог на медията предлага и тематични вина, най-скъпото от които е каберне за $50 бутилката. В случай, че сте смело сърце, луда глава и парче ексхибиционист, който иска да превърне темите от любимата си лента в истинско забавление, то шопингът на костюми трябва да стане задължителна част от бюджета ви. Да скочиш в дреха, вдъхновена от холивудски блокбастъри и култови образци в телевизионното кино, е повод да се превърнеш в парти легенда сред приятелите си, и то не само на Хелоуин, или на състезание по косплей. „Монитор“ събра пет хитови сериала и пет кино хита, които могат да прекроят гардероба ви кардинално. Нагръдник от еленска кожа, наметало от овча с подплата от кравешка – това са само част от екстрите, които кара сайтът etsy.com да ви поиска $3125 за костюма на Джон Сноу в Нощния страж. За справка - Кит Харингтън го носи и при срещата си с Манс Райдър след неуспешния опит на диваците да превземат Източната кула на Вала в пети сезон. Котюр реплика на изключителното сребристо палто, с което Денерис летя на север, за да помогне на Джон и сър Джора в битката с белите бродници, е $950. Значително по-евтино – едва $103, е милитъри палтото, с което майката на драконите стъпва за пръв път във Вестерос. В цената са включени и кадифените й ботуши. Най-астрономическа цена - $9550, държи копие на роклята, с която Марджъри Тирел се омъжи за проклетия Джофри и положи заветната корона от стилизирани тръни на главата си.Бутиковата дреха наистина е идеална за тематична сватба, изработена е от лен и чист памук, и е обвита с над 300 ръчно бродирани рози. Естествено, ако сте с по-свит бюджет и не държите на автентичността, в aliexpress.com можете да намерите синият костюм с имитация на пола-панталон, с който Денерис приобщи робите на Мирийн към каузата си, за не повече от $20. В amazon.com пък има богат избор на перуки, като плитката на хал на дотраките струва малко над $20. „Това е едно дяволски добро кафе!“, би възкликнал агент Купър не само при вида на любимата си Ани, която се внедри сред странните обитатели на Туин Пийкс като сервитьорка в Double R Diner, но и заради цената на униформата й. Официалният сайт за мърчандайз на култовата поредица на Дейвид Линч twinpeaks-shop.myshopify.com предлага аскетичната одежда в небесно синьо с бели копчета и престилчица за $200. Коктейлният костюм в розово на Канди, едно от фаталните момичета в персонала на казиното, е $300 – по ирония на съдбата него можете да ползвате и ако сте аниматор на детски партита. Червеното сако тип „пиколо“ на д-р Джейкъби, в комплект с бейзболна шапка, папионка и слънчеви очила, също ще ви струва $300. Разбира се, винаги можете да се сдобиете с пластмасова реплика на дръвце от etsy.com за $38, да изровите очила с червена рогова рамка от архивите на баба си и да дадете повод за виц сред приятелите си като шизофренната Дама с дънера. Пола-молив с десен, взаимстван от паркета на Червената стая, там се класира за $35, а тя е подходяща и за тривиална бизнес среща. Колан с масивна катарама, пристегнал риза с щедро разкопчано деколте, клин и чехлички на висок ток – да бъдеш Пеги Бънди от „Женени с деца“ е една от най-благодатните опции за маскен бал. Комбинацията от трикотажна блузка с тигров принт, черен колан и слим панталон от изкуствена кожа в черно от ebay.ca ще ви струва около $50. Ако ви се свидят винаги можете да отскочите до някоя сергия на „Илиянци“, или да поискате от 60-годишната си съседка назаем някоя дрешка от диско архивите й от 80-те. Ще ви се наложи да инвестирате единствено във фамозната червена перука на пропитата от мързел и егоизъм цинична съпруга, а такива се намират и за под $15 парчето. Кожено елече с нашивка Redwood за най-малките фенове на “Синовете на анархията“ предлага amazon.com срещу $20. За да облечете невръстния си син с този символ на безскрупулната рокерска мафия от култовия сериал на Кърт Сютър обаче трябва да имате леко извратено чувство за хумор. За същата цена можете да се сдобиете с бодита, брандирани с името на моторджийския клан Samcro, и дори с биберон със стилизирано черепче. Прехвърлилите 18 фенове на поредицата, в която свекърва не се свени да убие снаха си с вилица в окото, могат да кликнат на tvstoreonline.com и да подплътят мокрите си сънища с кожен корсет и оскъдни боксерки с логото на Samcro. Садо-мазо сетът може да осъмне в гардероба на гаджето ви срещу символичните $30. За дънков елек като този на Джакс Телър – лидерът на конниците на апокалипсиса върху Харлей, изигран от Чарли Хънам, ще трябва да броите по $120. Когато говорим за „Зловеща семейна история“ като фен костюми положението е абсолютен Хелоуин – хорър гръбнака на сериала на Fox го предполага, въпреки убийствените нива на адреналин, традиционните номинации за „Еми“ и участието на титанични актьори като Джесика Ланг, Кати Бейтс и Анджела Басет в него. Предпоследния сезон на психо сагата по патент на Райън Мърфи завъртя събитията около Контесата – нимфоманка, кокетка-вамп и безскрупулен убиец, стопанисващ хотел на ужасите. Ролята бе поверена на поп чудовището Лейди Гага и дори й донесе „Златен глбоус“ за най-добра актирса в драма. За да нахлузите червената й рокля с пищен шлейф ще трябва да броите $ 30 на helloweencostumes.eu. В расото на черната монахиня от трети сезон ще скочите срещу $15, а в Латексовия мъж, който се явяваше като свръх потентен дух в пилотния сезон, ще се превъплътите срещу $60. Жартиери, перверзни костюми на прислужници и шокиращи маски – от обезобразената челюст на клоуна Пениуайз, до глава на минотавър, са сред аксесоарите, с които със сигурност ще оберете студената пот от челото на съседа навръх Вси Светии. Всеки, докоснал се до магическия свят на Джоан Роулинг, живее с илюзията, че един ден ще получи писмото си за прием в училището за вълшебства Хогуортс. Вероятността не е голяма, но ако случайно откриете перон 9 3/4 или пък с приятели искате да скочите в кожата на Хари, Рон, Хърмаяни и компания за тематично парти, трябва да се оборудвате с нужните облекло и аксесоари. Около 400 долара ще ви излеле пълен комплект за преобразяване от официалния сайт на мърчандайза на култовата поредица. Точна реплика на училищните роби на Хафълпаф, Рейвънклоу или Слидерин ще ви струва 180 долара, а за най-популярните, Грифиндор, с 20 по-скъпо. Ако искате да зарадвате и детето си с мантия на един от четирите домове на вълшебния замък, ще ви излезе 70. За шапка с логото на основателите на Хогуорст броим по 11 долара и още 30, ако искаме да разберем дали Разпределителната шапка ни мисли за смели, мъдри, лоялни или лукави. С вратовръза към съответния дом можем да се сдобием срещу 22 долара, а с шал – срещу 30. Пръчката е основното оръжие на всеки магьосник и спрямо качеството ще ни струва между 7 и 43 долара. С метла, с която едва ли ще полетим, но можем да поиграем импровизиран куидич в задния двор, може да се сдобием срещу 40 долара. Най-върлите ентусиасти могат да приютят копие на совата Хедуиг за 25 долара и да сложат маска на лорд Волдемор, духчето Доби или директора Дъмбълдор за 50-60 долара. Да се превъплътим в един от героите на най-доходоносната анимация на всички времена „Замръзналото кралство“ ще опразни джоба ни с около 150 долара. Онлайн най-голямо разнообразие с костюми от блокбастъра има за децата. Ако искате да зарадвате малкото си момиченце с роклята на Елза, това ще ви струва между 16 и 48 долара, спрямо качеството, а срещу още 20 ще я съчетаете с блестящи пантофки. Тоалетите на Ана не се славят с толкова голяма популярност и затова са по - достъпни – между 16 и 33 долара. Короната й пък може да краси главата ви срещу 10 долара. Перуките на двете сестри, скроени за деца, струват по 16 долара всяка. В сайтове като buycostumes.com може да откриете и версия за възрастни. За да се разходите и вие в тоалета на принцесата, чийто прототип е снежната кралица на Андерсън, ще ви трябват 94 долара. За роклята на Ана пък броим до 54. Перуките за възрастни са по 19 долара. За момченца и татковци има специални костюми на снежния човек Олаф, който обича топли прегръдки. Малките облекла ни костват между 5 и 20 долара, а за възрастни даваме до 66. Дори самата мисъл, че трябва да оцеляваме в антиутопичния Панем от култовата поредица „Игрите на глада“, буди желанието да се въоръжим с правилната екипировка. За да скочим в тренировъчните костюмчета на Катнис Евърдийн, която изстреля Дженифър Лорънс към звездния небосклон през 2012 г, броим по 45 долара за този от първия филм и до 70 за бронята й от втората част. С любмото оръжие на героинята – лък, можем да се сдобием срещу 13 долара, а за да го приберем в кожен колан трябва да олекнем с още 15. Най-върлите фенове на сценарий тип „Биг Брадър“, в който деца убиват деца, могат да си вземат и ръкавицата за стрелба на Катнис за 13 долара. Брошката на сойка-присмехулка, която е символ на бунта в историята, ни струва 8 долара. Мъжете, които искат да се видят като добродушния романтик Пийта или класическото лошо момче Гейл, могат да си закупят костюми на цена между 40 и 65 долара. Макар една от най-ефектните рокли в кино историята, която буквално пламна във фентъзи сагата, да е компютърен ефект, може да се окичите с черните крила, които излизат от нея срещу 45 долара. Ако искате да пренесете Силата в ежедневното си облекло, но чувството за благоприличие ви пречи да се появите на улицата с метални брони, то – не се притеснявайте, мърчандайзингът на сагата \"Междузвездни войни“ ви предлага пълно оборудване. Срещу „скромните“ 1412 долара търговци ще ви навлекат от главата до петите като чистокръвен джедай в крак с модните трендове. Пухкаво яке с дизайн, вдъхновен от облеклото на принцеса Лея, Люк Скайуокър и Хан Соло, ще ви струва, например, 400 долара, с 1580 в повече, ако е подписано от Харисън Форд, който се пенсионира от образа си на чаровния контрабандист още в „Силата се пробужда“. Към пълния комплект от джедайско облекло влизат още боти за 695 долара, чанта за 275, като са достъпни дори лак и чорапи за по 20 долара всяко. Ако към всичко това все пак добавим и необходимостта ни да се запасим и с лазерен меч, то общата сума скача с още 300 долара. Ако сте пропуснали да видите на голям екран Ема Уотсън и Дан Стивънс в „Красавицата и Звяра“, то със сигурност в домашната ви колекция фигурира любимата на малки и големи анимация от 1991 г. Ако малкото ви момиченце иска да се преобрази като Бел в прословутата сцена с валса със звяра в двореца, това ще ощети семейния ви бюджет с приблизително 460 лева. От тях 360 са само за блестящата жълта рокля, 45 – за пантофките, и 55 – за аксесоарите. Същите артикули за възрастни обаче се намират доста по-трудно. С цел да изпълните детската си мечта ще трябва да заделите и вие около 300 лв. за прочутата рокля. В немалка част от сайтовете, предлагащи мърчандайз за „Красавицата и звярът”, ще намерите и по-евтини варианти на облеклото. Средно 90 лева ще ви струва покупката от halloweencostumes.com, в aliexpress.com ще ви излезе 160 лв. Разбира се, качеството на по-евтините продукти ще ви накара да съжалявате, че вместо това не сте направили поръчката си при кварталната шивачка. С дехидратирана роза, вдъхновена от магическото цвете в историята, може да се сдобиете онлайн или в някои от родните молове. В зависимост от техния брой и начина им на аранжиране, цената им варира между 35 и над 150 лв., като най-скъпи са цветята, поставени под стъклен похлупак, които ще красят дома ви за около две години. \n\n\n                    ", "date": "2018.01.20", "title": "Екран в гардероба "}
{"url": "http://www.monitor.bg/a/view/11181-11-%D0%B6%D0%B5%D1%80%D1%82%D0%B2%D0%B8-%D0%BD%D0%B0-%D0%BD%D0%B5%D1%83%D0%BC%D0%B5%D0%BB-%D1%88%D0%BE%D1%84%D1%8C%D0%BE%D1%80-%D0%B2-%D0%A2%D1%83%D1%80%D1%86%D0%B8%D1%8F/", "text": "\n                    Единайсет души са загинали и 44 са ранени при катастрофа на автобус в провинция Ескишехир, Централна Турция, съобщиха турските осведомителни агенции.\n\nАвтобус, превозващ ученици, които били на екскурзия, рано тази сутрин излетял от шосето и се ударил в крайпътните дървета. Предполага се, че водачът е загубил контрол над превозното средство. \n                    ", "date": "2018.01.20", "title": "11 загинали и 44 ранени при катстрофа на автобус с ученици в Турция"}
{"url": "http://www.monitor.bg/a/view/45799-%D0%95%D1%80%D0%B4%D0%BE%D0%B3%D0%B0%D0%BD-%D0%B7%D0%B0%D0%BF%D0%BE%D1%87%D0%BD%D0%B0-%D0%B2%D0%BE%D0%B5%D0%BD%D0%BD%D0%B0-%D0%BE%D0%BF%D0%B5%D1%80%D0%B0%D1%86%D0%B8%D1%8F-%D0%B2-%D0%A1%D0%B8%D1%80%D0%B8%D1%8F/", "text": "\n                    Президентът на Турция Реджеп Тайип Ердоган обяви началото на антитерористичната операция в сирийския Африн и с остри нападки се обърна към САЩ, съобщиха в събота световните агенции.\nТой осъди остро действията на САЩ в Сирия, определи ги като измамна политика с цел лични игри и интереси, и посочи, че Анкара не вярва в смяната на името на престъпната организация ПКК.\n\"Въобразяват си, че ни показват мускули, като сменят името на терористичната организация и играят игрички в Сирия. Както и да се нарича тази организация, в нашите очи тя е терористична. То не бяха Сирийски демократични сили, Гранична полиция, Гранична защита, вътрешна сигурност, вие кого мамите? Тази организация е ПКК, това са нейният сирийски клон PYD /Партия на демократичното единство/ и въоръжените й отряди, и новото име няма да ги откаже от тероризма. И в Америка, и в Европейския съюз ПКК фигурира в списъците на терористичните организации\", заяви държавният глава пред партийния форум. Той подчерта, че Западът е длъжен да се съобразява и да си сътрудничи с Турция в региона, тъй като тя е съюзник.\nЕрдоган призова западните държави да преразгледат политиките си в Сирия и да прекратят сътрудничеството си кюрдските терористи от ПКК, включени в списъците на терористичните структури както в САЩ, така и в Европа.\n“За сътрудничеството с ПКК прекрасно са информирани на Запад, където правят всичко възможно, за да вкарат в заблуждение Турция и световната общественост. Впоследствие на онези, които подкрепят терористите, им се налага да правят противоречиви изявления. Ту говорят за сформиране на някаква армия в северната част на Сирия, ту сами се опровергават\", посочи турският лидер.\nБоец от кюрдските отряди в Сирия, който се е предал на турските военни на границата, е разкрил плана на ПКК, според който местното население ще бъде използвано като жив щит срещу антитерористичната операция, съобщава Анадолската агенция днес.\nЗа тази цел в населените места са прокопани тунели, като някои от тях водят пряко в жилищата. Боецът разказал, че се е присъединил към терористите в Африн преди 4 години, а преди две седмици решил да пресече сирийско-турската граница в района на провинция Килис и да се предаде на турските военни.\nТой разкрил, че кюрдските отряди са струпали оръжия и боеприпаси в огромни складове в квартал Махмудие в град Африн, в село Бурч и в град Тал-Рифат. Основната част от отрядите са дислоцирани в Африн, Тал-Рифат, Кастелджиндо, Бафлуни, Басуфани, Тънъп и Кеферджани, зенитна батарея и няколко танкове са установени по възвишението до крайграничното село Булбул, обяснил сирийският дезертьор. Според него местните младежи отказват да постъпят в редиците на въоръжените отряди на ПКК и поради това нови бойци се търсят в други райони на Сирия.\n                    ", "date": "2018.01.20", "title": "Ердоган започна военна операция в Сирия"}
{"url": "http://www.monitor.bg/a/view/52225-%D0%A1%D1%82%D0%B0%D1%80%D0%BE%D0%B7%D0%B0%D0%B3%D0%BE%D1%80%D1%86%D0%B8-%D0%BD%D0%B0-%D0%BD%D0%BE%D0%B6-%D1%81%D1%80%D0%B5%D1%89%D1%83-%D0%B4%D0%B0%D1%80%D0%B5%D0%BD%D0%B8%D0%B5-%D0%B7%D0%B0-%D1%86%D1%8A%D1%80%D0%BA%D0%B2%D0%B0%D1%82%D0%B0/", "text": "\n                     \n\nДесетки жители на Стара Загора изразиха категоричното си недоволство от намерението на общината да дари на митрополията рушащ се от десетилетие ресторант насред парка Аязмото. Обектът, някогашна собственост на „Балкантурист“ е бил приватизиран по линията на ремедетата, впоследствие е закупен от бизнесмена Стойчо Кълвачев, а след фалита на фирмите му – пуснат за продажба от банка – кредитор. Той беше откупен с 285 000 лв от община Стара Загора през 2013 година, проведе се и обществено допитване каква да бъде съдбата му. Тогава се появиха интересни предложения, включително и префасонирането му в атракцион-наблюдателна кула по проект на млад архитект от Града на липите. След петгодишно бездействие от страна на институцията старозагорският митрополит Киприан поиска сградата с 2 086 кв м разгърната застроена площ в близост до параклиса „Свети Теодор Тирон“ да бъде подарен на БПЦ и там да се направи музей на неговите предходници , владиците Методий Кусев, Павел, Климент , Панкратий и Галактион.Според владиката Киприан по този начин щяло да се изпълни волята на дядо Методий , който е родоначалника на парка, а и щяло да се внесе хармония сред обществеността.\n\nПовечето от коментиращите смятат, че подобен дар е нецелесъобразен и си задават въпроса защо музей , а не например столова, където да бъдат хранени бедните енориарши.Някои припомнят, че при управлението на Галактион в двора на митрополията беше изграден луксозен хотел уж за гостуващи свещеници, който така и не заработи, а трети питат кога ще бъдат завършени няколкото нови черкви в епархията.\n\n \n\nПредложението за дарението предстои да бъде обсъждано на първата за годината сесия на общинските съветници, което е насрочено за 31 януари.\n                    ", "date": "2018.01.20", "title": "Старозагорци  „на нож“ срещу дарение за църквата       "}
{"url": "http://www.monitor.bg/a/view/2622-%D0%A5%D0%B2%D0%B0%D0%BD%D0%B0%D1%85%D0%B0-%D0%BF%D1%80%D0%B5%D1%81%D1%82%D1%8A%D0%BF%D0%BD%D0%B8%D0%BA-%D0%BF%D1%80%D0%B5%D0%B3%D0%B0%D0%B7%D0%B8%D0%BB-%D1%87%D0%BE%D0%B2%D0%B5%D0%BA-%D0%BD%D0%B0-%D0%BE%D0%BA%D0%BE%D0%BB%D0%BE%D0%B2%D1%80%D1%8A%D1%81%D1%82%D0%BD%D0%BE%D1%82%D0%BE-%D0%B2-%D0%A1%D0%BE%D1%84%D0%B8%D1%8F/", "text": "\n                    Полицията откри и задържа шофьора, блъснал вчера пешеходец на Околовръстното шосе в София. В петък сутринта в 8:27 ч в района на Чепинско шосе бе открито тяло на мъж. При първоначалния оглед беше направен изводът, че той е жертва на пътнотранспортно произшествие, а извършителят е избягал.\n\nВ хода на работата по досъдебното производство под наблюдението на Софийската градска прокуратура е установен извършителят – С.М., 24-годишен от София. С прокурорско постановление наложената му мярка за задържане е удължена до 72 часа, информира пресцентърът на МВР.\n                    ", "date": "2018.01.20", "title": "Хванаха престъпник, прегазил човек на околовръстното в София"}
