{"url": "http://www.monitor.bg/a/view/50858-%D0%A5%D1%80%D0%B8%D1%81%D1%82%D0%BE%D1%81-%D0%92%D0%BE%D1%81%D0%BA%D1%80%D0%B5%D1%81%D0%B5/", "text": "\n                    \nХристос воскресе из мертвих, смертию смерт поправ и сущим во гробех живот даровав.\n\n\n \n                    ", "date": "2018.04.07", "title": "Христос Воскресе!!!"}
{"url": "http://www.monitor.bg/a/view/73053-%D0%93%D0%BB%D0%B0%D0%B4-%D0%B7%D0%B0-%D0%BA%D0%BB%D0%B8%D1%81%D0%B0%D1%80%D0%B8-%D0%BA%D0%BE%D0%B8%D1%82%D0%BE-%D0%B4%D0%B0-%D0%B5%D0%B2%D0%B0%D0%BA%D1%83%D0%B8%D1%80%D0%B0%D1%82-%D0%BF%D1%80%D0%B8-%D0%BF%D0%BE%D0%B6%D0%B0%D1%80%D0%B8/", "text": "Храмовете с врати наопаки и без аварийни изходи\n                    В столичните храмове масово липсват клисари, които са основните служители на църквите, отговарящи за евакуацията при евентуален инцидент. Това съобщиха за „Монитор“ от пожарната и поясниха, че все по-често констатират тези липси. Това налага провеждането по няколко пъти на инструктажи в храмовете.\n\n„Оказва се, че много клисари, които са били обучени как да реагират при евентуален инцидент, напускат молитвения дом или пък биват отстранени поради някаква причина. При такива случаи\n\n \n\nинспекторите трябвало да правят повторно посещение\n\n \n\nпри което да инструктират новите служители. Като цяло обаче във всички храмове в София има поне по един обучен кадър, който знае откъде да изведе миряните при евентуален инцидент, как да запази самообладание и какво да направи, ако избухне пожар“, обясниха пред „Монитор“ от пожарната. Друг проблем, за който обаче е намерено решение, бил отварянето на вратите. Според изискванията за пожарна безопасност вратите трябва да се отварят навън. Според църковния канон обаче те трябва да се отварят навътре. От главната дирекция обаче са взели решение да се съобразят с канона и да не преправят вратите на храмовете. „При строежа на църкви си има канонични правила.\n\n \n\nИ според тях вратите винаги се отварят навътре\n\n \n\nТова си има своето обяснение - на Великден при литургията в полунощ миряните обикалят около храма, а след обиколките свещеникът първи влиза вътре. Той блъска вратите навътре, за да се отвори храмът и това е символ на Христовото Възкресение. Как ще блъсне вратите и как ще ги отвори, ако те се отварят навън“, обясни отец Севастиян, архиерейския наместник на Бургас. Друго нарушение, за което пожарната умишлено не санкционирала, било липсата на авариен изход. В църквите такъв нямал, въпреки че по всички наредби всяка една обществена сграда трябва да разполага с такъв. „Няма как църквите да имат аварийни изходи, това е невъзможно, защото те се строят по канон. Всеки храм има големи и високи порти, входовете са достатъчно широки, за да осигурят бърз изход на миряните в случай на нужда. Вие как си представяте църква с авариен изход, това е нелепо. Канонът не го разрешава“, обясни отец Севастиян. Затова и от пожарната няма нито една наложена глоба заради липсата на аварийни изходи, обясни свещеникът.\n                    ", "date": "2018.04.07", "title": "Глад за клисари, които да евакуират при пожари"}
{"url": "http://www.monitor.bg/a/view/38909-%D0%92%D1%8F%D1%82%D1%8A%D1%80-%D0%B8-%D0%BF%D1%80%D0%BE%D0%BB%D0%B5%D1%82-%D0%BF%D1%80%D0%B5%D0%B7-%D1%83%D0%B8%D0%BA%D0%B5%D0%BD%D0%B4%D0%B0/", "text": "\n                    Днес вятърът в цялата страна ще се ориентира от североизток и ще се усили, ще бъде умерен, в източната половина силен. Облачността ще е променлива, в Западна България предимно значителна. На места, главно в Родопската област, ще има краткотрайни валежи с гръмотевици. Преобладаващите максимални температури ще бъдат между 16° и 21°. Това съобщи за Агенция „Фокус“ дежурният синоптик в НИМХ Христо Христов. Над Черноморието ще има разкъсана облачност, през деня намаляваща до слънчево. Ще духа умерен и силен североизточен вятър. Максималните температури ще са 10-15°. Температурата на морската вода е 9-11°. Вълнението на морето ще бъде 3-4 бала.\n\nВ планините ще духа умерен до силен източен вятър. Облачността ще е предимно значителна. На отделни места ще превали дъжд, по-интензивен и с гръмотевици в Родопите. Над 2000-2100 метра валежите ще са от сняг. Максималната температура на височина 1200 метра ще бъде около 10°, на 2000 метра – около 4°.\n\nВ неделя ще продължи да духа до умерен, в Източна България и временно силен вятър от изток-североизток. Облачността над страната ще е променлива, само на отделни места в планинските райони ще превали слаб дъжд. Преобладаващите максимални температури ще бъдат между 16° и 21°, а минималните – между 5° и 10°. В понеделник вятърът чувствително ще отслабне, в много райони и ще стихне. Ще преобладава слънчево време. Сутринта ще е по-студено, но дневните температури ще се повишат. Във вторник ще бъде предимно слънчево. В следобедните часове над планинските райони в Западна България ще се развива купеста облачност, но само на отделни места ще превали краткотрайно. Повишението на температурите ще продължи.\n                    ", "date": "2018.04.07", "title": "Вятър и пролет през уикенда"}
{"url": "http://www.monitor.bg/a/view/83672-%D0%9D%D0%BE%D1%89%D0%BD%D0%B8%D1%8F%D1%82-%D0%B3%D1%80%D0%B0%D0%B4%D1%81%D0%BA%D0%B8-%D1%82%D1%80%D0%B0%D0%BD%D1%81%D0%BF%D0%BE%D1%80%D1%82-%D0%B2-%D0%A1%D0%BE%D1%84%D0%B8%D1%8F-%D1%82%D1%80%D1%8A%D0%B3%D0%B2%D0%B0-%D0%BE%D1%82-%D1%82%D0%B0%D0%B7%D0%B8-%D0%BD%D0%BE%D1%89/", "text": "\n                    Нощен градски транспорт тръгва експериментално в София от вечерта на 7 срещу 8 април 2018 година - Великденската нощ.\n\nТой е организиран в 4 автобусни линии и те се пресичат в града така, че да има връзка с всички квартали. Автобусите ще се движат от 00.00 часа до 04.00 часа. Общата спирка на четирите линии, които ще носят съответно следните номера № 1, № 2, № 3  и № 4, ще е на площад \"Княз Александър Първи\".\n\nЦената на нощната карта за всички линии е 2 лева, а тя ще се продава от кондуктори вътре в превозните средства.\n\nКолите на обществения транспорт ще имат отличителни знаци за нощен превоз, а спирките ще бъдат брандирани, така че да е ясно, че колите минават оттам.\n\nЛиния № 1 ще върви по маршрута ж.к. \"Люлин 1, 2\" –  ж.к. \"Младост 4\". Тази с № 2 ще свързва  кв. \"Обеля\" и ж.к. \"Студентски град\". Автобусите с номер № 3 ще се движат между  ж.к. \"Овча Купел 2\" и ж.к. \"Левски\" (Автостанция Изток), а тези от № 4 – между ж.к. \"Дружба 2\"  и  ж.к. \"Гоце Делчев\".\n\nВъв всички пунктове за продажба на превозни документи ще има карти с новите маршрутни схеми.\n\nВъв всеки от автобусите има видеонаблюдение, както и паникбутон за шофьорите и кондукторите.\n\nКарта с маршрутни разписания на нощния градски транспорт  ще може да се намери в пунктовете на Център за градска мобилност, както и на официалния сайт на Центъра за градска мобилност и на Столична община.\n\nЗа по-добра информираност на пътниците ще бъдат поставени и указателни табели.\n                    ", "date": "2018.04.07", "title": "Нощният градски транспорт в София тръгва от тази нощ "}
{"url": "http://www.monitor.bg/a/view/33639-%D0%9E%D1%82%D0%BC%D0%B5%D0%BD%D0%B5%D0%BD%D0%B8-%D1%81%D0%B0-%D0%BF%D0%BE%D0%BB%D0%B5%D1%82%D0%B8%D1%82%D0%B5-%D0%BD%D0%B0-%D0%95%D1%8A%D1%80-%D0%A4%D1%80%D0%B0%D0%BD%D1%81-%D0%BC%D0%B5%D0%B6%D0%B4%D1%83-%D0%A1%D0%BE%D1%84%D0%B8%D1%8F-%D0%B8-%D0%9F%D0%B0%D1%80%D0%B8%D0%B6/", "text": "\n                    Отменени са полетите от и до Париж, изпълнявани от авиокомпанията „Еър Франс“. Това сочи справка на сайта на Летище „София“.Причината е стачка на служителите на „Еър Франс“, включително пилотите, екипажите и наземния персонал. Те настояват за 6% увеличение на заплатата и провеждат редица еднодневни стачки от февруари насам, информира \"Фокус\".\n\nДнес в 17.35 часа трябваше от София да излети полет AF1789 до Париж „Шарл де Гол“. От френската столица у нас трябваше да кацне полет AF1788 в 16.45 часа.\n                    ", "date": "2018.04.07", "title": "Отменени са полетите на „Еър Франс“ между София и Париж"}
{"url": "http://www.monitor.bg/a/view/25524-%D0%91%D1%8A%D0%BB%D0%B3%D0%B0%D1%80%D1%81%D0%BA%D0%B8-%D0%B4%D1%83%D1%85%D0%BE%D0%B2%D0%BD%D0%B8%D1%86%D0%B8-%D0%B2-%D0%99%D0%B5%D1%80%D1%83%D1%81%D0%B0%D0%BB%D0%B8%D0%BC-%D0%B7%D0%B0-%D0%91%D0%BB%D0%B0%D0%B3%D0%BE%D0%B4%D0%B0%D1%82%D0%BD%D0%B8%D1%8F-%D0%BE%D0%B3%D1%8A%D0%BD/", "text": "\n                    Българската църковна делегация пристигна в Йерусалим, откъдето се очаква да донесе Благодатния огън.\n\nДелегацията е водена от Западно- и Средноевропейския митрополит Антоний. „Очакваме с нетърпение да влезем в храма на Светото Възкресение, където да изчакаме в молитва слизането на Благодатния огън, от който да вземем и да донесем на нашите сънародници в България. Потокът е много голям и минаваме по обикновения ред. Ще изчакаме с търпение да влезем в храма“, заяви митрополит Антоний.\n\nБългарската църковна делегация замина за Божи гроб в ранните зори и се очаква да пристигне обратно в София около 19.00-20.00 часа. По станала вече традиция, превозът на светинята се осигурява с правителствен самолет. Свещеници от цяла България ще дойдат на летището в София, ще вземат частица от благодатния огън, за да я занесат по всички епархии, а оттам и по енориите на църквата. След пристигането си в София, огънят ще се съхранява в Синодния параклис до около 23.45 часа, когато с литийно шествие се донася в патриаршеската катедрала „Св. Александър Невски“ за Пасхалното богослужение. Тази година се очаква от него да вземат за благословение и представители на съседни православни църква.\n                    ", "date": "2018.04.07", "title": "Български духовници в Йерусалим за Благодатния огън"}
{"url": "http://www.monitor.bg/a/view/74904-%D0%9F%D0%B8%D1%8F%D0%BD-%D0%BD%D0%B0-%D1%80%D0%B5%D0%BB%D1%81%D0%B8%D1%82%D0%B5-%D1%81%D0%BF%D1%80%D1%8F-%D0%BC%D0%B5%D1%82%D1%80%D0%BE%D1%82%D0%BE-%D0%B2-%D0%A1%D0%BE%D1%84%D0%B8%D1%8F/", "text": "\n                    \nМъж падна на релсите на метрото на станция „Софийски университет „Св. Климент Охридски“ малко преди 7 ч. тази сутрин, съобщи btvnovinite.bg. Той е бил във видимо нетрезво състояние. Служители на подземната железница са го извадили за минути.\n\nЗаради инцидента движението на мотрисите през станцията беше забавено за около 15 минути.\n\nВ момента няма забавяне в разписанието.\n\n\n \n                    ", "date": "2018.04.07", "title": "Пиян на релсите спря метрото в София"}
{"url": "http://www.monitor.bg/a/view/50068-%D0%91%D0%BB%D0%B0%D0%B3%D0%BE%D0%B4%D0%B0%D1%82%D0%BD%D0%B8%D1%8F%D1%82-%D0%BE%D0%B3%D1%8A%D0%BD-%D0%B2%D0%B5%D1%87%D0%B5-%D0%B5-%D0%B2-%D0%91%D1%8A%D0%BB%D0%B3%D0%B0%D1%80%D0%B8%D1%8F/", "text": "\n                    Благодатният огън вече е в България и бе занесен в Светия синод. \n\nДелегацията, оглавена от Западно- и Средноевропейският митрополит Антоний кацна на Летище София с правителствения самолет. Стотици духовници от цяла България чакат там, за да вземат частица от огъня, донесена от Божи гроб в Йерусалим часове преди Възкресение Христово. Те тръгват към епархиите и енориите, за да занесат Благодатния огън до полунощ. Благодатният огън е пренесен от Божи гроб в специални фенери. \n\nНа летище София македонските духовници, водени от митрополита на Щип Иларион, взеха благодатния огън за Великденските служби в събота в полунощ. \n                    ", "date": "2018.04.07", "title": "Благодатният огън вече е в България"}
{"url": "http://www.monitor.bg/a/view/76846-%D0%92%D0%B0%D0%BD-%D1%81%D0%B5-%D0%B2%D1%80%D1%8F%D0%B7%D0%B0-%D0%B2-%D1%82%D1%8A%D0%BB%D0%BF%D0%B0%D1%82%D0%B0-%D0%B2-%D0%BD%D0%B5%D0%BC%D1%81%D0%BA%D0%B8%D1%8F-%D0%B3%D1%80%D0%B0%D0%B4-%D0%9C%D1%8E%D0%BD%D1%81%D1%82%D0%B5%D1%80/", "text": "\n                    \n\n Ван се вряза в хора в центъра на германския град Мюнстер, провинция Северен Рейн Вестфалия, днес около 15.40 местно време, има 2 загинали и около 20 ранени, като 6 от тях са с опасност за живота съобщи местната преса. Колата се е забила в наслаждаващи се на следобедното пролетно слънце клиенти на една от най-популярните кръчми в центъра на града - \"Гросер Кипенкерл\", като е помела всичко по пътя си. По улиците е имало много хора, защото днес е бил първият топъл ден на пролетта.Засега не е известно дали инцидентът е умишлено нападение, но според източник от силите за сигурност това най-вероятно е така. Не е ясно обаче дали става дума за терористично нападение или престъпление от лични мотиви. Извършителят се застрелял, пише в. „Билд”.Според в. „Билд” престъпникът е от Мюнстер, 48-годишен немски гражданин на име Йенс. Р., който преди това не е бил познат на полицията, а „Зюддойче цайтунг” уточнява, че за сметка на това пък е бил познат на психиатрите - става дума за човек, който е имал психични отклонения и неотдавна е направил опит за самоубийство.Местните служби откриха подозрителен товар в превозното средство, на място бяха повикани сапьори, но според \"Вестфелише нахрихтен\" проверката не показала да става дума за експлозив. Целият център на града бе блокиран, а жителите - помолени да избягват тази част на града. Жилището на извършителя също бе претърсено за експлозиви.Според местния в. \"Вестфелише нахритен\" твърди се, че във вана убиец е имало още двама души, които след това са изскочили и избягали.Местната полиция съобщи в Туитър, че нейни служители са разположени на място и призовава хората да избягват или да напуснат центъра на града, за да могат спасителните екипи да работят на място, информира ДПА.Местната полиция съобщи, че в момента на нападението в центъра на Мюнстер е имало засилено полицейско присъствие, защото е била предвидена демонстрация на кюрди. Засега обаче не е ясно дали между двете събития има връзка. Полицията в Мюнстер също така призова да не се разпространяват слухове в социалните мрежи.Мюнстер е сред най-големите студентски градове в Германия (с около 50 000 студенти) и с над 300 000 жители, в който живее относително голяма колония българи. Министерството на външните работи следи ситуацията около инцидента в Мюнстер, към момента няма данни за пострадали наши сънародници.Сънародниците ни могат да се обърнат към Посолството на страната ни в Берлин на телефон +49302010922 и на Генералното консулство в Мюнхен на телефони: +498917117614 и +498917117615. Дежурният телефон в Мюнхен за почивни и празнични дни е: +491728881056.Местната полиция също даде телефон за информации +498003040303   \n\n\n\n\n \n\n\n \n                    ", "date": "2018.04.07", "title": "Отново Атентат - Луд с миниван се вряза в тълпата в Мюнстер (обновена) (СНИМКИ)"}
{"url": "http://www.monitor.bg/a/view/59403-%D0%92%D0%BE%D0%B9%D0%BD%D0%B0%D1%82%D0%B0-%D0%BD%D0%B0-%D0%A1%D0%90%D0%A9-%D0%B8-%D0%A0%D1%83%D1%81%D0%B8%D1%8F-%D1%81%D1%8A%D1%81-%D1%81%D0%B0%D0%BD%D0%BA%D1%86%D0%B8%D0%B8-%D0%BD%D0%B0%D0%B2%D0%BB%D0%B5%D0%B7%D0%B5-%D0%B2-%D0%BD%D0%BE%D0%B2-%D0%BA%D1%80%D1%8A%D0%B3-%D0%92%D0%B0%D1%88%D0%B8%D0%BD%D0%B3%D1%82%D0%BE%D0%BD-%D1%83%D0%B4%D0%B0%D1%80%D0%B8-%D0%BE%D0%BB%D0%B8%D0%B3%D0%B0%D1%80%D1%81%D0%B8%D1%82%D0%B5/", "text": "\n                    САЩ обявиха нови санкции срещу 38 руски физически и юридически лица, обвинени в участие в \"атаките на Русия срещу западните демокрации\", предадоха Франс прес и ДПА.\n\n\"Руското правителство действа в диспропорционална облага на олигарси и управляващи елити\", заяви финансовият министър Стивън Мнучин. Той обвини руското правителство в \"злонамерени действия по цял свят, включително с продължаващата окупация на Крим и подстрекаване на насилието в Източна Украйна\".\n\nОсвен това Русия снабдява правителството на сирийския президент Башар Асад, \"което бомбардира собствените си цивилни, с оборудване и въоръжение\" Русия също така \"се опитва да подкопава западните демокрации и извършва злонамерена кибердейност\", каза Мнучин.\n\nСедем олигарси, представени като близки на Кремъл и 12 фирми, които те притежават или контролират, са сред санкционираните. Сред тях са собственикът на алуминиевия гигант \"Русал\" Олег Дерипаска, Игор Ротенберг, Виктор Векселберг и Кирил Шамалов, които са важни играчи в енергийния сектор, както и милиардерът и сенатор Сулейман Керимов.\n\nСанкции са наложени и на 17 високопоставени руски правителствени представители, сред които шефът на \"Газпром\" Алексей Милер, и шефът на втората по големина руска банка ВТБ Андрей Костин.\n\nВ списъка са и вътрешният министър Владимир Колоколцев, командващият Националната гвардия Виктор Золотов и генералният секретар на руския Съвет за сигурност Николай Патрушев.\n\nВ същото време Русия обеща твърд отговор на новите санкции на САЩ срещу руски бизнесмени, предприятия и висши представители. \"Няма да оставим тази атака или която и да било нова антируска атака без твърд отговор\", заяви в декларация руското външно министерство. \"След като не постигна никакъв резултат с 50-те предишни серии от санкции, Вашингтон продължава да плаши с отказ на американски визи, заплашва руския бизнес със замразяване на активи и авоари, но забравя, че отнемането на чужда частна собственост и пари се нарича кражба\", гласи декларацията.\n\nСпоред Москва американските санкции вкарват Съединените щати в категорията страни, които са \"врагове на пазарната икономика и на честната и свободна конкуренция, тъй като те използват административни методи, за да елиминират конкуренти на чуждите пазари\".\n\n\"Никакъв натиск няма да отклони Русия от пътя, който е избрала. Той само ще покаже неспособността на САЩ да постигнат целите си и ще консолидира руското общество. Съветваме Вашингтон да се освободи възможно най-бързо от илюзията, че е може да се говори с нас, като се използва езика на санкциите\", се казва в декларацията на руското външно министерство.\n\nСАЩ наложиха вчера санкции срещу 38 личности и предприятия, които се прибавят към 24-те санкционирани в средата на март в отговор на намесата в избори и на кибератаките, за които е обвинявана Русия.\n\n \n\nМежду хората, на които са наложени санкции, има олигарси, близки до Кремъл и техните предприятия, висши руски представители и руската компания за износ на оръжия Рособоронекспорт, напомня АФП.\n\nОлигархът Олег Дерипаска каза, че решението на САЩ да му наложат санкции е \"неоснователно, смехотворно и абсурдно\" . \"Събитията от тази сутрин са много неуместни, но не и неочаквани\", се казва на декларация на Дерипаска, цитирана от Ройтерс.\n\nРуските държавни фирми, срещу които САЩ обявиха санкции, ще получат допълнителна държавна подкрепа, заяви руският министър на промишлеността и търговията Денис Мантуров, цитиран от ТАСС и Ройтерс.\n\nМантуров също така предупреди, че ще има административни наказания за руски компании, които откажат да работят със санкционираните фирми.\n\nВключването на \"Рособоронекспорт\" в списъка от санкции на САЩ има за цел изтласкването на Русия от световния оръжеен пазар, заяви представител на руската държавна корпорация Ростех, в която влиза \"Рособоронекспорт\".\n\n\"Проучваме документа и още не сме направили окончателни изводи. Фактът обаче, че на мушка е взет \"Рособоронекспорт\" потвърждава истинската цел на санкциите. Всички тези гръмки слова и обвинения са само предлог да бъде изтласкана Русия от световния оръжеен пазар. Грубо и прагматично. Това е чиста проба недобросъвестна конкуренция\", заяви той.\n\nПредседателят на Руския съюз на индустриалците и предприемачите Александър Шохин сравни санкциите на САЩ с терористични методи, предаде ТАСС.\n\n\"Съдейки по всичко, американците ще използват, с извинение за грубия израз, методите на терористите, а именно ще \"убиват заложници\". От този кремълски списък те ще изваждат по няколко души като \"заложници\" в кавички, за да видят останалите, че и тях това ги чака, ако не почнат да се държат подходящо. А подходящото поведение от тяхна гледна точка е, меко казано, да убеждават политическите власти в Русия, че тя трябва да се държи другояче\", заяви той.\n\nШохин отбеляза, че в Русия има компании, които имат активи в чужбина, включително и в САЩ. Според него предприемачите, чийто бизнес помага за развитието на икономиката на САЩ, не са застраховани срещу включването им в санкционния списък.\n\nСекретарят на руския Съвет за сигурност Николай Патрушев заяви, че новите санкции на САЩ няма да прекъснат контактите на Москва с Вашингтон.\n\nСанкционираните физически и юридически лица ще намерят начини да компенсират наложените им ограничения, каза Патрушев след заседание на Съвета за сигурност.\n\nСтаващото създава \"добър потенциал за икономическо сътрудничество с други страни\", добави той.\n                    ", "date": "2018.04.07", "title": "Войната на САЩ и Русия със санкции навлезе в нов кръг – Вашингтон удари олигарсите"}
{"url": "http://www.monitor.bg/a/view/76719-%D0%A1%D0%B0%D1%83%D0%B4%D0%B8%D1%82%D1%81%D0%BA%D0%B0-%D0%90%D1%80%D0%B0%D0%B1%D0%B8%D1%8F-%D1%89%D0%B5-%D0%BF%D1%80%D0%B5%D0%B2%D1%8A%D1%80%D0%BD%D0%B5-%D0%9A%D0%B0%D1%82%D0%B0%D1%80-%D0%B2-%D0%BE%D1%81%D1%82%D1%80%D0%BE%D0%B2/", "text": "\n                    Саудитска Арабия планира изграждането на канал, отделящ я напълно от Катар, съобщава саудитския вестник Sabq.\n\nПредвижда се каналът да бъде широк 200 метра, дълбок 15-20 метра и дълъг 60 километра. Така ще се свържат саудитския град Салва и районът Хур ал Адид, които се намират на краищата на сухопътната граница с Катар. Изграждането на канала се предвижда да струва около 750 милиона долара. Каналът ще бъде построен един километър навътре в саудитска територия, а останалата брегова ивица, ще се използва като военна защитна зона. По този начин Катар практически ще се превърне в остров.\n\nПрипомня се, че през месец юни миналата година настъпи разрив в отношенията на Катар със страните от Персийския залив заради обвинения в поддържане на тероризма и бяха прекратени всички транспортни връзки със страната от Саудитска Арабия, Обединените арабски емирства, Египет и Бахрейн.\n                    ", "date": "2018.04.07", "title": "Саудитска Арабия ще превърне Катар в остров"}
{"url": "http://www.monitor.bg/a/view/73106-%D0%9E%D1%80%D0%B1%D0%B0%D0%BD-%D0%B3%D0%BB%D0%B5%D0%B4%D0%B0-%D0%BD%D0%B0-%D1%83%D1%82%D1%80%D0%B5%D1%88%D0%BD%D0%B8%D1%82%D0%B5-%D0%B8%D0%B7%D0%B1%D0%BE%D1%80%D0%B8-%D0%BA%D0%B0%D1%82%D0%BE-%D0%BD%D0%B0-%D1%81%D1%8A%D0%B4%D0%B1%D0%BE%D0%BD%D0%BE%D1%81%D0%BD%D0%B8/", "text": "\n                    Премиерът на Унгария Виктор Орбан каза, че парламентарните избори утре са съдбоносни, защото унгарците могат да отвоюват своята страна, предаде ДПА.\n\n\"Искат отново да ви отнемат родината\", каза Орбан на митинг на неговата партия Фидес в град Секешфехервар, на 70 км югозападно от Будапеща.\n\n\"Партии, които служат на чужди интереси и политици, които платени от чужбина, искат да управляват и да превърнат Унгария в имигрантска страна\", продължи премиерът.\n\nСоциологическите анкети сочат, че съюзът между Фидес и Християндемократическата народна партия ще спечели изборите. Има възможност дори Орбан да разполага с мнозинство от две трети в новия парламент и да промени конституцията, както направи след изборите през 2010 г., отбелязва ДПА.\n\nАко опозицията спечели, предупреди Орбан, 10 000 мигранти ще бъдат преселени в Унгария от други страни в ЕС.\n\nКогато през 2015 г. бежанци и мигранти заляха Европа, Орбан бе първият лидер, който нареди да се изгради ограда от бодлива тел по границата, за да пресече наплива им. Той остро възрази на политиката на германската канцлерка Ангела Меркел към бежанците, напомня ДПА. Унгария отхвърли задължителната квота на ЕС за приемане на кандидати за убежище.\n                    ", "date": "2018.04.07", "title": "Орбан гледа на утрешните избори като на съдбоносни"}
{"url": "http://www.monitor.bg/a/view/57521-%D0%92%D0%B0%D1%81%D0%B8%D0%BB-%D0%91%D0%B8%D0%BD%D0%B5%D0%B2-%D0%BF%D0%BE%D1%81%D0%B2%D0%B5%D1%82%D0%BB%D0%B8%D1%8F%D1%82-%D1%82%D1%8A%D0%BC%D0%B5%D0%BD-%D0%B1%D0%B8%D0%B7%D0%BD%D0%B5%D1%81%D0%BC%D0%B5%D0%BD/", "text": "Актьорът намеква, че Иво Фотев от „Откраднат живот“ може да се пречисти\n                    \n\nГ-н Иво Фотев е дошъл на мястото на срещата преди уречения час и без охрана. Не е с марков делови костюм и зализана прическа, а със спортно яке и сак, с разпуснати руси коси. Приветлив като слънчев лъч, който те зарежда с хормона на щастието. Съблякъл е образа на тъмен бизнесмен, както прави винаги, напускайки снимачната площадка на „Откраднат живот“, и е останал в амплоато на Васил Бинев – един от най-чаровните и талантливи бг актьори. Жалко е, че мнозина видяха очите му едва сега, покрай сериала, защото от години Васко предпочита да дава всичко от себе си в дублажа. Но, както се казва, по-добре късно, отколкото никога...Изразителният блондин имаше неголеми роли в „Секс, лъжи и тв“, във „Връзки“, но откакто купи болница „Св. Кирил“ в Сезон 5 „Критична точка“ на популярната медицинска сага, и неговата екранна популярност скочи като кръвното налягане на хипертоник напролет. Напоследък не само непознати са започнали да го спират на улицата и да го поздравяват за превъплъщението, но и се информирали от колегите му: „Кой американски актьор озвучава Васил Бинев?“ вместо обичайното „Кой наш актьор озвучава Брад Пит?“, да речем... „За ролята на Фотев всичко стана много неочаквано. Обадиха ми се по телефона и ме попитаха тези, тези и тези дати свободни ли са ми. За мое огромно учудване тези, тези и тези дати ми бяха абсолютно свободни. Не знаех какво точно ще играя, но приех, защотоНе изпитвам сантимент и болка към миналото си в театъра, но желаех да пофлиртувам с камерата“, обяснява Васко. Половинката му Силвия Лулчева – не по-малко известен тв глас и звезда от друга хитова поредица, „Столичани в повече“, веднага му дава благословията си и го поощрява да се пробва, независимо колко голям ще е ангажиментът. За щастие, персонажът се оказва ключов. „Моят оръжеен търговец е интересен човек – бизнесмен с тъмно минало, който продава смърт, но се среща с хора, чиято работа е да спасяват животи“, описва Бинев героя си. Преди да влезе в болницата в качеството си на неин собственик, Фотев се е сблъскал с гибелта на близки хора и това променя мисленето му; решил е да се откаже от старите навици и партньорства, да бъде полезен, издава актьорът. Предполага, че Фотев е искрен в своите изненадващи жестове, но дали е така – може би и сценаристите още не знаят. „Хубавото е, че се вълнувам, когато ходя на снимки, че мисля за героя в свободното си време, че всички около мен са страхотни професионалисти – продуценти, режисьори, партньори, гримьори... Отиваш там и се чувстваш значим“, споделя Васил Бинев.Родното „сериалостроене“ вече е наложило здрава традиция в портретуването на сенчести типове – Джаро, Иво Андонов... Васил е хвърлял по едно око към другите, без да следи с подробности как се развива тяхното мафиотско житие-битие. Така че стилът на мистериозния г-н Фотев не е повлиян от чужди модели, а си е изцяло негова идея и „рожба“. Той вярва, че образът ще излезе по-различен от останалите в жанра с това, че се опитва да пребори демоните си и да се измъкне от тъмнината, в която е живял. „Лошото е, че опитите му са несполучливи и малко детински, което особено си личи в отношенията с жена му: иска да бъде мил с нея, подарява й хубави неща, а в следващия момент я закопава с някое свое решение или някоя дума. Дотук не е намерил точния ход, за да се прероди“, коментира актьорът.Навремето младият Бинев създава паметни роли на сцената на Бургаския театър – достатъчно е да споменем демоничния Екзекутор от „Убийството на Гонзаго“ на Недялко Йорданов. „С театъра се обичахме много, то е като при хората – срещаш се с някого, пламва невъобразима любов, но после се явяват обстоятелства и пречки, които не ти позволяват да бъдеш толкова отдаден, колкото си бил. Или не проявяваш воля да дадеш шанс на тази връзка“, обяснява Васил доброволната си раздяла с Мелпомена. Когато го канят в София и постъпва в трупата на „Българска армия“, заварва фантастичен мъжки отбор. „Там бяха Ивайло Христов, Наско Атанасов, Миро Косев, Йоско... Те бяха на мода, те бяха в силата си, те правеха голям театър и те трябваше да играят. Аз се появих уж между тях с една-две ролички в началото, след което ме позабравиха и започнах да запълвам дупки. И както в живота, тогава дойде новата любов – дублажът, който все още ми харесва и върша тази работа с огромно удоволствие. Така театърът малко по малко взе да изчезва от обсега ми и накрая си казах: ми то няма смисъл просто да стоя и да чакам голямата роля...“, припомня си екранният Иво Фотев. Вижда, че в отбора сякаш е орисан даСамо веднъж, преди да напусне, много се двоуми дали да не си поиска роля от проф. Крикор Азарян: копнее да изиграе Мич, който плахо ухажва Бланш Дюбоа, в неговата постановка „Трамвай Желание“ по пиесата на Тенеси Уилямс. Но не го прави. И получава роля, но...на доктора. „Не съм човек, който да отиде и да каже: много те моля, искам да пробвам еди какво си... Аз винаги очаквам някой да се сети: ти май ставаш за това, ела да те пробваме...“, въздиша актьорът, когото някои фенове наричат „българския Майкъл Дъглас“ във форума на сериала. На въпроса как си представя, че би се развила кариерата му, ако се бе родил в Холивуд, Васил Бинев отговаря, че сигурно е щял да се научи да предлага себе си по-успешно и да е по-напорист. „Това се възпитава, а на мен ми е неудобно да кажа: ето, вижте ме, опитайте нещо с мен... Явно съм по-свит“. А може би пътят му щеше да е друг и в България, ако се бе родил десетина години по-рано или по-късно...Васил обаче е горд с постиженията си в озвучаването, където е давал „златния си глас“ на стотици велики актьори от Ален Делон до Шон Пен. Сред фаворитите му е Дейвид Карузо: следовател Хорейшио, „От местопрестъплението: Маями“. „При дублажа е много готино това, че се превъплъщаваш в различни герои всеки ден и емоцията е винаги различна. Когато те се изпълняват от брилянтни актьори, удоволствието е още по-голямо, защото влагаш повече актьорстване в озвучаването“, казва Бинев. Често на него му се налага да „жонглира“ с дузина персонажи в даден филм или сериал, защото за телевизиите е трудно да наемат повече дубльори. Засега не е озвучавал женски образи, но травестити – да: в сериала „Стар“.Вкъщии Васил Бинев винаги се подготвя старателно за Великден: тя боядисва яйца, меси козунаци, а той пече агнето. Тази година обаче Васко ще бъде сам по Възкресение Христово, с предварително заредени вкусотии за трапезата. Силвето и 17-годишната им дъщеря Елица ще са в Лондон, ще гледат мюзикъли – това е подарък за рождения ден на десетокласничката от Американския колеж. Актьорът ще разхожда домашната любимка, йоркширския териер Нике, извадил е и няколко книжки... Дамите, разбира се, ще му липсват, но отсъствието им ще е кратко.„Силвия е рядко честен човек, изключително трудолюбив, упорит и раздаващ се. Освен че е много талантлива артистка, тя е страхотна жена и се грижи много добре за дома и семейството ни. Затова се страхувам в остатъка от живота ни да не я нараня по някакъв начин. Да не прекрача някаква граница без да искам“, признава Васил. Плаши го това, че не му е никак трудно да играе Иво Фотев и че лошотията, „извадил“ в образа, може би е заложена и дреме дълбоко в него. „Разбирам този герой, знам и аз как мога да унижа хората пред себе си, без да съм го мислил и „наигравал“. Може би някъде скрит в мен има един такъв Иво Фотев, когото през целия си живот се опитвам да подтискам“, откровен е актьорът.За щастие, свикнал е лесно да излиза от образ. Е, когато нещо не му се е получило съвсем, фотевщината надига глава и го превръща в човек не съвсем удобен за общуване. „Но когато всичко е минало добре на терена и съм доволен от това, което съм постигнал, се прибирам вкъщи като Васил Бинев“, смее се той.\n\n\n\n\n \n\n\n \n                    ", "date": "2018.04.07", "title": "Васил Бинев – по-светлият тъмен бизнесмен"}
{"url": "http://www.monitor.bg/a/view/34084-%D0%97%D0%B5%D1%85%D1%82%D0%B8%D0%BD%D1%8A%D1%82-%D0%BF%D0%B0%D0%B7%D0%B8-%D0%BA%D0%BE%D0%B6%D0%B0%D1%82%D0%B0-%D0%BE%D1%82-%D0%B1%D1%80%D1%8A%D1%87%D0%BA%D0%B8/", "text": "Очистете червата след тежки храни, за да я запазите свежа\n                    Кожата на лицето, независимо дали е мазна, суха или смесена, се изтощава и загрубява след зимата. През пролетта е възможно тя да изгори при продължително стоене на слънце, дори само придвижване по улицата, в планината или полето. На всяко изгаряне тя реагира като на рана. Затова, дори и да ви се струва, че слънцето навън не е силно, не излизайте преди да намажете лицето си с подходящ за типа кожа крем.\n\nПреди да предприемете каквито и да е оздравителни процедури, направете парна баня, а след това изтъркайте лицето с твърда хавлиена кърпа, за да премахнете умрелите клетки. Ако кожата е мазна повече от необходимото, кремът трябва да бъде с матиращ ефект. Така лицето няма да лъщи. Почистването с маска на базата на бялата или сивата глина дава много добър ефект не само при проблемните, но и при всички видове кожата. Зехтинът или студено пресованото масло от сусам са отлично средство за сухи кожи. Препоръчва се вечер лицето да се намазва с тях. Така ще се предотврати не само лющенето й, но и ранното появяване на бръчки.\n\nВ преходния сезон са й необходими витамините А и Е, също и антиоксидантите. Те се набавят чрез обтриването със зелен чай, както и от използването  на лосиони на тази основа.\n\nАко са се появили пъпки, то два пъти дневно минавайте по тях с малко лимонов сок. Той има очистващо действие и едновременно дезинфектиращо. Освен това, чрез този цитрус се набавя така необходимия витамин С. И не на последно място е овлажняващия му ефект.\n\nВитаминните маски също са много полезни за изтощената от слънчевите лъчи през лятото кожа. Можете да си направите от настъргани моркови, краставица и яйчен жълтък. Тези маски са универсални за всеки тургор.\n\nЗа мазна кожа трябва да се ползват на белтъчна основа. Така порите няма да се запушват.\n\nСлед маската лицето трябва да се измива добре и да се нанася успокояващ крем, за да не възникне дискомфорт и усещане за сухота.\n\nЗа да излъчва кожата здраве, храненето трябва да е здравословно. Желателно е да се употребяват предимно натурални продукти и много витамини под формата на плодове и зеленчуци. Препоръчват се и около 2 литра минерална вода на ден. Ако сте имали дни с употребата на тежки храни, използвайте почивните дни, за да изчистите червата, защото приетите продукти се отразяват върху здравето на кожата.\n\nЧистият въздух е от полза за лицето, затова не забравяйте за всекидневната разходка. Ако навън вали дъжд или вее вятър, не се отказвайте да излезете. Само преди това намажете лицето си със защитен или с детски крем. Преди нанасянето на грима задължително ползвайте основа.\n\n \n                    ", "date": "2018.04.07", "title": "Зехтинът пази кожата от бръчки"}
{"url": "http://www.monitor.bg/a/view/30068-14-%D1%85%D0%BE%D0%BA%D0%B5%D0%B8%D1%81%D1%82%D0%B8-%D0%B7%D0%B0%D0%B3%D0%B8%D0%BD%D0%B0%D1%85%D0%B0-%D0%B2-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%B2-%D0%9A%D0%B0%D0%BD%D0%B0%D0%B4%D0%B0/", "text": "\n                    Четиринадесет души на възраст между 16 и 21 години загинаха в катастрофа между автобус и камион с полуремарке в Канада, предаде АФП.\n\nВ автобуса са пътували състезателите от младежкия отбор по хокей на лед „Хумболд Бронкос”, които отивали на турнир. Ранени са 14 души, от които трима са в тежко състояние.\n\nКатастрофата станала на второстепенен път в провинция Саскачеван, в Западна Канада.\n                    ", "date": "2018.04.07", "title": "14 хокеисти загинаха в катастрофа в Канада"}
{"url": "http://www.monitor.bg/a/view/74548-%D0%9F%D0%B0%D0%BD%D1%82%D0%B0%D0%BB%D0%B5%D0%B5%D0%B2-%D0%B8-%D0%94%D0%B8%D0%BC%D0%B8%D1%82%D1%80%D0%BE%D0%B2-%D1%81-%D0%BF%D0%BE%D0%B1%D0%B5%D0%B4%D0%B8-%D0%B2-wsb-%D1%81%D0%B5%D1%80%D0%B8%D0%B8%D1%82%D0%B5/", "text": "\n                    \nБългарските национали по бокс Радослав Панталеев и Кристиян Димитров постигнаха победи за своите отбори в WSB сериите на AIBA на Разпети петък вечерта.\n\nВ Загреб Панталеев отказа в третия рунд хърватския любимец Никица Радонич в категория до 91 кг. Радо донесе последната победа на тима си British Lionhearts, който взе двубоя с Croatian Knights с 4-1 успеха.\n\nПрез февруари Панталеев спечели златен медал от турнира “Странджа”, а след това записа убедителна победа над двукратния световен шампион Клементе Русо в Ливърпул в WSB.\n\nВ Париж пък Кристиян Димитров донесе успеха за френския си тим Fighting Roosters срещу Italia Thunder, като спечели мача си в кат. до 91 кг срещу Лука Д’ Ортенци по точки с 3:0 съдийски гласа (49:46, 50:45, 50:45). Благодарение на неговия успех „петлите“ спечелиха двубоя с 3-2.\n\n\n \n                    ", "date": "2018.04.07", "title": "Панталеев и Димитров с победи в WSB сериите"}
{"url": "http://www.monitor.bg/a/view/27830-%D0%A2%D0%B0%D0%BA%D0%B0-%D0%B8%D0%B7%D0%B3%D0%BB%D0%B5%D0%B6%D0%B4%D0%B0%D1%82-%D0%B1%D0%B8%D0%BB%D0%B5%D1%82%D0%B8%D1%82%D0%B5-%D0%B7%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%BE%D1%82%D0%BE-%D0%BF%D0%BE-%D1%84%D1%83%D1%82%D0%B1%D0%BE%D0%BB-%D0%B2-%D0%A0%D1%83%D1%81%D0%B8%D1%8F/", "text": "\n                    Малко повече от два месеца преди началото на световното първенство по футбол в Русия ФИФА представи дизайна на билетите за мачовете.\n\nНа тях ще има цялата важна информация за конкретните срещи - ден, час, отбори, стадион, схема на секторите и категориите, както и колко време преди началото ще бъдат допускани зрителите. За всички мачове освен финала това са три часа преди началото, а за двубоите, които ще открият и закрият шампионата - четири.\n\nНа гърба на билетите ще е отпечатан списък със забранените предмети, както и съкратени вариант на условията за използването на пропуските.\n\nБилетите са защитени с баркод и холограма.\n                    ", "date": "2018.04.07", "title": "Така изглеждат билетите за световното по футбол в Русия"}
{"url": "http://www.monitor.bg/a/view/59764-%D0%A2%D0%B5%D0%BD%D0%B8%D1%81%D0%B8%D1%81%D1%82%D0%B8%D1%82%D0%B5-%D0%B7%D0%B0%D0%B3%D1%83%D0%B1%D0%B8%D1%85%D0%B0-%D0%BC%D0%B0%D1%87%D0%B0-%D1%81-%D0%9C%D0%BE%D0%BD%D0%B0%D0%BA%D0%BE-%D0%B7%D0%B0-%D0%9A%D1%83%D0%BF%D0%B0-%D0%94%D0%B5%D0%B9%D0%B2%D0%B8%D1%81/", "text": "\n                    \nБългария загуби с 1:2 победи от Монако в решителната среща за изкачване във втора група на зона Европа за Купа \"Дейвис\".\n\nВ решителната среща на двойки Васко Младенов и Димитър Кузманов отстъпиха с 4:6, 3:6 от Ромейн Арнеодо и Бенжамен Балере за 1 час и 39 минути игра.\n\nПреди това на сингъл Александър Лазов загуби с 4:6, 4:6 от Ромейн Арнеодо, а Димитър Кузманов разгроми с 6:2, 6:1 Люка Катарина.\n\nТака българският национален отбор за Купа „Дейвис“ не успя да се върне във втора група на надпреварата, където беше за последно през 2016-а година.\n\nМачовете от Купа \"Дейвис\" се играха на кортовете на ТК „Локомотив“ в Пловдив.\n\n\n \n                    ", "date": "2018.04.07", "title": "Тенисистите загубиха мача с Монако за Купа „Дейвис“"}
{"url": "http://www.monitor.bg/a/view/12012-%D0%91%D0%BE%D0%BA%D1%81%D1%8C%D0%BE%D1%80%D0%B8%D1%82%D0%B5-%D0%BD%D0%B8-%D0%BE%D1%82%D1%81%D1%82%D1%8A%D0%BF%D0%B8%D1%85%D0%B0-%D0%BF%D1%80%D0%B5%D0%B4-%D0%90%D0%B2%D1%81%D1%82%D1%80%D0%B8%D1%8F-%D0%B2-%D0%B4%D0%B2%D1%83%D1%81%D1%82%D1%80%D0%B0%D0%BD%D0%BD%D0%B0-%D1%81%D1%80%D0%B5%D1%89%D0%B0-%D0%B2%D1%8A%D0%B2-%D0%92%D0%B8%D0%B5%D0%BD%D0%B0/", "text": "\n                    \nБългарските боксьори отстъпиха пред националите на Австрия в двустранната олимпийска среща във Виена, която предшества мача на Тервел Пулев срещу унгареца Ласло Пензеш. \nВ отбора ни място намериха главно млади боксьори, а домакините играха с титулярите си, които ще гонят квоти за игрите в Токио 2020. Българите, водени от Александър Владимиров, отстъпиха в 6 от 7-те срещи, а единствената победа за нашите записа Стефани Койков в кат. до 75 кг. Той изнесе истинска лекция на своя съперник Един Авдич в първите два рунда, но накрая спечели с неединодушно решение на съдиите. \nВ първите два двубоя българите загубиха незаслужено. Тинко Банабаков бе по-добър във втория и третия рунд на срещата си с Назари Матин в кат. до 52 кг, но съдиите предпочетоха австриеца. Загуба след това претърпя и Христо Златев от Даниел Янисиевич при 64-килограмовите. \nМачът на Петър Драганов (69 кг) срещу Марсел Румплер бе прекратен във втория рунд заради сериозни аркади над и под дясното око на българина, въпреки че нашият водеше боя и имаше шанс да стигне до победата. \nС аркада в главата още от първия рунд пък игра Благой Найденов срещу звездата на австрийците Умар Дзамбеков в кат. до 81 кг. Благой имаше няколко добри серии от удари, но за жалост отстъпи с единодушно решение на съдиите. \nПо подобен начин загуби и Иван Мечков от Щефан Николич при 91-килограмовите. При най-тежките (+91 кг) Александър Георгиев претърпя два нокдауна още в първия рунд срещу европейския вицешампион до 22 г. от преди седмица Александър Мраович. Българинът обаче успя да се съвземе и дори бе по-добрият на ринга във втория рунд, но в крайна сметка отстъпи пред австрийския си съперник.\n\n \n\n\n \n                    ", "date": "2018.04.07", "title": "Боксьорите ни отстъпиха пред Австрия в двустранна среща във Виена"}
{"url": "http://www.monitor.bg/a/view/16800-%D0%A0%D0%B5%D0%BF%D0%B5%D0%B9-%D0%B8-%D0%BB%D0%B8%D0%BF%D0%BE%D0%B2-%D1%86%D0%B2%D1%8F%D1%82-%D0%B2%D1%8A%D0%B7%D1%81%D1%82%D0%B0%D0%BD%D0%BE%D0%B2%D1%8F%D0%B2%D0%B0%D1%82-%D0%BA%D0%BE%D1%81%D0%B0%D1%82%D0%B0/", "text": "\n                    За косопада сезони няма, но той е по-интензивен през пролетта. Причината е смяната на сезоните, начина на хранене и промяната на влажността на въздуха.\n\nНародната медицина предлага простички средства за справяне с проблема.\n\n6 супени лъжици смес от репей и корени на блатен аир (Acorus, наричат го още акорус и ароматна тръстика) се заливат с 1 литър вода. След като водата кипне, се оставя да ври 15 – 20 минути. Изчаква се да изстине. От отварата се втрива в косата и скалпа два-три пъти в седмицата.\n\nЛиповият цвят спира падането на косата. Залейте 8 супени лъжици липов цвят с половин литър вода и оставете да ври 20 минути. С такава отвара мийте косата в продължение на един месец. Ако не настъпи подобрение, продължете процедурата още един месец. За да имате здрава коса, е много полезно в кожата на главата да се втрива сок от бреза и алое, чесън, мед и жълтък от яйце. От всички тези съставки вземете по 1 чаена лъжичка, разбъркайте прецизно и втрийте в скалпа. Стойте с тази маска за коса един – два час. След като измиете косата, разтрийте в нея листа от бреза.\n\nПри падане на косата и болести по кожата на главата е полезно два пъти седмично да миете главата си с отвара от корени на репей и цветове от невен (20 г репей и 10 г невен на 1 литър вода). Можете да включите и отвара от 15 г шишарки хмел.\n\nПрепоръчва се още косата  да се мие с отвара, приготвена от 3 супени лъжици корени от аир варени в продължение на 15 минути в половин литър ябълков оцет.\n\nЗа заздравяване на косата се препоръчва обикновена коприва. Приготвя се силна отвара от нея, охлажда се, за да не пари, косите се измиват с нея, като преди това са измити с шампоан.\n\nСрещу косопад се препоръчва и изпитана маска с яйце. За приготвянето й е необходимо да смесите 1 яйце с 2 супени лъжици рициново масло, 1 чаена лъжичка оцет и 1 чаена лъжичка глицерин. Бийте сместа непрекъснато, докато стане еднородна. Втрийте я в корените на косата. Покрийте главата със затоплена хавлиена кърпа, останете с маската не по-малко от 20 минути, измийте с топла вода. Ако тази процедура се повтаря поне веднъж седмично, само след месец ще забележите, че косите ви започват да стават по-гъсти, блестящи, меки и се разресват по-лесно.\n\n \n                    ", "date": "2018.04.07", "title": "Репей и липов цвят възстановяват косата"}
{"url": "http://www.monitor.bg/a/view/74022-%D0%9C%D0%B0%D0%B9%D0%BE%D0%BD%D0%B8%D0%B7%D0%B0-%D0%B8-%D0%BA%D1%80%D0%B0%D1%81%D1%82%D0%B0%D0%B2%D0%B8%D1%86%D0%B0-%D0%B7%D0%B0%D0%B7%D0%B4%D1%80%D0%B0%D0%B2%D1%8F%D0%B2%D0%B0%D1%82-%D0%BD%D0%BE%D0%BA%D1%82%D0%B8%D1%82%D0%B5-%D0%B7%D0%B0-%D0%B4%D0%BD%D0%B8/", "text": "\n                    Ноктите след зимата стават чупливи и грапави. Причина за това е недостатъчният прием на витамини и студът. Ако те не са в добра форма и трябва да ги приведете в добър вид в кратки срокове, две рецепти с натурални продукти могат да ви помогнат.\n\nМаската с майонеза ги подхранва и дори прави кожата на ръцете мека и гладка. Продуктът обаче трябва да бъде истински, т.е. тя да е домашно приготвен или да е от производител, за който сте убедени, че не продава белезникав крем с консерванти и незнайно какво още.\n\nЗа целта са ви необходими 2 – 3 супени лъжици майонеза. Изсипете ги в купичка. Потопете ноктите си в нея, можете да намажете с леко разтриване и пръстите около тях и дори ръцете до китките. Времето за престой е 5 минути. След това измийте с топла вода. Ако тази процедура се повтаря всеки ден, ноктите ви ще заздравеят за една седмица.\n\nКраставичено-ябълковата маска обогатява ноктите с витамини, от които те така много са не нуждаели през зимата.\n\nНастържете на ситно ренде половин краставица и половин ябълка, които сте обелили предварително. Изцедете сока на половин лимон, прибавете го към сместа и разбъркайте. Изсипете я в купа и потопете пръстите си в нея така, че да покриват ноктите. Те трябва да престоят в нея 15 минути, след това ръцете се измиват с топла вода.\n                    ", "date": "2018.04.07", "title": "Майонеза и краставица заздравяват ноктите за дни                "}
{"url": "http://www.monitor.bg/a/view/85918-%D0%A5%D1%80%D0%B8%D1%81%D1%82%D0%BE%D1%81-%D0%B8%D0%BD%D0%B6%D0%B5%D0%BA%D1%82%D0%B8%D1%80%D0%B0-%D0%BD%D0%B0%D0%B4-14-%D0%BC%D0%B8%D0%BB%D0%B8%D0%B0%D1%80%D0%B4%D0%B0-%D0%B2-%D0%BA%D0%B8%D0%BD%D0%BE%D1%82%D0%BE/", "text": "Гледаме и Тед Нийли в ролята на Спасителя в рок опера на сцената на зала 1 на НДК\n                    \nНякои твърдят, че е кощунство да се заиграваш с образа на собствения си Бог, камо ли когато целта ти е набъбнала банкова сметка. Уви, изкуството – и по-конкретно киното и театърът, представят немалко продукции, чиито основен персонаж е не кой да е, а самият Исус Христос. Повелителят на християнството през годините е участвал в десетки заглавия по света. Само филмовите проекти наброяват повече от 60. Над 35 актьори пък са се нагърбвали със задачата да изиграят свещения образ. Общата печалба на кино заглавията, вдъхновени от религията и Исус, възлиза на над 1,4 милиарда долара. Нещо повече, Бог е най-често срещаният персонаж в киноиндустрията, сочи проучване на канадското онлайн издание CBC.\n\nБезспорно, сред\n\n \n\nнай-популярните творби от поточната линия е „Страстите Христови“\n\n \n\nна Мел Гибсън от 2004 г. Не е изненада и фактът, че само този филм спечели 660 милиона долара от световния боксофис, при това с бюджет от едва $30 млн. Огромният интерес към режисьорското заглавие на Гибсън несъмнено се дължи и на факта, че звездата успя да поляризира любители на седмото изкуство и критици още преди премиерата на филма си. „Страстите Христови“ попада и в графата на причини за приповдигнато ни чувство на гордост и патриотизъм. С роли в лентата, която донесе на Гибсън „Оскар“ за режисура, се разписаха Христо Шопов и Христо Живков. Нещо повече, актьорът, който скандализира родните си почитатели с кратка тоалетна афера с Емануела в къщата на „Вип Брадър“, вече проведе разговори за участието си и в продължението на „Страстите Христови“.\n\n\n\nСценаристът Рандъл Уолъс потвърди работата си по историята за възкръсването на Исус още през лятото на 2016 г., уточнявайки, че „вече е трудно тя да се държи скрита”. Оттогава насам съвсем малко информация излезе наяве. В началото на април потвърждение за втори филм под щампата на „Страстите Христови“\n\nнаправи и Джим Кавийзъл, когото отново ще видим в ролята на Исус. Кога ще бъде това обаче, все още не е ясно. Единственото, което Кавийзъл успя да издаде „зад кулисите“ на продукцията е, че вече са уточнени датите за снимките на филма.\n\nГоворейки за мащабни продукции, вдъхващи известна доза реализъм към образа на Всевишния,\n\n \n\nняма как да подминем и „Исус Христос суперзвезда“\n\n \n\nРокоперата дебютира на сцена още през далечната 1971 г. на Бродуей, а нейни автори са Андрю Лойд Уебър и Тим Райс. Последните няколко дни, включително и тази вечер, мюзикълът ще бъде изигран в оригинал дори и у нас. В главната роля скача легендарният певец Тед Нийли (той е играл образа вече повече от половин век – б.а.), а около него на сцената измежду бенд от 12 рок музиканти, ще се вихрят куп млади таланти. Изчисленията колко точно приходи е събрала продукцията по света са изключително трудни, имайки предвид, че и към днешна дата тя се играе на десетки различни места, от разнородни ансамбли и т.н. Андрю Лойд Уебър обаче коментира преди години, че получава средно по близо 5000 долара за авторски права всеки път, когато се играят негови мюзикъли от ранга на „Фантомът от операта“ и „Исус Христос суперзвезда“.\n\n\n\nВторото заглавие впрочем има и свой филм, а този Великден получи и екранизация „на живо“, която беше излъчена от NBC. Въпросната продукция вече се разписа в историята с едно от най-проблематичните кастинг решения. Няма да се изненадате, става въпрос отново за ролята на Исус. Този път тя е поверена на носителя на „Грами“ и „Оскар“ - Джон Леджънд. Макар талантът му да е неоспорим, мнозина, сред които и журналистът Бил О'Райли, изразиха недоволството си, че ролята е поверена на чернокож. „От продукцията разбрах, че Исус е бил собственик на ателие за татуси“, написа О'Райли.\n\n\n\nПроблемът за расата на всемогъщия, впрочем, също започва да набира все по-голяма популярност отвъд океана. Това, паралелно с борбата за равенство между бели, черни, азиатци, мексиканци и т.н. в холивудските среди.\n\nПървият път, в който Исус се появява на големия екран е още\n\n \n\nв ерата на нямото кино\n\n \n\n- през 1927 г., в лентата The King of Kings (реж. Сесил Б. Демил). „Пикът в снимането на филми за Христос започва през 60-те години. Сега се намираме в момент на ренесанс на образа на Бог в киното“, обяснява Боб Даренбакър, който изнася лекции за присъствието на религията във филмовата индустрия в Канада. По думите му, макар и последните дни на Христос да са сред най-честите вдъхновения на кино режисьорите, то не липсват заглавия, които изследват още неговото рождение (The Nativity Story, 2006) и детството му („Младият месия“, 2016).\n\n\n\nВ случай, че търсите оригинален поглед към историята на всевишния и все още не сте попадали на филма на култовия комедиен екип, популярен като Монти Пайтън, изгледайте „Живота на Брайън“ (1979 г.). Сюжетът на лентата се завърта около Брайън Коен (Греъм Чапман) - млад мъж, роден през същата нощ и в съседна конюшня на тази, в която се появява и Исус Христос. Заглавието предизвиква смесени реакции заради комбинацията на религиозната тематика и комедийния жанр. Филмът е скандален поради смесицата му от комедийни и религиозни теми. Въпреки това е много популярен сред зрителите. През 2000 г. читателите на сп. Total Film го избират за най-велика комедия. Четири години по-късно същото издание го провъзгласява за 5-ти най-велик британски филм. „Животът на Брайън“ е оглавявал още две отделни гласувания, проведени от телевизионни канали Channel 4 и Five през 2006 г., а платформата Internet Movie Database е поместила лентата сред своите 150 най-добри филми на всички времена.\n\n\n\nДруго заглавие, което не бива да пропускате, независимо дали се определяте като вярващи или не, е\n\n \n\n„Последното изкушение на Христос“ на Мартин Скорсезе\n\n \n\nот 1988 г. Представен като грешник, пълен със съмнения, прочутият режисьор проследява градацията на Исус до статута на Месия. С тежестта на ролята тук се нагърбва Уилям Дефо, образът на Юда пък е поверен на Харви Кайтел. В крайна сметка, „Последното изкушение на Христос“ се разписва с няколко номинации за „Оскар“ и „Златен глобус“. От билети в киносалоните обаче успява да спечели едва 9 млн долара – само с два милиона повече от използвания за заснемането му бюджет.\n\n \n\nВ МОДЕРНА ПОСТАНОВКА\n\nРазпъват го на кръст и на улицата\n\n\n\nТеатрална постановка, изиграна на улицата, спретна местна църква в Уелс, Великобритания. Близо 40 човека се събраха, за да изгледат пиеса, фокусираща се върху разпъването на Христос на кръст на няколко крачки от самия храм. „Искахме да представим мъченията, през които е преминал Бог, но позиционирани в модерното общество“, обясни свещеникът Лес Джоунс пред southwalesargus.co.uk.\n\n„Актьорите“ в импровизираната пиеса са всъщност членове на църквата, а логично – представлението бе по повод великденските празници, които жителите на Острова посрещнаха със седмица по-рано. Действието се движеше не само по линията на сюжета, но и по няколко улици, докато накрая не достигна финала си пред божия храм. „Искахме да пренесем святостта на църквата и извън нея, като с това покажем на хората, че ни има, че има къде да отидат, за да се обърнат към Бог. По-голяма част от преклоненията ни се случват при затворени врата, така че искахме да излезем и да покажем какво всъщност правим. Реакциите ни бяха много интересни“, коментира още Джоунс.\n\n\n \n                    ", "date": "2018.04.07", "title": "Христос инжектира над $1,4 милиарда в киното"}
{"url": "http://www.monitor.bg/a/view/70982-%D0%A1%D0%BE%D1%84%D0%B8-%D0%9C%D0%B0%D1%80%D0%B8%D0%BD%D0%BE%D0%B2%D0%B0-%D0%BF%D1%80%D0%B0%D0%B7%D0%BD%D1%83%D0%B2%D0%B0-%D0%92%D0%B5%D0%BB%D0%B8%D0%BA%D0%B4%D0%B5%D0%BD-%D0%BF%D0%B5%D1%82-%D0%B4%D0%BD%D0%B8/", "text": "Певицата и синът й Лоренцо червят яйца за цялата рода\n                    \nЧовек поне веднъж в живота трябва да празнува с роми, за да види какво е истинско веселие и безгрижие. Ядене, пиене и танци с дни. Само повод да има. А пролетните празници са най-доброто време да заври кръвта с тъкмо разпукналата пролет. Въпреки натоварения си график с шоуто „Като две капки вода“ и постоянните участия по заведения, Софи Маринова има планове за голямата семейна сбирка за Възкресение. Тя покани „Монитор“ да се присъедини към пъстрата веселба чрез забавния и вдъхновяващ разказ за семейните й традиции.\n\n„С Лоренцо обожаваме Великден и да червим яйца. Даже има години, в които боядисваме за цялата рода“, вдъхновено споделя спомените си певицата. Тази година обаче няма да нацапат ръце с веселото занимание, защото и в трите празнични дни ще са на участия и двамата. „Семейството ми винаги се съобразява с мен и сега ще се съберем ден-два след празника, за да си изядем агнето и козунака и да начупим яйцата. Така ще празнуваме цели пет дни!“, радва се Софи. Всяка година цялата й голяма рода – четирима братя със снахите, десетина племенници и много приятели, се\n\n \n\n\n\n \n\nВсъщност правят го на всички големи празници. И по традиция ядат и пият с дни. Единствената разлика с празнуването на българите е песните и танците, които неминуемо съпровождат всеки техен повод в големи дози.\n\n\n\nПочти винаги обаче Маринова се старае да освободи от ангажименти дните около Великден и да начерви яйцата както родителите й са я учили. „Берем си детелинки и други видове тревички и ги слагаме в чорап. Така боядисваме ние с Лоренцо. След като са готови, започваме да се караме кое яйце се е оцветило по-хубаво. Украсяваме ги и със свещ, като най-често пишем собствените си имена. Винаги първото натопявам в червената боя. Всъщност обичам повечето да са червени. И Лоренцо предпочита да ги прави алени“, разказва певицата, която миналата година е начервила яйца за всички, заедно със сина и племеничките си. Въпреки старанието най-често се оказва победена в битката за здрава черупка. „Като че ли децата по умеят да си избират биячи. А\n\n \n\n\n\n \n\nно те са направени като истински. Като го хвана в тази измама, гоня го из стаите. Много весело става и аз се превръщам в дете, като дойде този празник“, умилява се звездата от „Като две капки вода“.\n\nПриготвянето на козунаците обаче е оставила на майка си и снахите. Самата тя може да меси питка, но никога не се опитвала да направи сладкия обреден хляб, затова си го купува. Като се съберат с домочадието така или иначе всеки подава за здраве яйца и козунак и има в големи количества от великденските изкушения. На трапезата задължително слагат кисело мляко. Разбира се и агне. „Колим си всяка година. Давам пари на нашите да купят както за Великден така и за Гергьовден. Цялата фамилия много обичаме агнешко, дойде ли пролетта почти всяка седмица си колим по едно“, вкусно разказва Софи. Майсторите на приготвянето му са майка й и голямата й снаха Гергина, женена за брата на Софи Красимир. Тя е именичка на Гергьовден и по обичай, като заколят животното, сварява дроба, после го поръсва с червен пипер, сол и малко олио и го раздава на всички за здраве. Тази година за Великден месото ще е печено на фурна, а за Гергьовден патриархът на семейството ще приготви цялото животно в трап.\n\n\n\nОт храната като че ли по-важно е веселбата в семейството на Ромския славей. „Събираме се, пускаме музика и падат един танци, едни надпявания, стават състезания кой е най-добър. Но мен не ме закачат и не ме карат да пея. Всички роднини искат да се чувствам спокойна и да си почивам. Затова ми пеят и танцуват, и ми нагаждат ядене. Като принцеса съм, а Лоренцо е най-големият кавалер!“, не може да спре да хвали наследника тя.\n\nШумните празненства вървят ръка за ръка с българските традиции във фамилията на Софи. Още като много малко момиче\n\n \n\n\n\n \n\n„Имам много хубаво детство. Обличаха ме в народна носия, берях цветя и си правех венче на косичката. Две плитчици ми правеше леля. Тя се казва София, кръстена съм на нея, и заедно обикаляхме селата около Етрополе – Трудовец, Лопян. Ходихме чак до Брусен, където учех. Аз пеех „Ой, лазарке, лазарке“ и жените ми даваха стотинки, яйца, сирене, козунак, мляко. После с леля се прибирахме и сядахме вкъщи да си делим нещата“, спомня си с искрено умиление Маринова и твърди, че това са едни от най-щастливите й спомени.\n\nВъпреки всичкото старание, с което се подготвя за Великден и помни традициите, възпитани в нея още като дете, се оказва, че самата Софи не обича да яде яйца, „но като наближи този празник, като че ли организмът иска козунака и яйцето, мириса на тази храна. Настроението се сменя и много яйца изяждам“, смее се сладкогласната ромка.\n\nТази година освен заради професионални ангажименти,\n\n \n\n\n\n \n\nТой все още е в затвора, но това не натъжава певицата. „И двамата сме над нещата и за нас е важно, че сме здрави, а другото ще мине“, заявява философски тя. Планирала е веднага щом й остане свободно време да отиде при половинката си в Казичене и да му занесе агне, козунак и яйца от семейната трапеза. Щастлива е и от малкото, че вече Гринго е на по-лек режим и й позволяват да го вижда за по час няколко пъти в месеца. Живее с надеждата, че съвсем скоро заедно ще пеят и танцуват. А до тогава ще й пее Лоренцо, който вече тръгна по нейните стъпки и се изявява на сцена. Тя обаче предпочита да го пази още от големия шум, за да си гледа училището. Ходи и на частни уроци по пиано. Пуска го само по веднъж - два пъти в месеца да се изявява, за да придобива опит и да е сред хора. Все пак „практиката учи“, убедена е Софи. Както е убедена, че призванието на наследника й също е музиката, не само защото го влече, а и защото хората вече го харесват и търсят.\n\n\n \n                    ", "date": "2018.04.07", "title": "Софи Маринова празнува Великден пет дни"}
{"url": "http://www.monitor.bg/a/view/78767-%D0%9E%D1%82%D1%80%D0%BE%D0%B2%D0%B5%D0%BD%D0%B8%D1%8F%D1%82-%D0%A1%D0%BA%D1%80%D0%B8%D0%BF%D0%B0%D0%BB-%D0%B2%D0%B5%D1%87%D0%B5-%D0%BC%D0%BE%D0%B6%D0%B5-%D0%B4%D0%B0-%D0%B3%D0%BE%D0%B2%D0%BE%D1%80%D0%B8-%D0%B2%D1%81%D0%B8%D1%87%D0%BA%D0%B8-%D1%87%D0%B0%D0%BA%D0%B0%D1%82-%D0%BA%D0%B0%D0%BA%D0%B2%D0%BE-%D1%89%D0%B5-%D0%BA%D0%B0%D0%B6%D0%B5/", "text": "\n                    \nОтровеният със смъртоносното бойно отровно вещество „Новичок” бивш полковник от руското военно разузнаване, преминал на страната на Великобритания, Сергей Скрипал се намира в съзнание и може да говори. Това съобщава телевизия \"Скай нюз\".\n\n\"Полицията скоро ще може да поговори с човека, който се намира в центъра на историята с отравянето в Солсбъри. Бившият руски шпионин Скрипал вече не е в критично състояние, реагира добре на лечението, намира се в съзнание и разговаря\", заяви водещ на телевизията, без да назовава източникът на тези сведения.\n\nВчера Кристин Бланшард, медицински директор в Окръжната болница в Солсбъри, заяви само, че Скрипал вече не е в критично състояние и реагира добре на лечението след атаката с нервнопаралитично вещество миналия месец.\n\nСкрипал бе отровен заедно с дъщеря си в Солсбъри, като за отравянето им британските власти обвиняват Русия, като твърдят, че имат доказателства за това, но засега не ги показват на широката общественост.\n\nЛюбопитен е фактът, че след отравянето с толкова опасно бойно вещество, двамата представители на фамилия Скрипал се съвзеха и могат да говорят.\n\nСъщевременно от руското посолство във Великобритания изразиха надежда, че скоро може да бъде организирана среща между посланика Александър Яковенко и министъра на външните работи на Обединеното кралство Борис Джонсън, предава ТАСС.\n\nТова съобщи в събота прессекретарят на руското дипломатическо представителство, отговаряйки на въпрос на журналист за текущото взаимодействие с МВнР на Великобритания във връзка с инцидента в Солсбъри. „За съжаление, не можем да дадем удовлетворителна оценка на текущото ниво на сътрудничество с Форин офис. Очевидно е, че отдавна е назряла нуждата от провеждане на среща между посланика Александър Яковенко и външния министър на Великобритания Борис Джонсън за обсъждане на целия комплекс двустранни отношения, както и за разследването на инцидента в Солсбъри.\n\nВ тази връзка Яковенко отправи лична нота на Джонсън. Надяваме се на конструктивен отговор на британската страна и разчитаме тази среща да бъде организирана в най-скоро време“, заяви прессекретарят. ТАСС припомня, че на 5 април Яковенко призова британските власти да осигурят присъствието на международни експерти при изясняването на обстоятелствата около инцидента в Солсбъри, по време на който, според версията на Лондон, е бил отровен бившият полковник от Главното разузнавателно управление (ГРУ – военното разузнаване на Русия) Сергей Скрипал и неговата дъщеря Юлия.\n\nТогава посланикът заяви, че Москва се стреми към прозрачно разследване на инцидента и към това в него да участват представители не само на страни от НАТО и ЕС, но и от Русия, Индия, Китай, страните от Латинска Америка и Африка. Яковенко обърна внимание на това, че Лондон засега така и не е разкрил информация от провежданото разследване.\n\n\n \n                    ", "date": "2018.04.07", "title": "Отровеният Скрипал вече може да говори – всички чакат какво ще каже (обновена)"}
