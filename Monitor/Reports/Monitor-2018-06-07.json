{"url": "https://www.monitor.bg/bg/a/view/dva-ruski-grada-iskat-pametnik-na-kirilicata-101951", "text": "Два руски града – Екатеринбург и Новосибирск, всеки от които претендира да е трети по големина в необятната страна, ще са едни от следващите локации на поредния паметник на кирилицата. Все още не се знае със сигурност къде по-напред ще бъде издигнат монументът на азбуката, която сме дали на Европа, тъй като и в двата над 2-милионни мегаполиса има интерес към проекта. Това съобщи на специална пресконференция проф. Николай Овчаров, оповестявайки успешния финал на създадената от него инициатива „Мисия България“, осъществена в партньорство с Министерство на външните работи. Досега паметници на кирилицата са поставени на Южния полюс и в Улан Батор – столицата на Монголия, където кирилицата също е официална азбука. Проектът за бъдещия трети „тематичен“ монумент също е на инж. Младен Станев и ще представлява композиция от 3 разтворени книги с 3 свитъка с кирилски букви върху тях и 3 икони – на св. Кирил, св. Методий и св. Климент. Голям православен кръст ще увенчава 4,5-метровата скулптура от хром-никел и месинг. Три капсули с пръст от 6 свети места в България ще бъдат скрити в нея. Над 50 000 км в 10 държави за два месеца и половина са изминали проф. Овчаров и съавторът на идеята - изтъкнатият медиевист проф. Пламен Павлов, в рамките на своята мисия да популяризират зад граница културно-историческото ни наследство и приноса на страната ни към европейската и световната цивилизация, докато у нас тече Българското председателство на Съвета на Европа. В комуникационния план на МВнР за следващата година ще бъдат включени и други дестинации, така че „Мисия България“ ще продължи и ще се разширява, обеща външният министър Екатерина Захариева. С помощта на Министерството на културата и Министерството на туризма „марката България“ ще се налага още и още, така че от инициативата ще дойдат и инвестиции у нас, ще се подкрепят българските общности и училища в чужбина и т.н., предвижда Овчаров. В бъдеще освен лекции и презентации към популяризаторския арсенал на учените може да бъде включена и пътуваща заедно с тях фотоизложба  Започналият на 17 март и току-що приключил етап на „Мисия България“ обхващаше градове в Молдова, Русия, Армения, Китай, Белгия, Гърция, Кипър, Словения, Словакия, Унгария. Във всяка от точките лекциите и дискусиите са били с различна насоченост. В Русия например е било постигнато съгласие с академичната аудитория, че кирилицата е дошла там от българските земи. Посещението на двамата наши видни историци в Пекин е съвпаднало с откриването на център за българистични изследвания в тамошния университет, обсъждани са и възможностите за разширяване на културния туризъм между двете държави. В белгийския Гент акцент е бил Четвъртият кръстоносен поход през Средновековието и съдбата на император Балдуин Фландърски, а по време на „централноевропейския тур“ е била засегната актуалната тема за европейската интеграция на Западните Балкани. „Колкото и да сме близки, има какво да дооткриваме едни за други“, коментира проф. Пламен Павлов. Според него мисията е заинтригувала основно 3 групи хора - научни и музейни работници, представители на българските общности и приятели на страната ни.", "date": "2018.06.07", "title": "Два руски града искат паметник на кирилицата"}
{"url": "https://www.monitor.bg/bg/a/view/95-nashi-aktiori-v-pornofilmi-s-beleznici-za-godina-101950", "text": "95 порноактьори, повечето от които са аматьори, се оказват с белезници и в ареста заради заснети секссцени с приятелките си или със случайни бройки, които са качили после в интернет. При първото оплакване те получават обвинение по член 159 от Наказателния кодекс. В най-строгата си част той предвижда до 3 години престой зад решетките. Повечето обвинения обаче са едва за година затвор. Най-суровото наказание е, ако клипчето е с непълнолетно момиче или момче, което е заснело актовите кадри със собствено съгласие. Статистиката показва, че за изминалата година с присъди от тези арестувани вече са се сдобили 45 души. Те обаче са получили условни наказания заради закачките си в интернет. Причината – при признаване доброволно на обстоятелствата и сключване на споразумение с прокуратурата присъдата е обществено порицание и минимална глоба, рядко надвишаваща 1000 лева.  Последното постановено наказание е от варненския съд, който издал условна присъда за 50-годишен фотограф, снимал и разпространявал порнографски материали. Николай Георгиев се разминал с решетките, но се бръкнал с 1500 лева глоба. Освен това бил включен в пробационна програма за обществено въздействие.  Николай снимал само актова фотография в продължение на 10 години. Чрез различни сайтове, където се публикували обяви за фотомодели, той се свързвал с пълнолетни момичета и жени, като им предлагал срещу определен хонорар да заснемат еротични сесии.  Самите снимки и клипове се заснемали на плажната ивица и трябвало да изглеждат като случайни кадри, направени от воайор. Впоследствие качвал снимките и клипчетата в интернет сайт, където се провеждало класиране, а според натрупания рейтинг той получавал заплащане. Хонорарът на моделите му бил 150-200 лева.  В средата на юни 2016 г. в дома на фотографа било извършено претърсване и изземване. От назначената визуално-художествена експертиза на намерените видеофайлове и снимки по делото било установено, че материалите представят „открито сексуално поведение, изразяващо се в похотливо показване на половите органи в предизвикателни пози, мастурбация, фелацио и полово сношение“, пише в обвинението срещу него. Фотографът досега не е бил осъждан, с висше образование е и е съдействал за разкриване на обективната истина. Съдебните актове мълчат за случаи, в които се касае за изтипосване на бившата половинка в интернет, тъй като голяма част от делата за закрити, за да не се нарушат правата на жертвите, които са претърпели големи вреди от личен характер, включително и с пускането на голите им видеа в интернет.  Класация от преди две години на „Индипендънт“ пък поставя българите  на седмо място в Европейския съюз по брой порнографски канали, които се излъчват по телевизията. В същото време обаче според законите това е напълно забранено в България. Ние сме една от двете страни в Европа, в които е забранено порнографското съдържание. Наказателният кодекс обаче го гони, ако то е пуснато в интернет. Телевизионните канали успяват да заобиколят закона и необезпокоявано да го излъчват. По един сексизнудвач седмично пада в капана Всяка седмица полицията в страната залавя по един човек, който изнудва някого със секскомпромати. Това са основно снимки и клипчета, с които се цели някой да бъде дискредитиран, уволнен от работа или да плати немалка сума пари. Това показва статистиката на МВР за задържаните хора за този тип престъпления. Само за година те са над 60, като повечето от тях са мъже. Едва пет жени са заловени за изнудване. В повечето случаи те отговарят по чл. 213 и 214 от Наказателния кодекс, но в зависимост от типа на изнудването съдът ги санкционира по различни точки. Най-тежкото наказанието може да достигне дори до доживотен затвор, ако от изнудването е последвала смърт. Най-лекото обаче е 2 години, като това е и основната санкция, която понасят изнудвачите. Присъдите обаче рядко са ефективни, тъй като престъпниците признават вината си и така минават в рамките на условното наказание. Друга интересна разбивка показва, че изнудването със секскомпромати се прилага основно в големите градове. Около 70% от престъпленията стават именно там. В селата са регистрирани едва 6 случая. Една от най-показателните истории се разиграва в Ихтиман, където криминално проявен мъж се оказва в затвора след изнудване. Работата по случая започнала, след като 42-годишна жена сигнализирала в полицията, че е обект на изнудване. Тя споделила, че чрез системни заплахи е шантажирана да плати значителна сума, за да не бъдат публикувани нейни лични снимки в социалните мрежи. Жената сама била изпратила фотосите на интимната си половинка, но по думите й била „предразположена“ да направи това. Непосредствено след това той започнал да я изнудва, че ще ги разпространи публично на профилите на нейни познати в социалните мрежи, ако не му даде 2 хил. лева в точно определен срок. Жертвата обаче се обадила в полицията и така изнудвачът бил заловен, а по-късно пратен в затвора, тъй като имал и други подобни провинения и условна присъда. Клип развежда двойки по бързата процедура Клип, на който е заснета една от съпружеските половинки да кръшка на другия, е един от начините двойката да се разведе по бързата процедура. Това било едно от малкото категорични доказателства пред Темида, за да бъде разтрогнат един брак възможно най-скоростно, обясниха пред „Монитор“ адвокати. В практиката си те са се сблъсквали с какви ли не случаи, като в последно време все повече „пострадали“ се опитвали да докажат пред магистратите, че половинката им кръшка, като представят дори извадки от чатове и отбелязвания на различни места във Фейсбук. Напоследък много често рогоносци представят като доказателства любовни есемеси или разпечатки от електронни пощи на законните си половинки. Като доказателство за любовните афери на съпругите си ревнивци представят и снимки от Фейсбук. На някои от фотосите ясно се виждат щастливите лица на съпругите им в обятията на чужди мъже. Адвокатите на двойките, решили да сложат точка на брака си, настояват за оглед на телефоните, заснели партньора в издънка. Съдиите обаче масово отказват подобни искания. Те прилагат фотосите единствено за сведение по делата. „Всички тези виртуални улики обаче не представляват реални доказателства по смисъла на закона. Въпреки че повечето от тях са истина, тяхната тежест се определя от българското законодателство, като в случая нормативната уредба е предвидила само видеозаписи да могат да се ползват при подобни съдебни дела“, коментира адвокат Марин Марковски. Той потвърди, че в практиката си все по-често му се случва клиентите му да използват доказателства заснети с телефони, за да разтрогнат браковете си.", "date": "2018.06.07", "title": " 95 наши актьори в порнофилми с белезници за година"}
{"url": "https://www.monitor.bg/bg/a/view/stojka-petrova-e-na-final-na-evro-2018-101952", "text": "Най-опитната в българския отбор Стойка Петрова се класира за ¼-финалите на европейското първенство по бокс за жени. В столичната „Асикс Арена“ 32-годишната националка се върна на европейския ринг 4 години, след като спечели титлата в Букурещ. Във втория кръг на кат. до 54 кг първата ни олимпийка победи туркинята Рабиа Орукоглу с 5:0 съдийски гласа – 30:27, 30:26, 30:27, 30:26, 30:26. Основно рутината и опитът бяха на страната на българката, за да преодолее коравата си опонентка. Въпреки успеха обаче, Стойка не бе доволна от себе си. „Не се получи това, което трябваше, не можах да изиграя играта си. Може би от дългото отсъствие. Ще анализираме мача с треньорите и ръководството, но важното е, че влязох в турнира и се надявам от мач на мач да играя по-добре“, коментира Петрова. Следващата й съперничка ще бъде англичанката Джонс, победила с 5:0 унгарката Сукс. За жалост, борбата напусна една от дебютантките ни на голямата сцена при жените.  Аслъхан Мехмедова отстъпи пред Мартина Шморанзова от Чехия с 1:4 съдийски гласа – 27:30, 28:29, 29:28, 28:29, 27:30, във втория кръг на новата за нея категория до 69 кг. Утре в следобедната сесия от 14 ч последна от нашите за място на ¼-финалите ще спори Габриела Димитрова в кат. до 51 кг. Другата ни състезателка, която все още не е изиграла първия си мач – Севда Асенова (48 кг), ще боксира директно на ¼-финалите във вечерната сесия.", "date": "2018.06.07", "title": "Стойка Петрова е на ¼-финал на Евро 2018"}
{"url": "https://www.monitor.bg:443/bg/a/view/nova-alineja-za-bg-porno-ideja-101937", "text": "Европейско законодателство. За едни е добро, за други предателство. Не всеки има възможност да е с мадама, понякога му трябва само плазма с резолюция голяма. И това се оказва, че е незаконно, правото ни иззаконно. На мъжете, които предпочитат да останат сами и да си избират от безброй виртуални жени. Защото, оказва се, не само порното е забранено, но и бройката си да снимаш не е позволено. Индустрия за милиони е спъната у нас като от Макрон български камиони. Грози ни затвор и на сметката запор. Обществено порицание и пред съда голямо оправдание. Сексът стана мръсна дума, по-неприятна от спуканата гума. Не е незаконно да снимаме изхождане, но е страшно, ако фотографираме онождане. Законодателството българско трябва да се промени и в европейските параграфи да се внедри. Защото никой не закача проституцията, която нарушава права от Конституцията. Жените глобявани са за опасност от ПТП, но никой не ги пази поредния тираджия да им направи дете. Изпращат момичетата млади да заработват като немили-недраги. И никой нищичко не прави, а това на никой не се нрави. Има някои и друга операция, която да замаже очите на нашата нация. А тя обича да зяпа и да се пули като ряпа. Защото сексът платен е спасение за много хора, за които няма друго избавление. Нека обаче вкарват всички в затвора, които снимат тайно други хора. Защото порното е занаят, а не отмъщение от яд. Никой няма право да те изтипосва в мрежата голяма, а след това ти да береш срам за двама. Съдбата така се нарушава, а бъдещето на някоя млада дама се разрушава. Не светете с малки свещи в нощите горещи. Оставете хората на тъмно, всички смятаме, че е по-умно. Ако някой обаче смята, нека клипчето в интернет да мята. Когато всичко е по взаимно желание, може и да се натрупа цяло състояние. На запазването на децата наблегнете, а порно актьорите оставете. Защото малките са тези, които имат нужда от идеи свежи. По-сериозни наказания за разпространителите на тяхното насилие и затвор, докато всички извратени изпаднат в безсилие. Не е станал проблем с кодекса непроменен. Затова се отлага и ден след ден. Ще чакаме някой да си изпати, за да започне нечия мисъл да се клати. Напред-назад, докато не измисли поредния абзац. Някоя нова алинея, която ще помогне за тази BG порно идея. Насилниците да са в затвора, където могат да станат хора. Децата да са защитени и със сигурност обезпечени. Да няма проституция и изнудване на която и да е дама, а всички извратени да са във зандана.", "date": "2018.06.07", "title": "Нова алинея срещу BG порно идеята"}
{"url": "https://www.monitor.bg:443/bg/a/view/denica-eliseeva-bi-ungarka-chaka-ja-moldovka-101940", "text": "Деница Елисеева постигна категорична победа в първия си мач на европейското първенство по бокс за жени в столичната „Асикс Арена“. В кат. до 60 кг тя победи Кинга Мезевари (Унг) с 5:0 (30:27, 30:26, 30:27, 30:27, 30:26) и се класира за 1/4-финалите. Там нейна съперника ще бъде молдовката Кристина Кравченко, която победи също с 5:0 испанката Гонсалес. Елисеева, която е европейска шампионка от предишното първенство в София през 2016 г., но при 57-килограмовите, донесе третата победа за България от три изиграни срещи на нашите след тези на Станимира Петрова и Мелис Йонузова. 37-годишната Деница превъзхождаше значително съперничката си и не остави никакви съмнения у съдиите. Въпреки че мачът й се забави близо 40 минути заради проблем с осветлението в залата, българката показа много добър бокс. „Бях притеснена преди началото, сподели националката ни след победата си. - Първият мач винаги ми е тежък, а се и видя, че лесни съпернички няма. Досега все нещо ми се случваше – я контузията в крака, от която едва се върнах, я счупеният нос на „Странджа“. Искам тук да покажа най-накрая на какво съм способна.“ Деница призна, че бронзът за нея ще е провал, макар на полуфиналите да я очаква силната рускиня Анастасия Белякова, бронзова медалистка от Рио 2016. „Разчитам на медал от по-благороден метал, тъй като с финансирането за него издържам подготовката си след това“, откровена бе Елисеева.", "date": "2018.06.07", "title": "Деница Елисеева би унгарка, чака я молдовка"}
{"url": "https://www.monitor.bg:443/bg/a/view/za-evrovota-dogodina-logoto-na-partiite-v-buletinata-101943", "text": "Името и логото на партиите да се показва върху бюлетините за евровота. Тази възможност дава Съветът на ЕС, след като промени правилата за избор на европейски депутати. Съветът на ЕС е постигнал консенсус по промените в акта относно изборите за членове на ЕП благодарение на компромисното предложение, представено от БГ председателството, съобщиха от пресцентъра на Външно министерство. Следващият евровот е през май 2019 година, а самите промени са в общо девет области обединени в компромисен пакет 7 плюс 2. Именно възможността да се показва логото на политическите формации е точка 4 от тези нови правила. Сред другите промени е въвеждането на минимален задължителен праг от 2 до 5% за избирателни райони, излъчващи над 35 членове на ЕП. \"Мярката ще важи за държави, които на изборите за ЕП представляват цял едномандатен избирателен район и излъчват над 35 евродепутати\", съобщават от Външно и добавят, че целта е избягване на дискриминационното третиране. Наред с това се въвежда и срок от поне три седмици преди изборите за представяне на кандидатурите за евродепутати. Държавите членки имат задължение пък да осигурят ефективни, пропорционални и възпиращи санкции в случаи на двойно гласуване. Занапред трябва да има определен конкретен орган за контакт за обмен на данни за гласоподавателите и кандидатите. Дава се възможност за предварително гласуване, както и по пощата, електронно или чрез интернет. В съответствие със своите национални изборни процедури пък държавите ще могат да предприемат необходими мерки, за да дадат възможност на своите граждани, пребиваващи в трети държави, да гласуват на изборите за ЕП. Приета е разпоредба, хармонизираща разпространението на изборни материали за европейските избори с практиката при националните избори. Добавен е и текст, с който членовете на ЕП ще се дефинират като представители на всички граждани на ЕС. От МВнР припомнят, че Съветът на ЕС е работил над 2 години по предложенията за промяна на изборното законодателство, приети през 2015 година.", "date": "2018.06.07", "title": "За евровота догодина: Логото на партиите в бюлетината "}
{"url": "https://www.monitor.bg:443/bg/a/view/ivancheva-globena-200-leva-za-krjasyci-v-sydebnata-zala-101938", "text": "След седемчасово заседание спецсъдът отстрани Десислава Иванчева от длъжността ѝ кмет на столичния район „Младост“. Иванчева е отстранена от поста временно, докато не приключи делото срещу нея. Производството за заместничката ѝ Биляна Петрова беше прекратено, след като стана ясно, че тя е уволнена от и.д. кмет Румен Русев. 200 лв. глоба отнесе задържаната за подкуп кметица на \"Младост\" Десислава Иванчева от съда, тъй като посрещна с крясъци новината, че заместничката й Биляна Петрова е била уволнена от временния кмет на района Румен Русев. Решението беше отлагано два пъти. Във вторник адвокатите на Иванчева поискаха да се запознаят с нови четири тома със секретна документация по делото. Преди началото на заседанието Иванчева и заместничката й Биляна Петрова обявиха, че са им сложили белезници, за да не може да прочетат пред медиите записките си от това, което са видели в документите. Според тях били подменени текстовете в томовете със специалните разузнавателни средства, като някои от тях липсвали изцяло. По думите им подмяната е с цел да се прикрие бизнесменът Александър Ваклин, който подаде сигнала срещу кметица и съдейства за залавянето й. Също така според материалите, които били събрани до момента, животът на двете жени бил заплашен още от месец декември. „Вече започвам да се радвам, че съм в затвора”, каза Петрова. Във вторник двете разиграха цирк в съдебната зала, като размахаха преписани на ръка разговори от СРС-та. В зала днес също успяха да сътворят хаос след като стана ясно, че сегашния и.д кмет на „Младост“ арх. Румен Русев е издал заповед за отстраняването на Петрова. От своя страна Иванчева започна да крещи, че това е саморазправа и преврат на гражданската власт и съдът я глоби с 200 лв. за нарушаване на реда в залата.  Държавното обвинение поиска Иванчева да напусне поста си, след като стана ясно, че от килията си в ареста тя е издала заповед аз уволнението на заместника си арх. Румен Русев, който е един от основните свидетели срещу нея. Столичният общински съвет обаче избра именно Русев за изпълняващ длъжността районен кмет, след като посечения от Иванчева за неин заместник се отказа от поста. След избора си Русев заяви, че върху Клисуров е оказвано натиск да се откаже от поста и обясни, че него няма какво да го спре, защото е подкрепян от администрацията.", "date": "2018.06.07", "title": "Иванчева временно отстранена като кмет на \"Младост\" (ОБНОВЕНА)"}
{"url": "https://www.monitor.bg:443/bg/a/view/otlojiha-smyrtnata-prisyda-na-penka-s-4-dni-101948", "text": "Окончателното решение за живота на кравата Пенка ще бъде взето в понеделник. Това съобщиха за „Монитор“ от пресцентъра на Българската агенция за безопасност на храните (БАБХ). Така присъдата на кравата беглец, която напусна пределите на страната ни и гостува в рамките на две седмици в съседна Сърбия, беше отложена с 4 дни. Директорът на агенцията по храните Дамян Илиев ще проведе извънредни срещи с представители на ветеринарните служби на Македония и Сърбия по повод казуса с преминаването на безстопанствени животни през граничната зона. В сряда Илиев се е срещнал с македонските ветеринари в София, а в неделя ще проведе разговори и със сръбските експерти в Ниш След това се очаква да бъде съобщено окончателното решение за съдбата на Пенка. Очаква се тя да бъде умъртвена, тъй като след „екскурзията си“ е влязла в страната ни от държава извън Европейския съюз. Както „Монитор“ писа, Пенка изчезна от животновъден обект в село Мазарачево на 12 май и едва преди няколко дни стопанинът й Иван Харалампиев успя да си я прибере от съседна Сърбия. Това обаче се оказа незаконно. Експерти от БАБХ – Кюстендил, пък взеха кръвни проби от Пенка, за да се установи дали е заразена с дерматит, ку-треска, злокачествена катарална треска или син език. Междувременно Македония стана българска благодарение на кравата беглец. Поне според многотиражния британски таблоид \"Сън\". Историята на кравата особено развълнува вестниците на Острова. Появиха се дори призиви  Пенка да бъде осиновена във Великобритания само и само да не бъде убита. Любопитен гаф обаче допусна \"Сън\". За да онагледи разходката на кравата, таблоидът показа карта, на която страната ни сериозно е увеличила територията си. В границите ни е включена и Македония, която изобщо не се споменава на картата, за разлика от съседните Албания и дори Косово.", "date": "2018.06.07", "title": "Отложиха смъртната  присъда на Пенка с 4 дни"}
{"url": "https://www.monitor.bg:443/bg/a/view/novijat-pyt-aheloj-pomorie-e-pochti-gotov-video-101941", "text": "Новият път Поморие - Ахелой е почти завършен, похвали се регионалният министър Николай Нанков в социалната мрежа Фейсбук.  „Остават броени дни до завършването на новия път Поморие – Ахелой. Защото си спазваме обещанията“, написа Нанков. Той публикува и видео от дрон на обновената отсечка. Преди дни министър Нанков заяви пред медии, че пътят ще е завършен най-късно до 15 юни, когато вече започва и активният летен сезон и трафикът към морето става доста по-натоварен. По същото време трябва да бъде завършен и пуснат в експлоатация и обходът на Ахелой, като това изпреварва договорените срокове с 4 месеца.  ", "date": "2018.06.07", "title": "Новият път Ахелой – Поморие е почти готов (видео)"}
{"url": "https://www.monitor.bg:443/bg/a/view/jivejat-naj-dobre-v-burgas-dishat-chist-vyzduh-v-sliven-101936", "text": "Гражданите на Бургас живеят най-добре. Столицата ни беше отличена с приза за град с най-много усвоени евросредства, а Сливен взе приза за населено място с най-чист въздух. Това стана ясно от обявените резултати след проведения конкурс на Дарик радио, който се организира за 11-та поредна година. Призовете тази година бяха по-малко спрямо предишните години. Зелен град, Евро град, град на финансовата устойчивост, бизнес град и град на знанието бяха 5-те категории в конкурса. Критериите са както обективни, така и субективни, обявиха организаторите. Обективните анализи са били направени от ведомствата  на министърът на финансите Владислав Горанов, вицепремиерът Томислав Дончев, министъра на околната среда Нено Димов, министъра на благоустройството Николай Нанков, икономическия министър Емил Караниколов и на министъра на образованието Красимир Вълчев. София получи отличието „евро град“, а наградата прие кметът Йорданка Фандъкова, която заяви, че тази награда е получена в резултат и на изградените над 20 км метро. Кметът на столицата подчерта, че 84% от отпадъците в София се преработват и въпреки добрите резултати тя уточни, че се работи към подобряване на постигнатите резултати. Сливен пък стана зеленият град на България заради големият процент преработени отпадъци, над 90 на сто. За година над 4 пъти са намалели финните прахови частици, заяви градоначалникът Стефан Радев. Градът на финансовата устойчивост е Пловдив. Лошата новина е, че все още по-добре се развива Южна България, коментира финансовият министър Владислав Горанов. По думите му местната власт е добър пример затова как сe привличат инвестиции. Вече 8000 г. животът в Пловдив е устойчив, пошегува се зам. кметът Георги Кючуков. Димитровград е бизнес града на страната ни благодарение на осигурените над 3 хил. работни места и над 50-те млн. лв. инвестиции за година. \"Радвам се, че се върнахме на картата за бизнес на страната\", лаконичен бе кметът на града, известен повече със соц архитектурата си, Иво Димов. В категорията град на знанието отличие получи Смолян главно заради постигнатите резултати от изпитите на учениците след 4-ти и 7-ми клас на база социалната инфраструктура в родопския град. Министърът на регионалното развитие Николай Нанков отличи пет града, участници в съвместната инициатива на МРРБ и образователното ведомство \"Моят град и моята крепост\". Отличените в специалната категория са Шумен, Кюстендил, Стара Загора, Габрово и София.", "date": "2018.06.07", "title": "Живеят най-добре в Бургас, дишат чист въздух в Сливен (галерия)"}
{"url": "https://www.monitor.bg:443/bg/a/view/bivshijat-rektor-na-mu-prof-vanio-mitev-opravdan-za-1-mln-zloupotrebi-101946", "text": "Съдът оправда бившия ректор на Медицинският университет във София Ваньо Митев. Той и подчиненият му Алексей Алексеев бяха подсъдими за серия злоупотреби, с които ощетили Медицинския университет с над 1 милион лева. Прокуратурата поиска 6 г. затвор за бившия ректор на Медицинския университет в София. Съдебният състав счете, че записаните 146 чуждестранни студенти не са облагодетелствани с нищо, а то е направено с цел да нараснат проходите на университета. Освен това не са налице никакви вреди по отношение на университета и не са налице вреди по отношение на комисионните на студенти. По време на заседанието и двамата обвиняеми не се признаха за виновни. В заключителните си думи пред съда поискаха да бъдат оправдани. По думите на Митев всичките 21 свидетели, които са били разпитани по делото са потвърдили тезата на прокуратурата. \"Аз най-съвестно съм си изпълнявал задълженията и ако е истина това, за което ме обвиняват, би трябвало всеки един ректор да бъде съден и да влезе в затвора\", констатира по-рано Митев. След края на съдебното заседание Митев коментира пред журналисти, че обвиненията, които му бяха повдигнати по това дело са пълен абсурд. Той призова всички хора, които някога изпаднат в неговото положение, да знаят, че все пак има съд и този съд наистина отсъжда по съвест. На въпрос как оттук нататък ще се изчисти името, Митев отбеляза, че то само ще се изчисти, а що се касае до самите обвинение, никой от колегите му не е вярвал на тях Припомняме, бившият ректор на МУ е обвинен и за ръководене на организирана престъпна група, която записвала студенти от арабски произход без да те да знаят английски език. По този начин те получават статут на постоянно пребиваващи в страна от ЕС. Ваньо Митев отрече да е приемал нередовни студенти. По думите на говорителя на главния прокурор Румяна Арнаудова престъпленията на Митев са заплаха за националната сигурност на страната, защото каналът можел да се използва като прикритие за незаконен трафик на мигранти и навлизане на лица, членуващи в терористични организации. На последното съдебно заседание по това дело бившият ректор посъветва прокуратурата да обърне внимание на човека, който им подава информацията.", "date": "2018.06.07", "title": "Бившият ректор на МУ проф.Ваньо Митев оправдан за 1 млн. злоупотреби"}
{"url": "https://www.monitor.bg:443/bg/a/view/nadal-sreshtu-del-potro-chekinato-igrae-s-tijm-101939", "text": "Рафаел Надал (Исп) - Хуан Мартин дел Потро (Арж) и Марко Чекинато (Ит) - Доминик Тийм (Ав) са полуфиналните мачове на \"Ролан Гарос\". Поставеният под №1 в основната схема като лидер в световната ранглиста Надал се наложи над Диего Шварцман (Арж) с 4:6, 6:3, 6:2, 6:2 за 3.42 часа в мач, започнал в сряда, прекъснат заради дъжд и продължен в четвъртък. При подновяването му Матадора даде само 4 гейма на своя съперник. Така той стигна до своя 11-и полуфинал в на \"Ролан Гарос\" и за общо 27-и в турнирите от Големия шлем. \"Не беше лесно, каза испанецът. - Играх по-добре днес, щастлив съм, че стигнах до полуфиналите. Ще бъда тук отново утре. Ще бъде трудно независимо срещу кого ще играя.\" Хуан Мартин дел Потро пък се класира за едва втори път в кариерата си за полуфинал в Париж. Той спря със 7:6(5), 5:7, 6:3, 6:4 Марин Чилич (Хър), №3 в схемата. \"Горд съм да бъда в Париж и да играя пред тази публика, която ме подкрепя толкова много, коментира аржентинецът. - Всеки тенисист иска да играе срещу Надал на \"Ролан Гарос\".", "date": "2018.06.07", "title": "Надал срещу Дел Потро, Чекинато играе с Тийм"}
{"url": "https://www.monitor.bg:443/bg/a/view/prodavat-medalionite-na-bg-madof-na-tyrg-101945", "text": "Златни и сребърни медали и медальони, собственост на фалираната от банкера беглец Цветан Василев КТБ, продават на търг синдиците на източения трезор. Това става ясно от обявление за провеждане на наддаването. На търг са предложени 298 броя ценни изделия от благородни метали. Става въпрос основно за златни и сребърни монети (медали), които банката е продавала като сувенири, обясни пиарът на синдиците Александър Кацаров. Изделията се предлагат заедно в една група. Началната цена, от която ще започне публичната продан, е 80 на сто от първоначалната оценка, или 30 146,40 лв. Това прави средно по около 100 лв. на изделие. Оглед на предлаганите предмети може да се направи между 25 и 28 юни включително в Централното управление на КТБ в София на ул. \"Граф Игнатиев\" 10. Физическите лица, които подават документи за участие, е необходимо да предоставят копие от документ за самоличност със заверка \"Вярно с оригинала\". Разглеждане на предложенията и продажбите ще се проведат на 29 юни в сградата на Централното управление на КТБ. Там могат да присъстват само предложителите, техните законни или упълномощени представители. За участие в търга трябва да се внесе депозит, който е 10 на сто от обявената начална продажна цена, или около 3015 лв.", "date": "2018.06.07", "title": "Продават медальоните на БГ Мадоф на търг"}
{"url": "https://www.monitor.bg:443/bg/a/view/parlamentyt-sys-skandalno-reshenie-za-aec-belene-obzor-101947", "text": "Скандално решение за проекта АЕЦ „Белене“ взеха в четвъртък депутатите след близо три часа дебати. Със 172 гласа \"за\" управляващите от ГЕРБ и „Обединени патриоти“, подкрепени от опозицията от БСП, решиха да дадат мандат на енергийния министър Теменужка Петкова за възобновяване на действията по търсенето на възможности за изграждане на централата и да търси стратегически инвеститор за проекта. Докато всички парламентарни партии се обявиха за проекта, единствено ДПС заеха отговорна позиция, като застанаха против решението. „Ние няма как да подкрепим неясния изход от едно такова решение”, аргументира се Рамадан Аталай по време на дебатите. „Този проект е руски“, коментира Аталай. По думите му няма политическа воля, а само празни приказки. Той обясни, че дебатите не са били по същество и нито в доклада на енергийния министър Теменужка Петкова, нито пък в решението на БСП се говори за разрешение за строежа на АЕЦ „Белене”. Според Аталай, ако в случая ставаше въпрос за разрешение за строеж на централата, премиерът Бойко Борисов щял да бъде в парламента и от трибуната да защити проекта. „Не го виждаме. Поканихме го с ясната цел не да дойде тук, за да го унижим, а да разясни на народните представители какво се случи в Москва, какви договорености има, или ако няма никакви договорености. Премиерът го няма, затова на Народното събрание\", обобщи Аталай и допълни, че от това решение няма да произтече нищо. По думите му смисъл и яснота щеше да има, ако проекторешението бе формулирано кратко и ясно, например да строим АЕЦ \"Белене\". посочи депутатът и допълни: „Нещата са много сериозни, колеги, решението, което ще вземете днес, е ваше, но ние няма как да подкрепим неясния изход от него“. Междувременно стана ясно, че потенциалните инвеститори, които се обсъждаха в последните дни, започват да дават заден от проекта. Само преди дни в съобщение на Министерството на енергетиката като един от инвеститорите, проявили интерес, беше посочена френската компания \"Фраматом\". Представителят на фирмата за България Станислав Георгиев обясни в четвъртък пред БНР, че компанията има интерес, но не като инвеститор, а като изпълнител на определени дейности по проекта. Така потенциалните инвеститори остават трима – един от които все още не е назован от управляващите. Една от вероятните причини за отказа на инвеститорите е големината на сумите, които трябва да се вложат в проекта, както и липсата на сигурност за изграждането му. „Централата попада в зона с висок сеизмичен риск“, са констатирали последователно експерти от БАН, Европейската комисия и Русия. Според анализите им площадката Белене е със среден до висок сеизмичен риск и затова не трябва да се използва. Такива констатации имаше и в решението на парламента от 2012 година за прекратяването на изграждането на ядрена централа на площадката, и то особено след аварията в АЕЦ \"Фукушима\".", "date": "2018.06.07", "title": "Парламентът със скандално решение за АЕЦ „Белене“ (ОБЗОР)"}
{"url": "https://www.monitor.bg:443/bg/a/view/dnsk-zapochva-proverki-na-100-obekta-v-slynchev-brjag-101933", "text": "Дирекцията за национален строителен контрол (ДНСК) започва да проверява от понеделник над 100 обекта в к.к. Слънчев бряг. Проверката е разпоредена от строителният министър Николай Нанков, съобщи самият той пред медии.  Инспекторите тръгват след като вицепремиера Валери Симеонов е подал сигнал на 1 юни. Във входирания списък са 117 обекта, които според вицепремиерът са категоризирани като преместваеми обекти, а реално са строежи. Срокът на проверката е до 15 юни на трите плажа на курорта - Северен, Централен и Южен, уточни министър Нанков. Инспекторите за втори път правят същата проверка, но сега тя ще бъде по-прицизна. В първата участваха Симеонов и министъра на туризма Николина Ангелкова.  Към момента строителният надзор няма компетенции да премахва обекти в общините, а само на държавна земя. Предложение на народният представител Христиан Митев от НФСБ в Закона за устройство на територията (ЗУТ) е на ДНСК да й бъдат дадени компетенции свързани с контрола и премахване на незаконно поставени преместваеми обекти и върху плажове върху националните курорти. До момента той се упражнява от общините, но те нямат нито финансов, нито човешки ресурс, смятат от партията на Валери Симеонов.", "date": "2018.06.07", "title": "ДНСК започва проверки на 100 обекта в Слънчев бряг"}
{"url": "https://www.monitor.bg:443/bg/a/view/nacionalkite-sreshtu-finlandija-na-polufinalite-v-zlatnata-liga-101928", "text": "Женският национален отбор на България по волейбол ще играе на полуфинала на Златната лига на Европа срещу тима на Финландия на 14 юли в Будапеща от 18.00 ч. В другия полуфинал се срещат домакините от Унгария и отбора на Чехия. Това стана ясно при тегленето на жребия за финалната четворка на турнира, след като бяха изиграни последните мачове от груповата фаза. Националките ни стигнаха до четворката, която ще спори за отличията, след като победиха Португалия с 3:0 (17, 22, 25) в последния двубой от група А. С нея те завършиха на първата позиция в групата с 15 точки от 5 победи и 1 загуба от Азербайджан. Азерките също имат 15 точки, но по-слаба геймова разлика - 16:7, след като биха с 3:1 Украйна като гости. Най-резултатна за България срещу Португалия беше Силвана Чаушева с 13 точки (1 блок), по 11 добавиха Гергана Димитрова (1 блок) и Христина Русева (1 ас, 4 блока). За домакините Юлия Каваленка беше единствена с двуцифрен резултат - 10 т.. „Това бе мач, в който ние бяхме едно ниво над съперника, коментира старши треньорът на България Иван Петков. - Радостното е, че постигнахме чиста победа, след серия от пътувания, в които изиграхме шест мача за две седмици и прекосихме цяла Европа. С изключение на третия гейм бяхме много над Португалия. Така първата стъпка към участие на междуконтиненталния „чалъндж“ турнир вече е направена. Именно полуфиналният мач е най-важният, защото първите два от финалите в Будапеща продължават напред“.", "date": "2018.06.07", "title": "Националките срещу Финландия на полуфиналите в Златната лига"}
{"url": "https://www.monitor.bg:443/bg/a/view/machyt-pulev-uajt-njama-da-se-systoi-101924", "text": "Дългоочакваният боксов мач в тежка категория между Кубрат Пулев и Дилиън Уайт няма да се състои. Новината обяви мениджърската агенция на промоутъра Еди Хърн \"Мачрум\", който води делата на британеца. Причината е, че Уайт е избрал за съперник бившия шампион на Световната боксова организация (WBO) новозеландеца Джоузеф Паркър. Двамата ще излязат на ринга на 28 юли в зала \"О2 Арена\" в Лондон. Боят между Кубрат Пулев и Уайт трябваше да бъде за статута на официален претендент за пояса на Международната боксова федерация (IBF), който в момента, както и тези на WBA, WBO и IBO е притежание на британец №1 в професионалния бокс Антъни Джошуа. След това решение Пулев ще трябва да си търси друг противник, след като Уайт предпочете да избере Паркър, макар че не е сигурно дали победителят от от този двубой ще има право да е претендент срещу Джошуа. Българинът и англичанинът с ямайски корени трябваше да се срещнат през август и то на българска територия, според условията на спечеления от американската компания \"Епик\" с участието на българина Ивайло Гоцев. Още тогава Еди Хърн спомена, че за неговия боксьор има и други оферти, с което даде да се разбере, че няма лесно да се съгласи боят да е в София, а наградният фонд - 74/25 процента за Пулев. Самият Уайлд беше спряган и за бой с Луис Ортис за претендентската позиция на Световния боксов съвет (WBC), където шампион е Дионтей Уайлдър (САЩ). Уайлдър е вторият по сила британец след Джошуа, той има 23 победи, 17 с нокаут и само една загуба - от него. Паркър също е бил побеждаван само веднъж в 25-те си мача - и той от Джошуа. “Крадецът вика „Дръжте крадеца”, коментира пред Нова ТВ новата ситуация Кубрат Пулев от Германия. - Уайт казваше, че съм страхливец, но виждате кой се оказа страхливецът. Два пъти отлагаха търга, сега избягаха и от мача. То няма и много за казване по случая. Пролича ли си кой го е страх и кой не.” Интересно обаче как ще реагират от IBF, след като претендентския бой и търга беше организиран именно от тази федерация.", "date": "2018.06.07", "title": "Мачът Пулев - Уайт няма да се състои"}
{"url": "https://www.monitor.bg:443/bg/a/view/ronaldo-iska-poveche-ot-mesi-i-nejmar-ili-kazva-sbogom-101929", "text": "Голямата звезда на световния футбол Кристиано Роналдо иска да напусне „Реал“ (Мадрид) заради чувствително по-малката заплата, която получава в сравнение с нападателите на „Барселона“ и „Пари Сен Жермен“ Лионел Меси и Неймар, съобщават медиите в Англия и Испания. В момента португалецът получава годишно 62 милиона лири от заплати и рекламни права и има договор до 2021 година, но изисква увеличение на годишното си възнаграждение до 88 милиона лири или ще напусне. Освен това Роналдо е недоволен и от отношението на клуба към проблемите му с властите. Испанските данъчни твърдят, че Роналдо е укрил 14 милиона евро в данъци, а португалският ас се надяваше на подкрепа от „Реал“, каквато обаче до момента така и не е получил. Ако Роналдо, който има 450 гола в 438 мача за „Реал“, реши да напусне, фаворити за подписа му се очаква да бъдат бившият му клуб „Манчестър Юнайтед“ и шампионът на Франция „Пари Сен Жермен“.", "date": "2018.06.07", "title": "Роналдо иска повече от Меси  и Неймар или казва „сбогом“"}
{"url": "https://www.monitor.bg:443/bg/a/view/kristian-kostov-pazi-gyrba-na-anastejsha-v-kazahstan-101926", "text": "Кристиан Костов е сред специалните гости, които ще се включат във фестивала Voice Of Astana, който ще се проведе на 15 и 16 юни в казахстанската столица по повод 20-ата й годишнина. Момчето чудо, което завоюва на България рекордното второ място на „Евровизия” миналата година, ще се качи на една сцена с поп дивата Анастейша, чийто концерт у нас бе отменен заради „форсмажорни здравословни проблеми, свързани с организатора на събитието“. Макар че на терен феновете познават Кристиан като български изпълнител, връзката му със страната е далеч по-силна, тъй като там е родена майка му. Междувременно изпълнителят на Beautiful Mess е вече готов с дебютния си краткосвирещ албум. Костов неведнъж е определял диска като своите „душа и сърце“, но към момента все още не разкрива кога ще видим проекта на пазара. „Всичко, което зависеше от нас е завършено. В момента албумът е в ръцете на други хора за довършителните дейности“, обясни наскоро пред феновете си той. В бъдеще отличникът от X Factor пък се надява да успее да съвмести музикалните си ангажименти с кариера в сферата на модата. написа певецът в социалните мрежи. Сред хобитата на Крис е и фотографията. „Винаги съм харесвал всичко около нея. Независимо дали като модел или обработването на снимки, или да бъда фотограф, обичам това! Защо не публикувам повече от моите снимки? Искам да бъда по-добър във всичко. Щом разбера, че съм достатъчно добър, ще започна да публикувам повече от моите творби“, обясни още той.", "date": "2018.06.07", "title": "Кристиан Костов пази гърба на Анастейша в Казахстан "}
{"url": "https://www.monitor.bg:443/bg/a/view/putin-pogovori-s-naroda-bez-naroda-101930", "text": "Президентът на Русия Владимир Путин проведе поредната си 12-та пряка линия, в която традиционно общува с руснаците, като този път в залата отсъстваха зрителите. Всички въпроси от народа пристигаха във вид на SMS, MMS и видеообаждания. Причината за това дистанциране на държавния глава от народа не бе съобщена. Тази година въпросите към Путин бяха много, а отговорът на един от тях се оказа достатъчно еднозначен – на въпроса „Володя, не се ли умори?“ руският президент отвърна простичко: „Не“. Открои се и една шега в присъщия му духовит стил. „Наскоро в Германия едно издание написа, че Тръмп бута Европа в ръцете на Путин. Ако съчетаем това с шегата, че Русия е повлияла на изборите в САЩ, тогава става смешно“, заяви Путин. Освен запитванията, касаещи Русия, той отговори и на доста въпроси на международни теми. Той изрази съмнение, че Сергей Скрипал и дъщеря му са отровени с нервнопаралитична субстанция, тъй като са оцелели при нападението. Руският президент призова правителството в Киев да спазва Минските споразумение и да не засилва напрежението преди предстоящите избори в Украйна. Той изрази съмнение, че сегашните украински власти са в състояние да решат проблема с проруските сепаратисти, отцепили територии в Източна Украйна. Същевременно декларира, че Москва прави всичко по силите си да реши украинската криза в рамките на Минските споразумения. Руският президент Владимир Путин каза, че Западът гледа на Русия като на заплаха и конкурент, но тя трябва да защитава интересите си и да се стреми към компромиси. \"Тази западна политика е погрешна\", заяви той, като допълни, че западните партньори постепенно започват по необходимост да нормализират отношенията си с Русия.", "date": "2018.06.07", "title": "Путин поговори с народа без народа"}
{"url": "https://www.monitor.bg:443/bg/a/view/nacionalite-vljazoha-v-top-50-na-fifa-101931", "text": "Българският национален отбор по футбол влезе в топ 50 на ранглистата на ФИФА в последното издание преди старта на световното първенство в Русия. Националите имат 614 точки, което ги придвижи с четири места напред до 49-о място. В Топ 10 има две промени - Полша и Испания си размениха позициите и поляците вече са осми, а испанците се смъкнаха с две места до 10-а позиция. Световният шампион Германия съхрани първата позиция с 1558 точки, следван от Бразилия с 1431 и Белгия с 1298. Домакините на световното първенство от Русия са най-назад в ранглистата от всички отбори-финалисти на Мондиала. “Сборная” бележи спад с четири позиции и заема 70-о място, а пред тима е Саудитска Арабия (67-о място). Именно тези два отбора ще играят в мача на откриването на мондиала след седмица. Иначе ранглистата на ФИФА се различава донякъде от прогнозите на букмейкърите за шампион. Фаворити са Германия и Бразилия, а след това са Испания и Франция. После е Аржентина, Англия и други. Като потенциални изненади пък са посочени Белгия и Хърватия.", "date": "2018.06.07", "title": "Националите влязоха в топ 50 на ФИФА"}
{"url": "https://www.monitor.bg:443/bg/a/view/upravljavashtite-v-italija-skochiha-sreshtu-sbirkata-na-bilderberg-101916", "text": "„Изключително сме разтревожени от присъствието на клуба „Билдерберг“ в Торино!“ – това заяви пред журналисти Моника Аморе - общинска съветничка от управляващата и в града, и в държавата партия „Пет звезди“. Защото според нея ставало дума за един „затворен елит на финансови олигарси“, които били „радетели на най-екстремния неолиберализъм и винаги са олицитворявали арогантността на властта“. „Торино трябва да стане отново столица на правото на труд – каза Моника Аморе, - а не да събира тези, които защищавайки интересите си, правят всичко възможно, за да подтискат това право!“ „Ето защо присъствието на клуба „Билдерберг“ в нашия град е недопустимо!“ – натърти в заключение активистката на „Пет звезди“. Независимо от протестите на хората на управляващата партия, 66-та годишна среща на на създадения през 1954 г. от банкера Дейвид Рокфелер елитарен клуб започна днес в града на ФИАТ при изключителни мерки за сигурност. Именно благодарение на тях журналистите успяха да открият държаното до вчера в тайна място на форума – превърнатата в хотелски и музеен комплекс стара фабрика на автомобилния концерн, известна с името „Лингото“. Сега подстъпите към нея са охранявани от десетки полицаи и карабинери, затворени са и подлезите към намиращия се в района търговски център, чиито многобройни клиенти бяха неприятно изненадани. Президентът пък на ФИАТ Джон Елкан е домакин на участващите във форума близо 150 влиятелни банкери, финансисти, индустриалци, политици, министри и медийни магнати от Европа и Северна Америка. Сред тях за пръв път и доста неочаквано за мнозина е представителят на папа Франциск – държавният секретар на Ватикана кардинал Пиетро Паролин. Според някои коментатори дръзката реакция на хората на „Пет звезди“ срещу „Билдерберг“ е продиктувана от първата точка в дискусиите на сегашната среща – нашествието на популизма в Европа. А редица медии в Лондон, Вашингтон и някои други столици на мощни държави, сега сипят огън и жупел срещу създаденото от комика Бепе Грило движение, определяйки го като популистка опасност не само за Италия, но въобще за Стария континент. Дали така смята и клубът „Билдерберг“ ще стане ясно в неделя, когато участниците във форума в Торино ще бъдат свободни да развържат езиците си пред пишещото братство.", "date": "2018.06.07", "title": "Управляващите в Италия скочиха срещу сбирката на „Билдерберг“"}
{"url": "https://www.monitor.bg:443/bg/a/view/belgija-otnese-s-3-0-egipet-bez-salah-101932", "text": "Белгия победи Египет с класиката 3:0 във втората си контрола преди световното първенство в Русия от 14 юни до 15 юли. Срещата се игра в Брюксел, а “червените дяволи” доминираха срещу „фараоните“, които бяха без голямата си звезда Мохамед Салах, възстановяващ се от травма в рамото. Египетският нападател бе фаулиран от Серхио Рамос и заменен принудително след само половин час игра на финала от Шампионската лига в Киев на 26 май. Ремелу Лукаку (27) вкара първия гол след добавка при отбит удар на Еден Азар от границата на наказателното поле. Самият Еден Азар (38) удвои след подаване на Яник Ферейра Караско, а в добавеното време на мача Маруан Фелайни (90+2) оформи крайния резултат след асистенция на Миши Батшуай. Преди дни белгийците завършиха 0:0 с Португалия, а следващата и последна за тях контрола преди Мондиал 2018 е срещу Коста Рика (11 юни). На световното „червените дяволи“ са в една група с Панама (18 юни), Тунис (23 юни) и Англия (28 юни). Египет пък записа шести официален мач без победа (3 равенства и 3 загуби) и няма повече контроли преди световното първенство, на което е в група с Уругвай (15 юни), домакина Русия (19 юни) и Саудитска Арабия (25 юни).", "date": "2018.06.07", "title": "Белгия отнесе с 3:0 Египет без Салах"}
{"url": "https://www.monitor.bg:443/bg/a/view/el-maestro-az-sym-riskov-trenior-no-shte-uspeja-101934", "text": "Нестор Ел Маестро официално беше представен като нов треньор на ЦСКА-София. Сърбинът с английски паспорт идва на „Армията“ заедно с помощник – брат му Никон Ел Маестро, като ще запази и част от досегашния щаб на тима. Така в клуба остават треньорът на вратарите Ивайло Петров-Пифа, както и кондиционните специалисти Томас Нойберт и Кирил Динчев. На първата си среща с медиите като треньор на ЦСКА-София 35-годишният Ел Маестро демонстрира пиперливия си език и сам се определи като рисково назначение. Нещо повече – станалият шампион на Словакия призна, че за първи път в кариерата си ще води отбор в евротурнирите, а в цялата си професионална кариера като треньор има само 32 мача. \"Назначението ми е риск за мен и за клуба, коментира Ел Маестро. - Роден съм в Сърбия. Разбирам някои неща на български език и ще се постарая да го науча идеално до януари. ЦСКА е най-големият клуб в България и всички искат само едно - успехи! Ще ни бъде трудно да се борим с „Лудогорец“, но ще направим всичко по силите си. През годините бях помощник и натрупах ценен опит. С Мирко Сломка работихме 10 години в три различни клуба, той ми помогна много. Бях помощник и една година на Торстен Финк\", коментира Ел Маестро. Той не пропусна да се защити и заради скандала в Словакия, че титлата на неговия „Спартак“ (Търнава) е била купена. Спецът дори си позволи да се скара на българските журналисти, че преписват колегите си в Словакия, а не правят собствени разследвания по темата. „Интернет убива сериозната журналистика, убива много неща! Някой нещо някъде си пише и някой го копира и разпространява. Тези информации идват от треньора на “Ружомберок” и най вече от собственика на „Слован“ (Братислава), който е медиен магнат“, допълни Ел Маестро. Спортният директор на ЦСКА-София Пламен Марков пък хвърли повече яснота около селекцията. Освен вече известният трансфер на централния защитник Стивън Перейра, на „Армията“ бе привлечен и вратар. Това е 28-годишният бивш страж на „Хайдук“ Данте Стипица. Той идва по лично настояване на Ел Маестро, а преди време бе в трансферните планове и на „Левски“. Игралият под наем в ЦСКА-София Рафаел Енрике пък вече е с постоянен договор, а освен това в тима се завръщат преотстъпените в “Литекс” Иван Турицов, Тонислав Йорданов и Ангел Лясков, както и защитавалите цветовете на “Етър” Пламен Гълъбов и Никола Колев. ЦСКА-София започва подготовка на 10 юни, като заминава на лагер в Тетевен до 18 юни. Там ще е и контролата с „Етър“, след което на 21 юни тимът заминава за подготовка в Австрия. На австрийска земя „червените“ ще останат до 3 юли, като ще изиграят контроли с японския „Варен Нагазаки“, руския УФА, украинския „Шахтьор“ (Д) и датския „Брьондби“.", "date": "2018.06.07", "title": "Ел Маестро: Аз съм рисков треньор, но ще успея"}
{"url": "https://www.monitor.bg:443/bg/a/view/ministyr-ananiev-puskame-e-receptata-do-kraja-na-2018-101935", "text": "До края на годината ще има електронни рецепти. До средата на следващата година в България ще има електронно здравеопазване. Това стана ясно от думите на здравния министър Кирил Ананиев, който отговаря на депутатски питания в здравната комисия в парламента. България все още няма електронно здравеопазване, въпреки че то е постоянен приоритет във всички правителствени програми и национални здравни стратегии през последното десетилетие. Институциите са действали неефективно и средства за изграждане на системата са останали неусвоени, това пък установи преди време Сметната палата при одит на електронното здравеопазване за периода от януари 2012 г. до 30 юни 2016 г. Изграждането на електронното здравеопазване е правено в условията на чести структурни и кадрови промени както по високите управленски нива, така и на ниво експерти, се посочва още в констатациите. Не е създадена ефективна система за координация и съгласуване на действията, проектите и обществените поръчки между институциите, което поражда условия за неефикасно разходване на публичните средства и забавяне в реализацията на стратегическите приоритети, според одитния орган. Това е довело до дълго забавяне в изграждането на електронното здравеопазване, като действията на институциите са били неефективн, обобщават одиторите. От 2012 г. досега са направени няколко безуспешни опита за реализиране на проекти за интегрирана национална здравно информационна система. Министър Кирил Ананиев даде висока оценка на работата на Надзорния съвет на касата. Утре той ще решава дали да внесе предложение в Народното събрание за приемане на оставката на досегашния управител на НЗОК Камен Плочев.  ", "date": "2018.06.07", "title": " Министър Ананиев: Пускаме Е-рецептата до края на 2018"}
{"url": "https://www.monitor.bg:443/bg/a/view/banditkite-na-oushyn-v-kapana-na-rimejka-101919", "text": "Скептицизмът се породи още с обявяването на новината, че „Бандата на Оушън“ ще се сдобие с женски римейк, предвид пълния провал на „Ловци на духове“ отпреди няколко години. Звездният каст, в който фигурират имена като Сандра Бълок, Кейт Бланшет, Сара Полсън, Риана, Ан Хатауей и много други, все пак ни даде малка надежда, че новото заглавие няма да попадне в капана на самоцелното експлоатиране на ленти от миналото с цел повече печалби. Холивуд сякаш не се научи, че когато заместиш мъжете с дами в култови филми, убиваш 50% от чара на продукцията. И то не защото жените са по-лоши актьори от колегите си. А защото ролите не са писани за тях, не им подхождат, а резултатът винаги е разочароващ. Да се фокусираме върху „Бандитките на Оушън“, чиято премиера за България е заложена за следващия петък. Бълок се справя отлично с ролята си на Деби Оушън – сестрата на Дани (Джордж Клуни), която събира група престъпнички за кауза с въпросителен характер. Проблемът на лентата, всъщност, далеч не е в актьорския състав, който не само успява да запълни дупки в сюжета, но и да ни накара да се разсеем от факта, че поредната ни любима история е потопена в ужаса на римейка. Да, ще се смеете, когато видите лентата в киносалона. Къде заради хумора, къде заради сценарните гафове. Като, например, решението на една от бандитките на Оушън да се присъедини към престъпната група поради простата причина, че иска да се социализира с други жени. Или обяснението, че Деби планира прословутия обир години преди да излезе от затвора. Липса на оригинална мисъл, но за сметка на това блестящ каст – това е в резюме „Бандитките на Оушън“. Филмът, разбира се, е реверанс и към движенията MeToo и Time's Up, като всяко мъжко присъствие на екрана изпълнява по-скоро функцията на аксесоар. И макар в боксофиса подобен ход да е доказано успешен, то поредният филм от поточната линия оставя послевкус на овехтяла дъвка. При все, че филмът е дело на утвърден вече режисьор като Гари Рос („Игрите на глада“), който е и съавтор на сценария заедно с Оливия Милч. „Бандитките на Оушън“ заслужават вниманието ви, доколкото паралелът между заглавието и оригиналната трилогия гъделичка любопитството на всеки самоуважаващ се киноман. Вземете си пуканки и се настройте за смях, но се чувствайте предупредени – филмът не е нищо по-различно от поредния римейк, съществуващ единствено заради идеята да го има.", "date": "2018.06.07", "title": "„Бандитките на Оушън“ в капана на римейка"}
{"url": "https://www.monitor.bg:443/bg/a/view/obnoviha-uchenichesko-obshtejitie-v-pazardjik-s-evropari-101921", "text": "В санирана и напълно обновена сграда на общежитието към Спортното училище в Пазарджик ще влязат възпитаниците на няколко учебни заведения. Реновирането на обекта стана възможно по проект, финансиран от Оперативна програма „Региони в растеж“, заедно с 4 училища в Пазарджик – СУ „Димитър Гачев“, СУ „Д-р Петър Берон“, ОУ „Любен Каравелов“ и ОУ „Христо Ботев“. Общата стойност на строителните дейности в петте сгради е 7 941 085,71 лева, от които 6 749 922,85 лева от Европейския фонд за регионално развитие и 1 191 162,86 лева национално финансиране.Кметът Тодор Попов обяви, че само от началото на годината са инвестирани над 3 милиона лева в спортни съоръжения и бази в общината. „Живеейки в тази добра физическа среда децата ще бъдат много по-мотивирани да учат и да постигат добри резултати“, заяви кметът на Пазарджик Попов при откриването на реконструираната сграда. Напълно е сменено обзавеждането на спалните и на общите помещения, баните и санитарните възли са ремонтирани изцяло и отговарят на всички съвременни стандарти. Общежитието е с капацитет 220 места, към момента са настанени 170 ученици от всички средни и професионални училища на територията на града. Сградата разполага на всеки етаж с малка кухня – трапезария и със стая за самоподготовка. Стаите са с 2 или 3 легла и самостоятелен санитарен възел. Обезпечена е с пожароизвестяване и видеонаблюдение. По време на ремонта беше изградена и рампа за достъп на хора с увреждания.", "date": "2018.06.07", "title": "Обновиха ученическо общежитие в Пазарджик с европари"}
{"url": "https://www.monitor.bg:443/bg/a/view/trima-raneni-v-hainboaz-101914", "text": "Трима души пострадаха при пътен инцидент в Прохода Хаинбоаз. По първоначална информация от полицията, около 14,30 часа в района на село Мишеморков хан, лек автомобил \"БМВ\", движещ се в посока към Гурково, се е ударил в насрещнодвижещ се товарен микробус с румънска регистрация. Пострадали са водачът и двама пътници от лекия автомобил. Те са откарани за преглед в Спешна помощ – Велико Търново. В района на произшествието има разлив на масло. Уведомени са съответните служби. Движението се регулира от служители на Пътна полиция.  ", "date": "2018.06.07", "title": "Трима ранени  в Хаинбоаз"}
{"url": "https://www.monitor.bg:443/bg/a/view/lejdi-gaga-iznenadvashto-normalna-v-zvezda-se-rodi-101920", "text": "Необичайно обичайна – такава е Лейди Гага в първия трейлър на дългоочаквания „Звезда се роди“. Лентата, дело на Брадли Купър, ще направи световната си премиера на 5 октомври. Свенлива, докато не излезе на сцената и не отпусне чудовищния си глас, Лейди Гага демонстрира истински актьорски потенциал след като дебютира в средите със сериала „Зловеща семейна история“. Другата главна роля в лентата - на Джаксън Мейн – е изиграна от самият Купър. Снимките на „Звезда се роди“ се проведоха преди година, като екипът се възползва дори от сцената на прочутия фестивал „Коачела”, където Гага беше хедлайнер. За целта Купър се изправи до колежката си пред публиката, която бе предварително предупредена, че концертът ще бъде заснет като част от продукцията. Всички меломани трябваше да са оборудвани с кънтри шапки и ботуши, както и да бъдат пълнолетни. Събраните средства от билетите, за които фенове броиха едва по 10 долара, отидоха за организацията на Лейди Гага срещу психически тормоз – Born This Way Foundation.", "date": "2018.06.07", "title": "Лейди Гага – изненадващо нормална в „Звезда се роди” "}
{"url": "https://www.monitor.bg:443/bg/a/view/dijp-pyrpyl-i-zvezdi-ot-holivud-na-svetovnoto-101917", "text": "Световното първенство ще събере най-големите футболни звезди, които ще си оспорват мечтания трофей. Не по-малко блясък обаче ще има около терена, след като едни от най-големите знаменитости на планетата ще посетят Русия. Безспорно най-сериозно ще е присъствието на музикални звезди. С концерти в Москва ще се отличат Алис Купър, Джо Пери, Ози Озбърн, Енрике Иглесиас, \"Дийп Пърпъл\" и великаните от \"Гънс енд Роузес\". Техните участия са одобрени от ФИФА и ще преминат под знака на Мондиал 2018. Не така обаче стоят нещата с местната група „Чичерина“, която получи забрана от световната централа. Причина за това е, че руската банда има песни, посветени на войната в Донбас. Сериозно ще бъде присъствието и на ослепителни красавици. Безспорно най-известната сред тях ще е колумбийката Шакира, която е половинка на испанския национал Жерард Пике. Освен за любимия си обаче тя ще дере гърло и за своите сънародници, които също участват на мондиала. Раздвоение в подкрепата ще има и колежката й Риана. Тя не крие, че симпатизира на Бразилия и Германия и вече потвърди присъствието си на световното. Сексапил от трибуните по традиция ще пръскат още моделите Жизел Бюндхен и Хайди Клум, които се похвалиха, че вече са си резервирали билети до Русия. Футболното братство ще даде сериозни попълнения и за журналистическата гилдия. Винаги колоритният Златан Ибрахимович заяви, че ще бъде в Русия и това веднага породи слухове, че той ще се завърне в националния отбор. Златан обаче отрече това и по всичко изглежда, че ще пътува за мачовете в ролята си на коментатор за шведската телевизия. Подобна ще бъде и ролята на Специалния Жозе Моуриньо. Португалецът подписа договор с местен телевизионен канал и ще влезе в ролята на експерт, който ще анализира мачовете от световното. И за финал, но не на последно място – №1 в партитата на световното се очаква да бъде едно наистина страховито трио. Холивудската звезда Уил Смит и дружката му Ники Джам обявиха, че отиват в Русия за един неспирен купон, а към тях се присъедини не кой да е, а бразилската легенда Роналдиьо. Изобщо Мондиал 2018 обещава да бъде един истински парад на знаменитости.", "date": "2018.06.07", "title": "\"Дийп Пърпъл\" и звезди от Холивуд на световното"}
{"url": "https://www.monitor.bg:443/bg/a/view/brad-pit-i-andjelina-djoli-idvat-za-varna-mega-rok-101923", "text": "Брад Пит и Анджелина Джоли идват за „Варна Мега рок“, твърдят в специално видеообръщение към феновете си от България двама от членовете на култовата група „Nightwish”.  Вокалистката Флоор Янсен и мултиинструменталистът Трой Донъкли намесиха имената на Пит и Джоли с твърдението, че те ще присъстват на мегафестивала край морето това лято. Каква е уловката и защо се намесват имената на мегазвездите на световното кино става ясно, след като се вижда как двамата музиканти се забавляват, представяйки се с имената на актьорите и казват, че двамата ще са във Варна. Дали това е само закачка, или има и нещо, което никой, освен двамата не знае, ще стане ясно на 18 и 19 агуст. А дотогава останаха само 1000 еднодневни промоционални билета за най-големия рок фестивал на 2018 година, похвали се Кметъла Цонко Цонев, който е основният организатор на събитието. Ценните хартийки са на цена от 60 лв. за двата дни - 18 и 19 август. Периодът до 11 юни е единственият, в който може да се вземат билета само за един от дните на фестивала от платформите еventim.bg и е-ticketsmall.com. „За първа година сме организатори на този фест на рока във Варна и се стараем да създадем нещо, което ще остане живо през годините. Затова ще обгрижим феновете с максимално внимание. „Nightwish” и Глен Хюз са сред най-големите имена в рок музиката. В същото време, стиловете са различни и това ще даде възможност да задоволим всички вкусове. И тъй като се очертава два доста различни стила в двата концертни дни - пуснахме еднодневни билети. Готвим и доста изненади за феновете. Вече дадохме възможност да спечелят един мотор от известна марка, но това е само началото“, каза Цонко. Той предупреди, че цената ще се промени с наближаването на събитието. Двудневните билети от 60 лв., струват 90 лв. до 18 юли 2018 година, а от следващия ден цената им ще бъде 120 лв. \"Варна Мега Рок“ е събитие, което ще ни срещне с кралете на симфоничния метъл „Nightwish”, които ще са хедлайнери на новия рок фест, а другата мегазвезда е „Гласът на рока“ Глен Хюз - бивш вокалист на „Дийп Пърпъл“ и „Блек Сабат“. Той ще бъде на сцената с БТР и ще изпълнява само песни на „пурпурните“. Хюз ще бъде хедлайнер на 18, а „Nightwish” - на 19 август. Първата вечер ще бъде украсена още от американската пауър и прогресив метал банда „Камелот“, а втората - от виолончелистите от „Апокалиптика“. От българските групи, които ще се представят на сцените във Варна са „Кикимора“, „Конкурент“, „Кросфайър“ и „Бендида“.", "date": "2018.06.07", "title": "Брад Пит и Анджелина Джоли идват за „Варна Мега рок“?  "}
{"url": "https://www.monitor.bg:443/bg/a/view/mihaela-marinova-na-sedmoto-nebe-s-dulgerov-101918", "text": "Певицата Михаела Маринова и футболистът на ЦСКА-София Александър Дюлгеров разкриха, че са двойка. Младата красавица и спортистът дълго време пазеха връзката си в тайна, но изпълнителката реши да разкрие на кого принадлежи сърцето й. Пред Слави Трифонов Михаела призна, че е много щастлива, въпреки че не назова поименно Дюлгеров. Мишето обаче с широка усмивка разказа, че се вижда с футболист от ЦСКА-София. Михаела, която спечели предишния сезон на \"Като две капки вода\", сияеше в секси тоалет, а доброто й настроение зарази дори Трифонов. Тя представи последния си хит \"Очи в очи\", който беше споделен в социалните мрежи и от Дюлгеров. Футболистът публикува видеото към песента и с гордост написа: \"Стил и изящество в едно - моята Михаела! Жесток проект, успех!\", добавяйки сърце.", "date": "2018.06.07", "title": "Михаела Маринова на седмото небе с Дюлгеров"}
{"url": "https://www.monitor.bg:443/bg/a/view/zlostornici-zadrystiha-s-gumi-jazovirna-tryba-101912", "text": "Злосторници задръстиха изпусквателната тръба на язовир Вятъра край търновското село Присово, алармираха от местната община.  Пространството около шахтата и съоръженията за отвеждането на водата в случай на препълване на язовира, внезапно се оказали блокирани от чували с пясък и пръст, тежки камъни и изхвърлени гуми от леки автомобили и дори от тежкотоварни камиони. Екип от водолази вадил боклуците в продължение на часове. Язовирът вече е обезопасен и напълно изправен, а нивото на водата за сега е ниско и няма опасност от преливане. Предстои монтирането на решетка край изпусквателнта шахта, която да предпазва възможностите за подобни злонамерени прояви и в бъдеще.    ", "date": "2018.06.07", "title": "Злосторници задръстиха  с гуми язовирна тръба"}
{"url": "https://www.monitor.bg:443/bg/a/view/izgorja-vilata-na-tajfi-mekliov-prodavacha-na-rakijata-ubiec-101911", "text": "Вилата на Тайфи Мекльов, станал печално известен с ракията менте, която доведе до смъртта на шестима мъже, е била подпалена и изгоря наполовина. Вчера около 10,30 часа някой е драснал клечката и вилата на Тайфи Мекльов от Якоруда изгоря като факла. Цялата дървена част на вилата и домакинското оборудване е превърнато в пепел. Днес близките му  разпространиха снимки в социалната мрежа, като хвърлиха обвинения към полицията, че не си мърдат пръста, за да открият подпалвачите. Според тях вилата им в курортната местност „Трещеник“ над Якоруда в Рила планина е умишлено запалена от близки на починалите от метиловия алкохол млади мъже. Пожарникари от Якоруда се намесиха, за да не се прехвърли огъна към близката гора.     Припомняме, че през декември 2015 година собственикът на дърводелски цех Тайфи Мекльов продал опасна за здравето ракия менте - метилов алкохол примесен с вода, който уби шестима мъже, а други бяха натровени и приети в болница. Тайфито беше арестуван и след няколко месеца в килията беше пуснат под гаранция. Делото още не е приключило. За престъплението, в което е обвинен по чл. 350 ал.3 от НК, Тайфи Мекльов го грози затвор от 3 до 15 години.  ", "date": "2018.06.07", "title": "Изгоря вилата на Тайфи Мекльов, продавача на ракията – убиец"}
{"url": "https://www.monitor.bg:443/bg/a/view/oblastnijat-upravitel-na-plovdiv-podkrepi-kampanijata-za-malkija-stanislav-101910", "text": "Областният управител на Пловдив Здравко Димитров подкрепи кампанията за събиране на средства за лечението на 7-годишния Станислав Чонев. Малчуганът страда от мозъчен тумор /астроцитома регио оптико хиазмалис/ и шансът за неговото оздравяване е операция в клиника в Истанбул, която ще бъде направена от детския неврохирург проф. Мемет Йозек. За целта обаче са необходими 62 815 евро, която сума е непосилна за семейството на детето. Здравко Димитров се обръща към всички жители на пловдивска област с апел за съпричастност и подкрепа на кампанията. До нея се стигна, след като от Фонда за лечение на деца са отказали финансиране на болното дете. „Разговарях с родителите на Стаси и от тях научих, че в момента детето е с влошено здравословно състояние и това е наложило да влязат по спешност в турската болница, и е наложително в най-скоро време да бъде направена операцията”, заяви Димитров. Приятели и организации са предприели мерки за набиране на необходимите средства, като са инициирали концерт под надслов „Заедно за малкия Станислав“. В концерта, който ще се състои на 13 юни в бар „CraftЪ” на улица „Абаджийска“ 15 в квартал „Капана“ от 19.30 часа, ще участват едни от най-обичаните пловдивски изпълнители. Входът е безплатен, но на събитието ще бъдат поставени дарителски кутии, в които всеки човек с добро и състрадателно сърце би могъл да подпомогне каузата.   Банковата сметка за подкрепа на лечението на Стаси е: Райфайзен Банк BG93RZBB91551008588490  BIC: RZBBBGSF", "date": "2018.06.07", "title": "Областният на Пловдив подкрепи кампанията за малкия Станислав"}
{"url": "https://www.monitor.bg:443/bg/a/view/tim-ot-serija-a-naliva-milion-v-levski-101925", "text": "Топреализаторът на „Левски“ за изминалия сезон в Първа лига Давид Яблонски ще смени родния шампионат с елитната Серия „А“ на Италия. Чехът финализира своите преговори с „Емполи“ и почти сигурно ще продължи кариерата си в едно от най-силните първенства в Европа. Защитникът вече е договорен, като вчера представители на клуба от Апенините са провели заключителните разговори за трансфера на защитника. Почти всички детайли са уточнени и остават само дребни подробности, след които двете страни да поставят своите подписи под контракта. Бранителят премина и медицински прегледи в „Емполи“, които са показали, че са намира в отлична форма. Чехът има договор за още година с „Левски“, което означава, че „сините“ ще получат за правата му сума, която също вече е договорена. Сделката между двата клуба е за повече от 500 хиляди евро, които ще постъпят в касата на клуба от „Герена“. След завършването на сделката за Яблонски, чехът ще е поредният основен играч на „сините“, който напуска през лятната пауза. От „Герена“ вече си тръгна друг любимец на публиката Роман Прохазка. Разликата е, че словакът премина във „Виктория“ (Пилзен) като свободен агент, а за Яблонски клубът ще вземе трансферна сума, тъй като играчът има договор и за новия сезон. В същото време португалецът Афонсо Фигейредо, който игра по-малко от половин година в „Левски“ изрази своето разочарование от работата си с Делио Роси, за който смята, че е лош човек и треньор.   Принципно не обичам да говоря за моите наставници, но в този случай просто беше невъзможно. Надявам се отборът да направи добър сезон, защото има качествени футболисти. Тук само искам да кажа една мъдрост и нищо повече: „Може да имаш най-силните войници, но това никога няма да бъде достатъчно, ако нямаш добър генерал“, заяви Афонсо пред Топспорт.", "date": "2018.06.07", "title": "Тим от Серия „А“ налива милион в „Левски“"}
{"url": "https://www.monitor.bg:443/bg/a/view/detska-gradina-sama-proizvejda-elektroenergija-v-dupnica-101908", "text": "Детска градина „Калина“ - Дупница започва сама да произвежда електроенергия, след като официално днес беше открита фотоволтаична централа. „Тя е с мощност 27 кW, включваща 110 панела, монтирани на покрива на детското заведение. Има и система за автоматично регулиране на температурата в сградата. Това е втората в страната детска градина с такава централа и първа клас А енергийна ефективност\", обясни експертът от Община Дупница ангажирана по реализацията, Десислава Иванова. Първата детска градина, официално сертифицирана като пасивна сграда е в Габрово. \"Благодаря на всички, които бяха ангажирани с реализацията на това начинание. Когато вървиш по неутъпкан път и си първи, тогава е по-трудно. Но в крайна сметка успяхме. Сега ще можем да си намалим разходите и да се насочим към друга реализация в нашата детска градина - да си направим басейн\", обясни директорката на детското заведение Рени Хаджийска, която е известна в града със своята находчивост и желание за работа. Произведената от фотоволтаичната централа електроенергия ще покрива половината от нуждите на детската градина за електроенергия и 1/3 от цялостните енергийни нужди. За сравнение потреблението на електроенергия на детската градина за месец април 2018г. е 4 мWh. Очакваното годишно производство на централата е 30 мWh или средно 2,5 мWh на месец. Проектът на Община Дупница за детската градина е с финансиране, осигурено от Националния доверителен екофонд. Стойността му е 107 919,53лв., от които 15 % са съфинансиране от бюджета на детската градина.", "date": "2018.06.07", "title": "Детска градина сама произвежда електроенергия в Дупница"}
{"url": "https://www.monitor.bg:443/bg/a/view/500-000-leva-kryvnina-za-ubijstvoto-na-aleks-ot-bjala-101913", "text": "Общо 500 000 лева обезщетение за убийството на 18-годишния Алекс Ангелов от град Бяла искат неговите родители. Най-големият от тримата им синове издъхна на 15 юли м.г. в болницата след нелеп инцидент, случил се седмица по-рано при спречкване с роми. Делото започна днес в Окръжния съд в Русе. Общо 500 000 лева обезщетение за убийството на 18-годишния Алекс Ангелов от град Бяла искат неговите родители. Най-големият от тримата им синове издъхна на 15 юли м.г. в болницата след нелеп инцидент, случил се седмица по-рано при спречкване с роми. Делото започна днес в Окръжния съд в Русе. „Родителите Росица и Слави се промениха много след смъртта на Алекс, затвориха се, станаха други хора от скръб. Всеки ден ходят на гробищата“, разказа в съдебната зала близка на почерненото семейство. Нито майката, нито бащата на убитото момче дойдоха на заседанието и бяха представлявани от адвокат. Обвинен в извършване на престъплението е 32-годишният Валентин Маринов от Бяла. Мъжът е от ромски произход и не може да чете и пише. Във фаталния ден той нанесъл на Алекс удар с юмрук, момчето паднало и ударило лошо главата си в плочките. Обвинението на прокуратурата срещу Валентин е за предумишлено убийство по хулигански подбуди, но защитата му смята, че той трябва да бъде съден за умишлено причиняване на средна телесна повреда вследствие на която е настъпила смърт. При разпитите на свидетелите стана ясно, че в нощта на 7 срещу 8 юли м.г. Алекс се е веселил с приятели в дискотека „Какафония“ в Бяла. Освен неговата компания в заведението е била и компанията на Валентин. В трета група бил племенникът на обвиняемия – 15-годишният Йордан Йорданов. Според някои свидетели още в дискотеката е имало подхвърлени реплики между Алекс и компанията на Валентин. Други пък казват, че въпреки изпития алкохол, Алекс е бил спокоен. Към 5,30 часа заведението затворило и всички се разотишли. Спречкването станало пред дюнерджийницата в центъра на града. Свидетели твърдят, че Алекс и групата роми взаимно си разменяли псувни, но някакъв важен мотив за свадата не успяха да посочат. Алекс ударил Йордан, а вуйчото Валентин отвърнал с юмрук в главата на 18-годишното момче. То паднало назад и не помръднало. Като видели това, присъстващите се разбягали на различни страни. Заради нередовно призовани двама свидетели делото ще продължи на 29 август т.г. Единият от тях е травестит, веселил се в дискотеката във фаталната нощ.", "date": "2018.06.07", "title": "500 000 лева кръвнина за  убийството на Алекс от Бяла"}
{"url": "https://www.monitor.bg:443/bg/a/view/iznosyt-ni-za-kitaj-skochil-sedem-pyti-za-10-g-101906", "text": "Българският износ за Китай през последните десет години се увеличи седем пъти. Така Китай се превърна в наш втори по големина експортен партньор сред страните извън ЕС. Това каза министърът на икономиката Емил Караниколов по време на Третата министерска конференция за насърчаване на търговско-икономическото сътрудничество между Китай и държавите от Централна и Източна Европа в гр. Нинбо, Китай. Това съобщиха от Министерството на икономиката. Караниколов поясни, че има възможност за по-нататъшно разширяване на българския износ за Китай, и по-конкретно на продукти, с които нашата страна е известна в Азия. Пример за това са селскостопанските и хранителни продукти, етеричните масла и козметичните продукти от тях, вино и минерална вода. Той допълни, че шестнайсет български компании, опериращи в тези сектори, ще представят своите висококачествени продукти в рамките на четвъртото „Експо за търговия и инвестиции Китай - Централна и Източна Европа“. По време на пресконференцията министър Караниколов подчерта, че България отдава важно значение на инициативата „16+1“, която ще имаме честта да домакинстваме в София през 2018 г. Той изтъкна, че това е платформа за нови възможности в посока засилване на инвестиционното и търговското сътрудничество с Китай.", "date": "2018.06.07", "title": "Износът ни за Китай скочил седем пъти за 10 г."}
{"url": "https://www.monitor.bg:443/bg/a/view/20-ot-dneshnite-pyrvoklasnici-shte-rabotjat-razlichni-ot-segashnite-profesii-101909", "text": "Едва 20% от днешните първокласници ще работят професии, които съществуват към момента. Това заяви заместник-министърът на труда и социалната политика Зорница Русинова по време на международната конференция „Работни места за бъдещето: интелигентно професионално обучение за интелигентно развитие“. Причината е нарастващата динамика на дигитализацията, възникването на нови форми на заетост. Цифровите умения придобиват ключово значение за повишаване на пригодността за заетост и намиране на работа, каза заместник-министърът. Според нея системите за образование и обучение трябва да се модернизират и да разширят възможностите за придобиване и развиване на уменията, необходими за пълноценно участие в обществото. Необходимо е да се развиват гъвкави и достъпни форми на обучение, използване на дигиталните технологии и онлайн инструменти за учене, каза още зам.-социланият министър. По време на форума стана ясно още, че България бележи рекордно ниско ниво на безработица през последните години. По данни на Еростат към момента равнището й е 5,2%, което е под средното ниво за ЕС. Предизвикателствата пред пазара на труда в Съюза и България са големи, подчерта Русинова. Тя посочи още, че дигиталната трансформация в икономиката и обществото поставя нови изисквания към професионалния профил на работната сила.  ", "date": "2018.06.07", "title": "20% от днешните първокласници ще работят различни от сегашните професии "}
{"url": "https://www.monitor.bg:443/bg/a/view/evrokomisijata-predlaga-vsjako-dete-shte-uchi-pone-dva-chujdi-ezika-101907", "text": "Всяко европейско дете трябва да учи и да говори поне два езика извън майчиния си като част от нова инициатива на Европейската комисия. Това обясни зам. -министърът на образованието и науката Деница Сачева преди откриването на двудневното изнесено заседание на Комитета по образование към Съвета на ЕС, в което участват експерти от министерствата на образованието на всички държави от Европейския съюз. „Идеята е да има възможност да се изучават езиците на всички държави членки. Тази тема е важна за нас, защото ще даде възможност българският да се учи във всички европейски държави. В момента английският е доминиращ, но в Европейската комисия има много дебати по отношение на езиците. Езиковото многообразие стана основна и важна тема. Това не е нещо, което ще затрудни българската образователна система, тъй като и в момента у нас се изучават 25 езика”, коментира Сачева. Според нея езиковото разнообразие ще доведе и до положителни резултати на пазара на труда, като се предостави възможност на хората да работят на повече места. На форума във Варна ще бъде дискутирана и възможността за взаимното признаване на дипломи и на крайни резултати от обучението, като според Сачева целта на общоевропейските ангажименти не е да се уеднаквят системите на държавите от ЕС, а те да работят по еднакви цели. Основните са свързани с намаляване броя на отпадналите деца и повишаване на компетентностите им с акцент върху грамотността, математиката, науката, дигиталните технологии и предприемачеството, обясни Сачева. Друга тема, която ще бъде засегната по време на заседание на Комитета, е за децата, които са в миграция. Зам.-министърът обясни, че идеята е държавите да започнат по-сериозен информационен обмен, тъй като в момента има малчугани, които пътуват със своите родители. Така те се местят от държава в държава и остават необхванати от нито една от образователните системи. Сачева уточни, че българското председателство е поставило този проблем на общоевропейско ниво и сега предстои да се направи изследване колко деца са засегнати от него. След това ще се търсят конкретни решения, които биха могли да са възможности за дистанционно обучение и взаимно признаване на дипломи, обясни тя. По думите й дискутира се и вариант, когато семейството напуска някоя страна, да се изисква документ, че детето ще бъде записано на училище в другата държава. На форума ще се обсъди и предложението на ЕК финансирането на програмата \"Еразъм плюс\" да достигне до 30 милиарда евро през периода 2021-2025 г. Целта, която си поставя тя, е всеки бъдещ висшист да може да прекара поне 6 месеца в друга държава.", "date": "2018.06.07", "title": "Еврокомисията предлага всяко дете ще учи поне два чужди езика"}
{"url": "https://www.monitor.bg:443/bg/a/view/zapochvat-bezplatni-pregledi-za-lajmska-bolest-infekcii-ot-kyrleji-101901", "text": "Безплатни прегледи и консултации за лаймска болест и други инфекции, предавани от кърлежи ще се проведат от 11 до 14 юни във Военно-медицинска академия – София. Специалисти от Катедрата по инфекциозни болести ще приемат от 09.00 до 14.00 часа в кабинет № 108 на катедрата. За тях не се изисква направление от личен лекар, но е необходимо предварително записване на час. Кърлежово-преносимите заболявания се причиняват от инфекциозни агенти, предавани чрез ухапване от различни видове кърлежи. До този момент са известни 16 заболявания, причинени от тях. Тъй като даден кърлеж може да бъде преносител на повече от един инфекциозен агент, пациентите могат да бъдат инфектирани едновременно с повече от един патогени, което определя трудностите при диагностиката и лечението на някои пациенти. Лаймската болест е най-широко разпространената инфекция, предавана чрез ухапване от кърлеж. Първата клинична проява е кожен обрив на засегнатото място. Ако инфектираните с нея не започнат лечение веднага, тя удря сърцето, парализира централната и периферната нервна система и поразява ставите. Марсилската треска е другата опасна инфекция, пренасяне от кърлежите. Проявите й наподобяват много грип. Заболяването се изразява с повишена температура, обрив, болки в ставите и мускулите, и отпадналост. При закъсвяло лечение болестта може да доведе до смърт. Кримската треска, туларемията, ку-треската, бабезиозата и гранулоцитната анаплазмоза са другите инфекции, които се прадават от кърлежи и могат да доведат до трайни увреждания на периферната нервна система и ставите.  ", "date": "2018.06.07", "title": "Започват безплатни прегледи за лаймска болест и инфекции от кърлежи"}
{"url": "https://www.monitor.bg:443/bg/a/view/riosv-proveri-kariera-nad-selo-belashtica-konstatira-zamyrsjavane-101899", "text": "Експерти от Регионалната инспекция за опазване на околната среда в Пловдив провериха каменната кариера над село Белащица, по-известно като пловдивския Бевърли хилс заради луксозните къщи във вилната му зона. Целта на проверката е била да се установи дали има неорганизирано изпускане на прах. Проверката била извършена на 6 юни т.г. и експертите констатирали, че запрашаването идва след трошене и разделяне на фракции на добития инертен материал. Прахът се разпространявал извън границите на производствената база и се разнасял към най-близко разположеното до кариерата населено място, а именно село Белащица. От РИОСВ устанонивили, че мерките, които дружеството трябва да изпълнява по изискванията в чл. 70 от Наредба №1/2005 г. срещу разпространение на прах извън производствената база, не се изпълняват ефективно. При проверката станало ясно още, че концесионерът „Пътища Пловдив“ АД не се е съобразил с неблагоприятните метеорологични условия и силния вятър, който води до увеличаване на запрашаването. За ограничаване на замърсяването на въздуха при проверката били дадени предписания за незабавно преустановяване работата на трошачно-сортировъчната машина и за увеличаване кратността на оросяване на пътищата в производствената база. За констатираното нарушение на законодателството на дружеството ще бъде съставен акт за установено административно нарушение, съобщиха от РИОСВ.    ", "date": "2018.06.07", "title": "РИОСВ откри замърсяване в кариера над село Белащица"}
{"url": "https://www.monitor.bg:443/bg/a/view/ednomesten-dron-za-zabavlenie-101865", "text": "Компанията Kitty Hawk, разработила няколко проекта на летателни машини полет, сред които и автономен вертикално излитащ и кацащ електрически самолет, които може да се използва за въздушно такси, подобно на Uber Elevate. Компанията от Силиконовата долина работи и по нещо по-спортно, едноместната компактна шестроторна летателна машина за забавление, наречена Flyer. Днес Kitty Hawk пусна снимки и разкри част от спецификациите на въздухоплавателното средство, което изглежда окончателното производство. Flyer лети посредством 10 електрически задвижвани перки, без предпазители, всяка една с дължина около 1 м, разположени върху корпус с размери 2.4 х 3.9 м. Времето за полет е някъде около 12-20 минути, в зависимост от теглото на пилота и скоростта с която лети. По отношение на безопасността, Kitty Hawk е ограничила височината на полет, която сега е от 30 см до 3 м, както и максималната скорост до 32 км / ч. Flyer сега се предлага за предварителна поръчка, с неизвестна цена и само при покана, но всеки може да кандидатства за покана. Компанията също така иска да направи Flyer достъпен за наемане в свободното време, което е чудесна идея, при условие, че има хора, които могат да управляват дистанционно самолета, в случай че пилотът се отклони.", "date": "2018.06.07", "title": "Едноместен дрон за забавление"}
{"url": "https://www.monitor.bg:443/bg/a/view/bylgari-i-chujdenci-prysnaha-1-mlrd-lv-po-luksozni-hoteli-101905", "text": "Българи и чужденци са пръснали почти 1 млрд. лв., за да нощуват в луксозни хотели у нас. Оказва се, че все по-сериозен дял от туристите в България избират места за настаняване, предлагащи висококачествени услуги. Това заяви министърът на туризма Николина Ангелкова при откриването на третия международен Hotel&Tourism investment forum. През миналата година пренощувалите в хотели с 4 и 5 звезди са били над 3,7 млн., което е с 32 на сто повече спрямо 2014 г. С такъв ръст са и реализираните нощувки за този период, а приходите от тях през 2017 г. са над 919 млн. лв. - близо с 49% ръст спрямо 2014 г. Туристическият министър съобщи, че леглата в 4- и 5-звездните места за настаняване са се увеличили за три години от близо 121 хил. на около 150 хил., което е около 24% ръст. Луксозните хотели през 2014 г. са били 369, а през 2017 г. са вече 418. Това са местата и леглата, които се изчерпват най-бързо при резервациите, и вече се резервира лято 2019-а. Ангелкова подчерта, че за туристическата администрация е изключително важно да работи в пряк диалог с браншовите организации и големите международни туроператори, които са и сред водещите инвеститори в сектора - като Hyatt, Marriot, Review Pro, Avvio, Choice hotels, Louvre hotels, IDeaS a SAS Company и STR. Страната ни е интересна не само с природата и културата си, но и като място за правене на бизнес, за което нашето законодателство предвижда редица данъчни облекчения и стимули за значими инвестиции, акцентира министърът.", "date": "2018.06.07", "title": "Българи и чужденци пръснаха 1 млрд. лв. по луксозни хотели "}
{"url": "https://www.monitor.bg:443/bg/a/view/kosmonavt-gej-i-11-dami-upravljavat-ispanija-101915", "text": "Новото испанско правителство на социалиста Педро Санчес се закле пред краля на Испания Фелипе VI, съобщиха агенциите. Новият испански премиер представи своето проевропейско правителство късно в сряда. В кабинета има женско царство – за първи път повече дами отколкото мъже заемат министерски пост – за 11 от 17 позиции е гласувано доверие на представители на нежния пол. Това е прецедент в историята на Испания. С назначенията испанското правителство стана най-феминисткото в Европейския съюз след Франция и Швеция. Правителството счупи и друг рекорд - то е с най-слабата парламентарна подкрепа след възстановяването на демокрацията в страната. Социалистическата партия има едва 84 депутати в 350-членната долна камара на парламента. Анализатори предричат, че на новия кабинет ще му е трудно да остане на власт до следващите парламентарни избори през 2020 г. 46-годишният испански премиер Санчес няма управленски опит. Вторият човек в новото правителство е вицепремиерът 60-годишната Кармен Калво. Тя е експерт по конституционно право и е заемала длъжността министър на културата в периода 2004 - 2007 г. Тя ще оглави и възстановеното министерство на равноправието - три месеца след извънредната \"обща феминистка стачка\" в Испания. Проевропейските позиции на новото правителство стават ясни благодарение на едно назначение. Новият министър на външните работи е каталунецът Жозеп Борел, бивш председател на Европейския парламент, който е против отцепването на североизточната област от Испания. Това предизвика безпокойството на някои каталунски сепаратисти. Испанският премиер обеща да започне преговори с новото каталунско регионално правителство, но подчерта, че всяко решение трябва да е в унисон с испанската конституция, според която страната е неделима. Генералният директор за бюджета в Европейската комисия от 2014 г. Надя Калвиньо поема поста министър на икономиката. Педро Дуке - първият испански космонавт – ще се превъплъти министър на науката, иновациите и университетите. Бившият антитерористичен прокурор Долорес Делгадо оглави министерството на правосъдието, а бившият съдия от Върховния съд Маргарита Роблес - това на отбраната. Интересен факт е ,че откритият гей Фернандо Гранде Марласка бе назначен за испански министър на вътрешните работи, предаде Би Би Си. Медиите се пошегуваха и в печата се появи въпросът дали Съветът на министрите не трябва да бъде преименуван на Съвета на министърките. В разгара на подготовката за Брекзит и на фона на формирането на популистко правителство в Италия новият испански кабинет е подчертано проевропейски, отбелязват набюдатели. Показателно за това е поверяването на отговорността за четвъртата икономика в еврозоната на висш кадър на Европейската комисия. Новото правителство дойде на власт след вота на недоверие, гласуван на консервативния кабинет на премиера Мариано Рахой. То ще трябва да търси подкрепата на радикалната лява партия \"Подемос\" (\"Ние можем\"), баските националисти и каталунските сепаратисти, благодарение на които правителството на 63-годишния Рахой падна от власт.  ", "date": "2018.06.07", "title": "Космонавт, гей и 11 дами управляват Испания"}
{"url": "https://www.monitor.bg:443/bg/a/view/ikonomikata-ni-nagore-s-3-6-za-godina-101897", "text": "Брутният вътрешен продукт (БВП) на страната ни се увеличава с 3,6% за година, показват предварителните данни на Националния статистически институт (НСИ). През първото тримесечие на 2018 г. БВП е 21,479 млрд. лв., а в евро сумата възлиза на 10,982 млрд. евро. Според статистиката динамиката на брутната добавена стойност се определя основно от регистрирания растеж при операциите с недвижими имоти, строителство, финансови и застрахователни дейности. НСИ отчита, че за поредно тримесечие крайното потребление допринася в значителна степен за регистрирания положителен икономически растеж в родината ни. Също така износът на стоки и услуги отчита положителен тренд, което е в полза за икономиката ни, както и вносът на различни артикули в страната.", "date": "2018.06.07", "title": "Икономиката ни нагоре с 3,6% за година"}
{"url": "https://www.monitor.bg:443/bg/a/view/redeneto-na-opashka-e-vredno-101898", "text": "Изследователи от Аахен са установили, че последните хора на дълга опашка обикновено изпитват скука, нетърпение и физически дискомфорт. В действителност обаче още по-лошо е положението на редящите се в началото й. За тях е особено стресиращо да знаят, че зад тях има куп недоволни граждани, които очакват те бързо да приключат и да \"разчистят пътя\". Това напрежение често води до неразумни решения и паническо закупуване на непотребни артикули. За целите на проучването специалистите са анализирали поведението на индивиди в няколко различни ситуации, сред които редене на опашка пред банкомат или на касата в супермаркет. Поведението в подобни случаи се свързва с т.нар Теория на социалното влияние. \"Преживяването за клиентите се влошава в съответствие с увеличаването на опашката зад тях. С придвижването напред от клиента се очаква възможно най-бързо да приключи с плащането, за да спази установените социални очаквания, което в случая е натоварващо и често води до лоши решения\", пишат авторите на изследването.", "date": "2018.06.07", "title": "Реденето на опашка е вредно"}
{"url": "https://www.monitor.bg:443/bg/a/view/aktiori-ot-zlatnata-lipa-za-seksskandalite-v-holivud-101902", "text": "Поредните  обвинения за сексуални посегателства от страна на актьори , режисьори и продуценти в Холивуд над известни  актриси от  миналото и намерението на Брад Пит да заснеме игрален филм за тях  станаха повод за коментари сред  членовете на международното жури при фестивала за съвременно европейско кино „Златната липа“, който се проведе през седмицата в Стара Загора. Според родения в Сицилия през 1949 г., но дълго години снимал се в Холивуд Пиеро  Никозия доста голяма част от темата е преекспонирана. “Вярвам , че това е една справедлива кауза за жените, но позволете ми да остана в известна степен скептик. Дали и доколко е имало свидетел или свидетели, кога във времето е станало и защо точно сега се вади на показ? Въпросителните са много, а отстрани е много трудно да се отсъди за вината на този или онзи…“, коментира актьорът, който в момента работи по сценария за свой, до голяма степен автобиографичен филм заедно с българката Деница Нова. Дали в бъдещата му лента ще има скрупольозни  моменти за връзките на героя с колежки на този етап не е склонен да споделя. Знае само, че по-голямата част от снимките ще бъдат в Ню Йорк, възможно било камерата да се завърти и в България. „Аз трябва да бъда особено внимателен, защото в последния си засега филм „Делириум“ играя образа на композитор, който за да изкупи „греха“ си към музикантка, от която има незаконно  дете пише реквием.Смятам, че жените имат възможност (ако разбира се го желаят) да намерят начин за отказ на неприлични предложения.“, споделя 67-годишният британски сценарист и актьор Гарет Джоунс, като направи изричната уговорка, че в героя му от „Делириум“, на който е и сценарист  нямало автобиографични елементи. „На няколко пъти съм питала майка си /Тамара Акулова, заслужил артист на Руската федерация/ , защо към мен никой не е отправял подобни предложения. Може би щях да се замисля!“, пошегува се 38-годишната актриса  и водеща на телевизионни предавания от Русия Анна Шерлинг, която наскоро изигра ролята на следователка в лентата на Денис Нейманд „Трасето на смъртта“ . Вече съвсем сериозно тя коментира темата с думите: „Ако една жена, независимо от коя професия е получи покана да гостува в дома на колега не е далеко от ума, че може да не става въпрос само за едно пиене на чай или кафе. Случващото се в момента в Холивуд ми звучи доста странно. Може би става дума за някакво неразбирателство. Защо точно сега? Знам, ли може би е дошло подходящото време. В руския език нямаме еквивалент на понятието „сексуален тормоз“, струва ми се , че нямаме и скандали от този тип, на които сме свидетели  сега в САЩ, но кой знае…“.", "date": "2018.06.07", "title": "Актьори от „Златната липа“ за сексскандалите в Холивуд"}
{"url": "https://www.monitor.bg:443/bg/a/view/policai-spasiha-myj-i-jena-pri-opit-za-samoubijstvo-101904", "text": "Два опита за самоубийство в два поредни дни са успели да пресекат униформени служители на МВР в Стара Загора и в двата случая буквално секунди са делели решилите да сложат край на живота си от леталния изход.   Два опита за самоубийство в два поредни дни са успели да пресекат униформени служители на МВР в Стара Загора и в двата случая буквално секунди са делели решилите да сложат край на живота си от леталния изход. Първият инцидент е бил на 4 май когато при обход на района в близост до железопътната линия, преминаваща през индустриалния квартал в Града на липите младши инспекторите от Първо РУ „Полиция“ Константин Петков и Недко Генчев получили оперативен сигнал за забелязан лежащ върху релсите мъж и успели да го измъкнат току пред наближаващия локомотив, теглещ пътническа композиция.Оказало се, че мъжът е напуснал самоволно психиатричната болница в съседно Раднево и в състояние на амок се проснал възнак на коловоза. Денонощие по-късно, на 5 май същата двойка – униформени получила сигнал за млада жена, която се кани да скочи от прозореца на апартамент във високоетажна кооперация. Полицаите реагирали мигновено, успели да проникнат в жилището и да започнат успокояващ разговор с видимо изпадналата в неадекватно състояние собственичка. В подходящ момент униформените успели да я хванат през кръста и да я вмъкнат в стаята,където междувременно пристигнал екип на Центъра за спешна и неотложна медицинска помощ. За професионализма си  Попов, който е вече 22 години в системата на МВР и каращият 8-а година под пагон Петков  са наградени с грамоти от директора на ОД на МВР-Стара Загора Георги Хаджиев. Междувременно от ОД на МВР-Ямбол стартираха нова акция за информиране на възрастните жители от региона как да реагират при опит да бъдат измамени от телефонни мошеници. Всички пенсионери получават листовка с предупреждение и телефони за връзка, която е с размерите на банкнота и спокойно се побира в обикновен портфейл. Целта и тя да напомни на възрастните, че не трябва да се поддават на уговорки от станалата вече класическа схема „дайте пари на МВР, за да заловим опасни бандити“.  ", "date": "2018.06.07", "title": "Полицаи спасиха мъж и жена при опит за самоубийство"}
{"url": "https://www.monitor.bg:443/bg/a/view/sobstvenik-na-7-koli-jivee-kato-socialno-slab-v-obshtinsko-jilishte-101903", "text": "Притежател на 7 луксозни автомобила от години ползва общински апартамент като социално слаб и плаща наем в размер на 45-50 лв, стана ясно на финала на проверка, инициирана от старозагорските общински съветници. Притежател на 7 луксозни автомобила от години ползва общински апартамент като социално слаб и плаща наем в размер на 45-50 лв, стана ясно на финала на проверка, инициирана от старозагорските общински съветници. Проверени са малко над 700 от жилищата, собственост на общината, констатирано е че обитателите на поне 120 от тях са настанени в нарушение на една или друга клауза от наредбата. Сред наемателите има крупни собственици на недвижими имоти в близки села, други пък наскоро прехвърлили апартаментите си на децата, трети се водели трайно безработни, а изпращали декларацията си за имотно състояние от …Кипър. При обобщаване на справката станало ясно, че 40 на  сто наемателите не са представили в срок декларация за доходите си, а само към ВиК задълженията са в размер на 25 000 лв. 14 на сто от подадените декларации се оказали неправилно попълнени, а в 19,5 на сто от партидите липсвали данни за платени режийни /ток и вода/. Членовете на временната комисия очакват да получат от НАП справка за доходите на 30 на сто от уж социално слабите , за някои от тях се знае, че от години работят в чужбина. „Натъкнахме се на случай, в който възрастна наемателка се е преместила при дъщеря си и е преотдала общинското жилище на друго лице.В някои случаи апартаментите са станали „наследствени“, има хора които ги ползват още от далечната 1973-а, да не говорим за трагичното състояние на 18-те къщи, които са пред самосрутване. Повечето са в централната градска част…“, коментира председателят на временната комисия Янко Янков.Той ще иска оставката на двете служителки, които са отговорни за съществуващия административен хаос, както и на юриста, заради когото заповедите за изваждане на нередовните наематели от имотите падали една след друга при обжалване в съда.6 месеца е продължила проверката, финалът й ще трябва да бъде през септември, до момента са издадени едва 16 заповеди за отстраняване, 4 от които вече съдът е „порязал“. Това не е първата такава проверка на общинските жилища, припомнят запознати. Сходни са били резултатите и преди 10 години, когато е започнал мандатът на вече бившия кмет проф. Светлин Танчев.Още тогава е било решено да бъде създаден електронен регистър , но такъв и в момента няма.И тогава и сега не е станало ясно как се ползват апартаментите , предоставени от община Стара Загора на други институции: учебни заведения, театър, опера, областна администрация, МВР…", "date": "2018.06.07", "title": "Собственик на 7 коли живее като социално слаб в общинско жилище"}
{"url": "https://www.monitor.bg:443/bg/a/view/50-procenta-ot-pshenicata-v-dobrudja-izgarja-ot-kafjava-ryjda-101886", "text": "В Добруджанския земеделски институт край Генерал Тошево се получават сигнал след сигнал, че посевите с пшеница горят от кафява ръжда. Това съобщи пред журналисти проф. Иван Киряков, завеждащ отдел „Селекция на зърнено-житни и бобови култури в ДЗИ. Според него, причините са няколко. „Състоянието на посевите в Добруджа зависи от това, до каква степен земеделските производители са си свършили работата. Многото третиране с фунгициди, 90 на сто от които безпредметни или ненавременни, и ето – сигнал след сигнал за кафява ръжда. Специално за област Добрич, става въпрос за 50 процента от посевите. Според мен проблемите са от няколко години, когато в Добруджа рязко се повишиха площите с чужда селекция. Преди 3-4 години, когато тези сортове навлизаха, имаха голяма устойчивост на кафява ръжда. Сега същите тези сортове започнаха да показват много голяма чувствителност към кафявата ръжда. Като прибавим и масираното торене и експериментите, много земеделци ще останат разочаровани. Едно третиране в средата или в края на март, когато нямаше никакви условия за развитие на каквито и да е болести, само оскъпи себестойността на продукцията, нищо повече. И точно когато трябваше да третират посевите в началото на цъфтежа, те не реагираха. Не смея да давам прогнози за добивите, но очаквам от българската селекция 600 – 700 кг от декар пшеница, и то с много високо качество”, коментира проф. Киряков. Прибирането на ечемика ще започне към 15 – 20 юни, а активната жътва на пшеницата – от 5-6 юли. В Добруджанския земеделски институт се проведе традиционният Ден на отворени врати. Посетителите се запознаха с новата селекция от 36 сорта зърнено-житни култури, от които 6 броя тритикале, 4 броя твърда пшеница и 26 броя пшеница. За есенната сеитбена кампания на 2018 г. ще бъде предложена богата гама семена от сортове обикновена пшеница – общо 25 сорта.  ", "date": "2018.06.07", "title": "50% от пшеницата в Добруджа изгаря от кафява ръжда"}
{"url": "https://www.monitor.bg:443/bg/a/view/zagorjal-paun-samotnik-podludi-cjalo-selo-101895", "text": "Самотен паун, избягал от обителта си, за да търси нова любов, тормози денем и нощем жителите на британско селище, пише в. \"Дейли експрес\". Потърпевши от любовните терзания на пауна на име Тревър са обитателите на село Бърнопфийлд, графство Дърам. Преди десетина дни самотният пернат Ромео избягал от градината на дом за възрастни хора, която обитава от пет години. Местните допускат, че Тревър е \"хванал гората\", за да търси нова партньорка, съкрушен от пренебрежението на бившата си изгора Бони, която го изоставила. Откакто е избягал, Тревър се появява на различни места в селото и всява смут в иначе спокойното всекидневие на жителите му. През деня беглецът се перчи наоколо и възпрепятства уличното движение, а нощем държи местните будни с пронизителните си любовни вопли. \"Тревър прекара уикенда на близък покрив и ни поднесе впечатляващо шоу с перченето си. Появата му на други места - в хорските градини, по огради, стени и на главния път, обаче е съпътствана от хаос. Да не говорим за среднощните му крясъци\", разказва местната жителка Джоана Мейкпийс-Удс. От дома за възрастни хора, откъдето е избягал Тревър, се надяват да го върнат за 100-годишния юбилей на един от обитателите. \"Като се изключи, че е доста шумен, Тревър иначе е един миролюбив и ведър паун, който не проявява агресия към хората\", казват от управата на дома.", "date": "2018.06.07", "title": "Загорял паун самотник подлуди цяло село"}
{"url": "https://www.monitor.bg:443/bg/a/view/prikluchenijata-na-pohotlivija-uajnstijn-stavat-film-na-ujasite-101896", "text": "Брайън де Палма ще заснеме хорър, посветен на скандала, който е свързан обвиненията в сексуален тормоз и сексуално насилие срещу Харви Уайнстийн, съобщи Контактмюзик. Седемдесет и седем годишният режисьор разкри подробности за новия проект, над който работи. Филмът ще е вдъхновен от скандала, в който е замесен влиятелният 66-годишен холивудски продуцент. \"Работя над филм за този скандал - заяви режисьорът пред в. \"Паризиен\". - Обмислям проекта заедно с френски продуцент. Главният персонаж няма да се казва Харви Уайнстийн, но става въпрос за хорър, в който ще има извършител на сексуално насилие, а действието ще се развива във филмовите среди.\" Филмът ще е озаглавен \"Хищник\". Той ще бъде продуциран от Саид Бен Саид, който е работил с Де Палма над филма му \"Страст\" (2012) с участието на Рейчъл Макадамс и шведската актриса Нуми Рапас. Де Палма, станал известен с филмите си \"Кари\", \"Белязаният\" и \"Недосегаемите\", сподели също, че хорърът ще бъде заснет в контекста на сексуалните посегателства в Холивуд, като събитията ще бъдат представени на фона на кинофестивала в Торонто. В предишно интервю той заяви, че познава много хора, замесени в скандали, които са свързани със сексуални посегателства.", "date": "2018.06.07", "title": "Приключенията на похотливия Уайнстийн стават филм на ужасите"}
{"url": "https://www.monitor.bg:443/bg/a/view/pomoshtnik-na-pelov-nasochi-pistolet-njamah-izbor-101887", "text": "Владимир Пелов насочи пистолет срещу мен и нямах избор освен да си мълча за местонахождението му. Това разказа свидетел на укриването на беглеца от затвора пред bTV. „Той ми каза, че всяка събота между два и три часа трябва да бъда там, заплаши ме. Каза ми да ходя всяка събота да пазарувам страшно много неща, за 200-300 лв., запасяваше хладилника”, казва свидетелят. По думите му престъпникът излизал нощем, но няма представа къде е ходил и какво е правил.", "date": "2018.06.07", "title": "Помощник на Пелов: Насочи пистолет, нямах избор"}
{"url": "https://www.monitor.bg:443/bg/a/view/ukrainecyt-ubil-na-autobana-bremennata-severina-i-prijatelja-j-bil-drogiran-101891", "text": "В кръвта и урината на украинския шофьор на тир Станислав Пислар, който уби бременната в 7-и месец Северина Коралска и приятеля й Ивайло Мирчев на магистрала „Тракия”, е било открито веществото тетрахидроканабинол. Това е естествената съставка и основното психоактивно вещество в канабиса, стана ясно по време на заседанието на апелативния съд в Пловдив. Там Пислар обжалва определението на окръжния съд от миналата седмица, с което бе задържан под стража за постоянно. Прокурорът по делото в апелативния съд Андрея Атанасов представи експертиза с резултатите от пробата на чужденеца. От експертизата не ставало ясно преди колко време Пислар го е взел, заяви защитничката на арестувания. Прокурор Атанасов обаче контрира, че е изследвана и урината на шофьора, в която също е открито забраненото вещество. Според експерти следите от канабис в урината можело да се задържат само няколко дни. „Това не е възможно”, коментира арестуваният украинец в съдебната зала. Тежката катастрофа на аутобана стана на 28 май. 28-годишният тираджия преминал през мантинелата на двете платна на магистралата, която била в ремонт, навлязъл в насрещното, където помел аварийна количка на строителите, след което челно блъснал аудито на Северина и Ивайло. Двойката пътувала от Бургас към София, където бременната жена трябвало да премине лекарски преглед. Катастрофата стана на 122-ия километър на магистралата. По повдигнатото му обвинение шофьорът го грози затвор от 5 до 20 години. Апелативният съд реши да остави за постоянно зад решетките шофьора чужденец поради опасността да напусне страната, докато трае разследването срещу него.", "date": "2018.06.07", "title": "Украинецът, убил на аутобана бременната Северина и приятеля й, бил дрогиран"}
{"url": "https://www.monitor.bg:443/bg/a/view/spipaha-brakonieri-na-jazovir-batak-s-2000-raci-101892", "text": "Незаконно уловени езерни раци от района на язовир „Батак“ са иззети от служители на полицейския участък в Батак. През нощта на вторник срещу сряда на пътя между местността „Дъното“ и „Превала“ униформените засекли лек автомобил „Субару“. Возилото било управлявано от С.С.- 47г. – жител на търговишкото село Буховци, а с него пътували А.С.- 55г. от същото село и Й.Й.- 45г.от Попово. При проверката органите на реда открили в багажника 8 коша, пълни с езерни раци, надуваема лодка с двигател и акумулатор. Съвместно със служители от „Изпълнителна агенция по рибарство и аквакултури“ е извършен оглед. Иззети са над 2000 броя езерни раци, които са върнати обратно в язовира. Спрямо мъжете се води бързо производство.", "date": "2018.06.07", "title": "Спипаха бракониери с 2000 раци на язовир “Батак“ "}
{"url": "https://www.monitor.bg:443/bg/a/view/desi-banova-izleze-v-majchinstvo-101888", "text": "Тв водещата Деси Банова се сбогува със зрителите на рубриката си за успешни българи, която се излъчва по Нова тв. Екипът на предаването „Здравей България“, част от който е и бившата синоптичка, излиза в традиционния си летен отпуск. Очаква се наесен Банова да не се завърне на малкия екран покрай майчинството си, като тогава ще се появи и първият й общ наследник с Росен Плевнелиев. Въпреки това Деси дава заявка, че ще се завърне отново на работа веднага щом се почувства готова. „Напълняла съм, но не смея да се кача на кантара. По дрехите съдя, че съм качила килограми. За разлика от предишната бременност, наблягам на тестените неща. Не се ограничавам, но все пак се придържам към здравословното хранене“, разкрива Банова. Първите месеци от бременността си Деси изкарала почти на легло, тъй като постоянно й прилошавало. Това провокирало дъщеричката й Йоана да изяви желание да я отмени в домашните задължения. Детето няма търпение да бута количката на братчето си, но отказва да се включи в смяната на памперси. Бъдещите родители вече са избрали име на бебето, но отказват да издадат какво е то. За връзката си чаровната блондинка и Плевнелиев признаха миналия ноември. Тогава те обясниха, че искрата помежду им е пламнала близо половин година по-рано. Скоро двамата планират и да се разходят до олтара.", "date": "2018.06.07", "title": "Деси Банова излезе в майчинство"}
{"url": "https://www.monitor.bg:443/bg/a/view/proverjavat-plajovete-za-dostyp-na-hora-s-uvrejdanija-101890", "text": "През това лято Комисията за защита от дискриминация (КЗД) ще проверява и плажовете, заяви във Варна председателят на институцията Ана Джумалиева. По думите й целта е да се види дали ивиците са достъпни за хора с увреждания. Джумалиева допълни, че в рамките на националната кампания „Достъпна България“ комисията провежда в цялата страна изследване на достъпността на градската инфраструктура и публичните сгради. Според председателя на комисията при откриване на нередности ще бъдат образувани производства, а нарушителите - глобявани. Джумалиева допълни, че паричните санкции започват от 200 лева и могат да стигнат до 20 хиляди лева. Всяка година в комисията пък постъпвали между 900 и 1200 сигнала и жалби, като най-много се жалвали хора с някакви заболявания. Много са и сигналите за дискриминация на работното място, каза още Джумалиева.  ", "date": "2018.06.07", "title": "Проверяват плажовете за достъп на хора с увреждания"}
{"url": "https://www.monitor.bg:443/bg/a/view/80-na-sto-ot-ulova-v-cherno-more-e-nezakonen-101893", "text": "Четири от пет риби гълта сивия сектор на рибарите в Черно море. Това обяви комисарят по околна среда и рибарство Кармену Вела по време на пресконференция след подписването на Софийската декларация против незаконния улов в региона. Декларацията подкрепя малките риболовци, както е и за по- добро сътрудничество между държавите с излаз на Черно море, каза земеделският министър Румен Порожанов. Дощументът подписаха - България, Румъния, Турция, Грузия и Молдова, а Сърбия пое ангажимент да я подпише на по-късен етап, уточни за \" Монитор\" зам. министъра на земеделиета Атанас Добрев. Техническа е причина Русия и Украйна да не се включат в споразумението, но това не значи, че не подкрепят усилията ни, каза още Добрев. Важно е ресурсите да се управляват с цел и мисъл, заяви Порожанов, като уточни, че в страната ни 62 хил. души са пряко и косвено ангажирани с процеса на улова. Особено важна е поставената цел за подкрепа на дребномащабвия риболов, защото 90% от улова е такъв, уточни Атанас Добрев.  Софийската декларация е вид продължение на Букурещката такова, която подписахме през 2016 г., заяви комисарят по околна среда и риболов Кармену Вела, като уточни, че в новоподписаната декларация са заложени изключително ясни цели, които да доведат до още по- добри резултати след постигнатите такива от 2016 г. насам.", "date": "2018.06.07", "title": "80 на сто от улова в Черно море е незаконен"}
{"url": "https://www.monitor.bg:443/bg/a/view/restoranti-i-kafeneta-v-kolaps-101876", "text": "Ресторантьорите в Благоевград са изправени пред сериозни затруднения в намирането на персонал за своите заведения. На входа на почти всяко кафене, ресторант или механа в центъра на областния град са поставени табели „Набираме персонал“, но млади мераклии за работа няма. Собственик на механа се оплака, че дори с надници от 25-30 лева на ден не може да намери работници, въпреки че че отделно им се полагат кафе, безалкохолно и храна: „Младите са мързеливи, това е положението. Идват и поставят условия – 1000 лева заплата с трудов договор и 6-часов работен ден“, повдига рамене работодателят. Една разходка из кафенетата, пълни с млади хора, които прекарват с часове на по едно кафе, студен чай и чаша вода показа, че младите благоевградчани са на друго мнение: „Не си заслужава да се блъскаш не по 6, а по 11 часа на ден за 350 лева. Предлаганите договори са на  минималната заплата, а осигуровката е за 4-часов работен ден. Понякога се работи над 10 часа, само с един почивен ден. Бакшишите от 5-6 лева на ден, които си изкарват сервитьорите трябва да ги делят с бармана. Предпочитам да получавам от брат си 500 паунда всеки месец, с които тук живеем нормално с нашите родители пенсионери, вместо да се унижавам“, откровен беше 30-годишен благоевградчанин, който убиваше времето из кафенетата в очакване да бъде повикан от брат си на работа в Лондон. Не е тайна, че почти всички големи предприятия в Благоевград отдавна спуснаха кепенците, а над 20 000 жители от години се препитават в Англия, Италия, Испания, Гърция или САЩ. Ежемесечно те изпращат пари на своите близки, с които ги спасяват от мизерията.  При последните данни на Националния статистически институт Благоевград се нареди на предпоследно място в класацията по средна заплата в страната, по-зле е само Видин.", "date": "2018.06.07", "title": "Криза за персонал в ресторанти и кафенета в Благоевград "}
{"url": "https://www.monitor.bg:443/bg/a/view/zabraniha-podremvaneto-v-britanskija-parlament-101889", "text": "В парламента на Великобритания бе разпространен документ, според който членовете на Камарата на лордовете са призовани да престанат да спят по време на заседанията, пише в. „Таймс“. В съобщението също така се казва, че лордовете трябва да спазват правилата за приличие, докато се намират в парламента. Също така се отбелязва, че поведението в горната камара на парламента не е съответствало на стандартите, към които лордовете трябва да се придържат – става дума за разговори на висок глас, викове, както и подремването по време на дебатите. През януари британският консерватор Дезмънд Суейн заспа по време на речта на депутата Кен Кларк, представящ доклада по Брекзит. Клипчето със спящия Кларк веднага плъзна из мрежата. Малко по-късно Суейн се пробуди и си даде вид, че внимателно слуша изказването на колегата си. През февруари тази година заместник министърът по въпросите на международното развитие Майкъл Бейтс закъсня за заседание. След това политикът понечи да подаде оставка, но премиерът на Великобритания Тереза Мей отказа да я приеме. През март 2016 Бейтс напусна правителството, за да участва в благотворителен проект – поход от Буенос Айрес до Рио де Жанейро, а след това се върна и отново зае поста си на заместник министър. През юли 2015 г. вице председателят на Камарата на лордовете напусна поста си, след като в. „Сън“ пусна на сайта си видео, на което той употребява кокаин с помощта на навита банкнота. Според изданието в този момент политикът бил в компанията на проститутки.", "date": "2018.06.07", "title": "Забраниха подремването в британския парламент"}
{"url": "https://www.monitor.bg:443/bg/a/view/dps-kym-gerb-bez-putin-ne-moje-da-reshite-nishto-za-belene-101874", "text": "Без разрешението на Атомстрой и Путин не може да направите нищо по този проект. Този проект е руски. Това заяви от парламентарната трибуна депутатът от ДПС Рамадан Аталай, а повод са дебатите, които се водят в НС за бъдещето на проекта АЕЦ „Белене”. Аталай даде да се разбере, че ДПС са против двете решения предложени от БСП и ГЕРБ – на социалистите за падане на мораториума за строеж на централата и на управляващите за търсене и започване на преговори със стратегически инвеститор. аргументира се Аталай и обясни, че всъщност няма политическа воля, а само празни приказки. Той обясни,че дебатите досега не били по същество и нито в доклада на енергийния министър Теменужка Петкова, нито пък в решението на БСП се говори за разрешение за строежа на АЕЦ „Белене”. Ако било така, то премиерът Бойко Борисов щял да бъде в зала и от трибуната да защити проекта. В тази връзка той припомни, че от ДПС са поканили Борисов да дойде в НС и да разясни какви са договорките след визитата му в Москва и след срещата му с президента Владимир Путин. каза още Аталай. Той добави, че ако дебатът е бил сериозен и намеренията на управляващите за рестарт на „Белене”, то министър Петкова е трябвало да каже какви са икономическите показатели, къде ще се съхранява отработеното гориво, имаме ли въобще нужда от нови мощности. Вие спряхте проекта, обърна се Аталай към управляващите и добави – „Това е една игра колеги”. По думите му когато се предлагат доклади за енергетиката, то те трябва да са в съзвучие със стратегия за развитие с хоризонт 2030-  2040 година, съобразни с производството, което имаме, енергийната ефективност и диферсификацията, дали има е излишък или пък недостиг от мощности. „Всичко останало са празни приказки”, аргументира се той. „Навремето тези отвън спряха „Син поток”, за да не умрат скаридите и рибите”, продължи Аталай, визирайки протестът на десни формации пред НС срещу АЕЦ „Белене”. Той отрече нападките на Павел Шопов от по-рано, че ДПС са против проекта, както и десните формации, защото защитават чужди интереси. „Г-н Шопов, ако излезем на улицата ние двамата и ни видят група турци, кой ще вземат за турчин?\", обърна се Аталай към Шопов, който преди това обвини ДПС, че са против Белене защото това не отговаря на интересите на Турция. Преди него БСП и ГЕРБ водеха спорове, но не по същество за бъдещето на проекта. И от ГЕРБ, и от БСП искат да се преговаря с потенциални инвеститори за реализацията на атомната централа, но социалистите държат тук и сега да отпадне мораториумът от 2012 година, а управляващите предлагат първо МС да отмени старото си решение и тогава темата да се върне в парламента. \"Искате ли да се строи ядрената площадка, или не искате?\", зачуди се социалистът Жельо Бойчев и упрекна ГЕРБ, че така всъщност нямат доверие на собствения си министър и му завързват ръцете при едни бъдещи преговори със стратегически инвеститор за „Белене”. \"Никога не е бил безспорен този проект, но не можем да зачеркнем 3 млрд, отвърна Александър Ненков. Никога не е бил безспорен този проект, подходили сме максимално предпазливо на какви условия трябва да отговори бъдещият инвеститор\", посочи той.\"Нищо не рестартираме, ние просто даваме мандат следващите пет месеца за проучване какъв би бил инвеститорският интерес\", обясни Ненков. \"Малко е смешен спорът за отмяната, или неотмяната на решенията\", отбеляза пък Искрен Веселинов от Обединените патриоти. \"Нашата задача днес е да покажем, че сме единни и мислим за бъдещето\", каза той. На този фон лидерът на „Воля” Веселин Марешки пък изтъкна, че именно те са най-силни радетели за „Белене”. \"Ние сме най-много за проекта АЕЦ \"Белене\", ние сме най-искрените\", каза Марешки, който заставал зад проекта с цялата си мощ. Какво всъщност предлагат от ГЕРБ – енергийният министър да но без държавни гаранции и изцяло на пазарен принцип, да започне преговори и да изработи процедура по избор на инвеститор. Наред с това до 30 октомври 2018 година да предложи структура на проекта. На МС пък се препоръчва да отмени решението си от 2012 година за спиране на „Белене”, но на по-късен етап, когато вече е ясно дали има реален инвеститор.", "date": "2018.06.07", "title": "ДПС към ГЕРБ: Без Путин не може да решите нищо за „Белене”"}
{"url": "https://www.monitor.bg:443/bg/a/view/mastiti-romski-familii-se-klaha-i-streljaha-v-kustendil-101877", "text": "Две от най-маститите ромски фамилии – Гольовци и Ропотамци се клаха и стреляха в центъра на гетото в Кюстендил. Конфликтът възниква малко след 23 часа в сряда, а по-късно прераства в масово меле. Причината се оказал спор между младежи от двата клана. „Доколкото чухме едното момче е започнало да се фука, че има нова кола, която била най-мощната в квартала. Това разгневило младежите от другата компания и започнали първоначално да се обиждат, а след това и да се налагат с каквото им попадне“, твърди 35-годишния Сашо. „По време на скандала се е стигнало до вадене на ножове и възпроизвеждане на изстрели. Един от участниците в мелето е с порезни рани по лицето и ръцете. Това е 31-годишният Симеон от клана на Ропотамците“, коментираха запознати. На мястото на инцидента са изпратени няколко полицейски екипа. Пристигнала е и жандармерия, която е в областния град за охрана на черешовата реколта. „С цел да няма повече ексцесии жандармерия и униформени от РУ – Кюстендил охраняваха през цялата нощ ромския квартал. На мястото на инцидента са намерени гилзи от два вида оръжия-пистолет и пушка. Със сигурност никой от участниците в мелето няма законно притежавано оръжие. В момента разпитите продължават, както и обиски“, коментираха от ОДМВР. „Тези хора стреляха на посоки. По чудо не убиха някой. Беше като на война, изпитахме страшен ужас“, коментираха жители на ромския квартал „Изток“. Вследствие на инцидента са пострадали 14-годишен велосипедист, който е бил в близост до мястото на разразилото се сбиване, и 65-годишна жена. „Детето е леко пострадало с рана на гърба. Най-вероятно е паднало от колелото. Що се отнася до жената, тя е с огнестрелна рана в рамото. Ранена е случайно, докато се прибирала към дома си“, коментираха още от полицията. Пострадалите са настанени в кюстендилската болница, без опасност за живота са, съобщиха от МБАЛ „Никола Василев“. Пристигналите на място полицейски екипи са задържали двама от участниците в масовото меле. Това са 21-годишният Александър Василев, известен с прякора Малкия Попе и 24-годишният Иван Николов. Напрежението е овладяно, работата по изясняване на факти и обстоятелства, свързани с инцидента продължава РУ Кюстендил. По случая е започнато досъдебно производство, уведомен е дежурен прокурор. Това е поредно меле в ромския квартал „Изток“ между Гольовци и Ропотамци. Основна причина за конфликтите между двете фамилии е борба за власт. „За никой не е тайна, че Гольовците продават наркотици. Не веднъж или два пъти са хващани от полицията, но и това не ги спира. Живеем в постоянен страх или напрежение кога отново ще почнат да се бият и стрелят“, твърдят роми от Кюстендил.", "date": "2018.06.07", "title": "Ромски фамилии се клаха и стреляха в Кюстендил"}
{"url": "https://www.monitor.bg:443/bg/a/view/vryshtat-kabotajnoto-plavane-kraj-varna-korabcheto-bella-shte-vozi-do-beloslav-fentyzi-do-zlatnite-i-balchik-101881", "text": "Kонсорциум от 4 варненески фирми е наел 2 плавателни съда, с които ще подновят каботажното плаване с пасажерски курсове, съобщи техният представител Максим Петков. Едно от корабчетата е  „Белла“, което през миналото лято изпълняваше регулярни курсове по време на активния летен туритически сезон между Морска гара-Варна и Аспарухово. \"Белла\" отново ще плава, но този път по маршрут Варна-Белослав-Варна. Официалният старт по линията ще бъде даден на 14 юни от 9 часа на Морска гара, каза Петков, който уточни, че консорциумът е наел плавателния съд от Община Белослав. „Белла“ е претърпяла сериозен ремонт и обновяване, като в момента са поставени плазмени телевизори, нови седалки и плотове, което прави пътуването уникално и приятно преживяване. Курсове ще има всекидневно, като корабчето ще спира два дни в месеца за профилактика. Идеята на инвеститорите е да работи не само през летния сезон, а и целогодишно, доколкото времето позволява. До края на годината е възможно да има и междинна спирка в „Аспарухово“. Това ще се случи, след като приключат процедурите и община Варна придобие рибарското пристанище във варненския квартал, отвъд Аспаруховия мост. При по-голям интерес графикът на разписанието му може да се сгъсти, посочи още Петков. Цената на билетчето ще бъде 10 лева в една посока. Наемателите на кораба ще предлагат възможност за организирани турове за ученици или групи туристи, в които да се включат и посещения на музеи и забележителности в района. По думите на транспортния специалист, вече има интерес и заявки от туристически фирми. Не гоним печалба и по наши изчисления, това е реалната себестойност на пътуването, допълни Петков. Като изключим миналогодищното плаване до Аспарухово, заради ремонтите по Аспарухов мост, последното регулярно плаване на „Белла“ е през 1992 година, а след това корабчето правеше извънредни курсове, припомнят специалисти. След оповестяването на намеренията на инвеститорите, започнаха и коментари, като от една страна се питаше „Кой пък ще ходи от Варна до Белослав с корабче?“ Други опонираха, че с удоволствие биха разходили семейството си, за да хапнат по един сладолед в Гебедже (старото име на Белослав). „Може да се организират и места за пикник или нещо подобно. На който не му харесва, да не се качва. Не виждам задължителен елемент“, коментират още варненци. Петков пък успокои страстите, като посочи, че консорциумът вече се е спрял и на следваща дестинация Варна – „Златни пясъци“ - Балчик, за която е наела друг плавателен съд. Става дума за 150-местният кораб „Фентъзи“. Освен варненци, гости на града и организирани групи, корабчето за разходки ще вози и групи от деца, а на борда ще бъде организирано синьо училище. Цената на разходката до Златните ще струва 10 лв. в едната посока, а до Балчик - 20 лв. При желание на групата да посети организирано „Албена“ и двореца в Балчик, цената ще е около 40 лв. на пасажер, уточни Петков. Такова нещо не е правено от 25 години, време е да възродим тази възможност за варненци и туристите, категоричен бе специалистът. Вече са договорени условията за акостиране на яхтеното пристанище в Златни пясъци и в Балчик. Единствено мъгла и голяма вълна може да осуети морските разходки, коментира още представителят на консорциума.       ", "date": "2018.06.07", "title": "Връщат каботажното плаване край Варна"}
{"url": "https://www.monitor.bg:443/bg/a/view/machovete-na-volejbolistite-bezplatno-na-facebook-stranicata-na-max-sport-101885", "text": "За трети пореден уикенд A1 ще излъчи безплатно на Facebook страницата на спортните канали MAX Sport мачовете на българския национален отбор по волейбол от Лигата на нациите. В петък, събота и неделя възпитаниците на Пламен Константинов ще играят в далечна Япония, като техни съперници са съставите на домакините, Италия и Полша. Първият двубой на българските национали е в петък от 13.00 часа срещу Япония. В събота от 06.40 сутринта е двубоят с Италия, а в неделя, отново в ранните часове – от 05.10 играчите на Пламен Константинов се изправят срещу Полша. В Япония селекционерът няма да разчита на две от звездите в състава ни. Разпределителят Георги Братоев се контузи лошо и е аут до края на надпреварата в Лигата на нациите. Посрещачът Тодор Скримов, който е №1 в Лигата в класацията за изпълнение на начален удар, получи почивка и въобще не пътува за Япония. България стартира в Лигата на нациите с две победи на турнира в Китай – над домакините и Аржентина, и загуби единствено от САЩ. После обаче последва разочароващ домакински уикенд в столичната зала Арена „Армеец“, в който волейболистите ни записаха три загуби – с 2:3 от Сърбия и с по 0:3 от Австралия и Русия", "date": "2018.06.07", "title": "Мачовете на волейболистите - безплатно на Facebook страницата на MAX Sport"}
{"url": "https://www.monitor.bg:443/bg/a/view/bob-marli-vyzkrysva-vyv-film-101894", "text": "Легендарният певец Боб Марли ще оживее на големия екран. Това стана ясно, след като представители на Paramount Pictures обяви, че към момента студиото работи върху биографичен проект, фокусиран върху ямайския изпълнител, утвърдил регето на музикалната сцена. Подробности около продукцията все още се пазят в тайна. Известно е единствено, че начело на творческия процес ще застане синът на звездата – Зиги Марли, който последва стъпките на баща си и също постигна успех в регето. Робърт Неста Марли, както е рожденото име на Боб Марли, е роден на 6 февруари 1945 г. в провинция Сейнт Ан, Ямайка. Той умира на 11 май 1981 г. в болницата Сидърс Лебанон, Маями вследствие на разсейки от рак на кожата, който развива през 1977 г.", "date": "2018.06.07", "title": "Боб Марли възкръсва във филм"}
{"url": "https://www.monitor.bg:443/bg/a/view/ns-reshi-da-tyrsim-investitor-za-belene-101883", "text": "Проектът за АЕЦ „Белене“ предизвика поредния скандал в парламента между политическите партии. Над три часа депутатите спориха около бъдещето на втората атомна централа, трябва ли да падне мораториумът върху строежа й , за да се стигне до търсене на инвеститори или не. В крайна сметка със 172 гласа „за”, 14 „против” и 2 „въздържал се” НС реши да се се търси стратегически инвеститор за реализацията на АЕЦ „Белене”. Бяха предложени две проекторешения - едно на управляващите от ГЕРБ и „Обединени патриоти“ и едно на БСП. Двете бяха почти идентични, с разлика в това, че социалистите искаха да отпадне т.нар. мораториум за строежа на централата. Мнозинството в парламента обаче прие този на ГЕРБ и патриотите и отхвърли този на БСП. Така депутатите \"препоръчаха\" на МС да отмени решението си от 2012 г. за спиране на „Белене”, но на по-късен етап, когато вече е ясно дали има реален инвеститор. Преди това енергийният министър Теменужка Петкова получи мандат да възобнови дейностите за реализацията на проекта със стратегически инвеститор, и да изработи процедура по неговия избор.Като условия са заложени проектът да се реализира без държавни гаранции, на пазарен принцип, без задължителен договор за изкупуване на енергия. До 30 октомври пък Петкова трябва да представи пред НС каква ще е структурата на проекта. По време на дебатите в зала БСП упрекна ГЕРБ, че така всъщност нямат доверие на собствения си министър и му завързват ръцете при едни бъдещи преговори със стратегически инвеститор за „Белене”.\"Искате ли да се строи ядрената площадка, или не искате?\", зачуди се социалистът Жельо Бойчев по повод нежеланието на ГЕРБ решението на НС от 2012 г. и мораториумът за „Белене“ да отпадне. \"Никога не е бил безспорен този проект, но не можем да зачеркнем 3 млрд, отвърна на свой ред Александър Ненков от ГЕРБ. Той обясни, че са подходили максимално предпазливо, особено по условията към бъдещия инвеститор. ние просто даваме мандат следващите пет месеца за проучване какъв би бил инвеститорският интерес\", обясни Ненков. Шефът на ПГ на ГЕРБ Цветан Цветанов пък намекна, че вината за нереализирането на проекта „Белене” всъщност е на БСП. \"Нашата задача днес е да покажем, че сме единни и мислим за бъдещето\", отбеляза пък патриотът Искрен Веселинов. На този фон лидерът на „Воля” Веселин Марешки пък изтъкна, че именно те са най-силни радетели за „Белене”. по този проект. Този проект е руски\", това пък заяви депутатът от ДПС Рамадан Аталай. Той даде да се разбере, че ДПС са против двете решения. \"Ние няма как да подкрепим неясния изход от едно такова решение”, аргументира се Аталай и обясни, че всъщност няма политическа воля, а само празни приказки. каза още Аталай. Той добави, че ако дебатът е бил сериозен и намеренията на управляващите за рестарт на „Белене”, то министър Петкова е трябвало да каже какви са икономическите показатели, къде ще се съхранява отработеното гориво, имаме ли въобще нужда от нови мощности. \"Вие спряхте проекта\", обърна се Аталай към управляващите и добави – „Това е една игра колеги”. „Навремето тези отвън спряха „Син поток”, за да не умрат скаридите и рибите”, продължи Аталай, визирайки протеста на десни формации пред НС срещу „Белене”. Самата Петкова пък обясни, че има политически консенсус да се търси решение за „Белене”. По думите й ние не сме в хипотеза тепърва да решаване имаме или не нужда от нова ядрена мощност. Коренно различна била и ситуацията от 2012 г., когато нямало яснота по структурата на проекта, нито как ще свърши арбитражното дело. Сега обаче имало реален инвеститорски интерес. Малко по-късно в кулоарите на НС Петкова обясни, че с това решение се развързват ръцете на МС. Тепърва пък НЕК трябва да прави оценка на активите. Относно желанието на Росатом да участва в изграждането, Петкова заяви, че те винаги за заявявали интерес – дали като изпълнител или подизпълнител. „Накрая добави, че ако започне да се строи, АЕЦ „Белене” ще бъде завършен след 7 или 8 г.   Само преди ден виден експерт и бивш шеф на регулаторен орган по ядрена безопасност проф. Георги Касичиев обясни, че площадката на АЕЦ \"Белене\" попада в зона с висок сеизмичен риск, като това са констатирали през годините последователно БАН, Русия, ЕК. Именно затова и там не трябва да се строи атомна централа. Междувременно премиерът Бойко Борсов ще бъде в НС в петък , за да отговори на депутатски въпрос за визитата си в Москва и за договореностите след срещата си с Владимир Путин.  ", "date": "2018.06.07", "title": "Скандал за АЕЦ „Белене“ в парламента (ОБНОВЕНА)"}
{"url": "https://www.monitor.bg:443/bg/a/view/syprugata-na-udavenija-v-pomorie-hristo-ani-sredeva-ne-smjatam-zasega-da-tyrsja-otgovornost-ot-spasitelite-na-plaja-101873", "text": "Съпругата на удавения на 2 юни т.г. в Поморие пловдивчанин Христо Средев – Ани, не смята засега да търси отговорност от спасителите и концесионера на плажната зона, заяви тя за „Телеграф”. По думите й обаче флагът към 18 часа на плажа е бил зелен, въпреки че в морето е имало мъртво вълнение. Именно това природно явление е повлякло навътре в морето Христо, който е влязъл първи да се къпе, а след това и неговият по-голям брат Мирослав. Трети мъж, който се е втурнал да ги спасява, е оцелял на косъм, тъй като е успял да се хване за шамандурата. „Ще разкажа какво се случи така както аз видях и доколкото паметта ми позволява от преживения шок. Решихме на отидем до морето за кратка почивка на гости при наша много скъпа приятелка. Тя ни нагости с превкусен обяд и към 14 часа се опънахме на шезлонги на плажа. Релакс. Спокойствие. Кеф. Ицо както винаги се грижеше за музикалния фон. В морето имаше вълни, но е море, нормално поведение като за него. Флагът беше зелен”, пише почернената съпруга във фейсбук групата на Поморие. Именно там тя разказва с подробности какво точно се е случило в черния за нея и за семейството й 2 юни. „Миро влезе да плува, върна се и продължихме с груповия мързел. Към 18 часа решихме, че е време да си ходим. Ицо и Миро решиха да влязат в морето за последно. Де да знаехме, че наистина ще е „за последно“! Но последвалите събития не могат да се предскажат! Аз също тръгнах с тях, но реших,че водата е студена и не ми се мокри. Те продължиха сами със смях и шеги. Морето на този плаж в началото е доста плитко и човек навлиза доста навътре, за да му е поне до кръста. Никой от тях не е умел плувец, но и не са хора, които действат самоуверено и рисково в морето. Напротив! След минути аз и приятелката ми чухме вик „Помощ!Помощ! Давя се!”, разказва вдовицата. Тя разпознала гласа на съпруга си Христо и скочила веднага, за да види какво става. Причината да се изправи била, че нямала видимост към морето от шезлонгите и чадърите пред тях. „Видях как хора, поне 4-5 мъже, се втурнаха към водата. Аз веднага се затичах и влязох след тях. Не видях добре къде са, но някъде около шамандурата, не по навътре. Мъжете във водата крещяха „Морето дърпа, морето дърпа“. Аз заплувах срещу вълните и сама усетих завличане и придърпване навътре. Не съм добър плувец, затова се обърнах и заплувах към брега, а щом усетих дъно стъпих и затичах към плажа. Другите мъже също заизлизаха, но видях че някой се държи за шамандурата. В първия миг помислих, че е моят Ицо! През това време приятелката ми дотича с телефон и се обадих на 112. Може и други хора да са звъняли, не знам. Часът беше 18:06. Приеха сигнала и казаха, че изпращат екипи”, изплаква мъката си жената. След това тя се втурнала към вълнолома, защото от там имало по-добра видимост. Шамандурата около която се случило всичко, била имено първата от вълнолома. От там Ани Средева видяла, че човекът, който едва се държал за шамандурата, не бил съпругът й. „Затърсих с очи в морето, но не го виждах. На носа имаше хора, хукнах към тях и видях тяло. Беше обърнато с корема надолу и не виждах кой е. Крещях „тяло, тук е!“ Треперех цялата и трескаво мислих какво да направя, с какво да помогна. Появи се човек в униформа (забравих даже каква беше), който ме заразпитва момчетата близки ли са ми, знам ли името и подобни неща на които отговарях механично. Видях, че момчето на шамандурата бе спасено и изведено на брега от двама мъже. Междувременно забелязах, че в морето имаше хора, включително майки с деца!!!!”, казва Ани, която не може да проумее как така едновременно в морето има удавници, спасителна мисия, а флагът на плажа продължавал да се вее в зелен цвят. „Има удавници, спасителна мисия.., а никой не смени тъпия зелен флаг! Мъж (не знам дали един от двамата спасили момчето на шамандурата или друг) заплува към брега от другата страна на вълнолома, като между временно още двама мъже го настигнаха и помогнаха за изваждането на тялото. Аз изтичах при тях на брега и разпознах Миро. Дойдоха още хора. Веднага започнаха реанимация”, пише тя. Междувременно на плажа отишли пожарникари, които носели огнеупорни дрехи и въжета. „Аз се развиках „Каква е тази пожарна? Какво гори!“ Мъжът, който пръв стигна до Миро също повиши тон и изкрещя „Плажът гори!“. Беше със сини очи и червен бански. Предполагам професионален спасител. Изказвам му големи благодарности за стореното. Стори ми се отчаян като мен, че не е могъл да стори повече. Междувременно реанимацията продължаваше изцяло ръководена от една жена по бански, рускиня, в последствие разбрах, че е лекар дошла на почивка. Не знам кога се появиха и лекарите от спешна помощ. Загубих представа за времето. Молех се”, разказва за преживяното вдовицата. През цялото време тя се опитвала да види в морето къде е нейният съпруг. И повтаряла, че има още един човек в морето, има още един човек в морето. Чула мъже да казват, че вероятно морето го е завлякло навътре и утре като се надуе тялото ще изплува. „Отчаях се. Изпсувах на ум и се вкопчих в надеждата за чудо! Видях лодка. Пак затичах към плажа. От лодката изкараха моя Ицко и го метнаха на брега. Безжизнен. С притворени очи. А устата сякаш завинаги отворена за последен дъх, последен вик за помощ, последно „Обичам ви!“ Хванах го за ръката и се предадох на шока”, изплаква Ани Средева. Тъй като и тя самата била изпаднала в шок рускинята лекарка й била  инжекция диазепам. „И после усетих празнотата. Останалото ми е като в мъгла – механични действия, механични отговори на задаваните въпроси, механично поемане на дълбоки глътки въздух, за да не забравя, че съм жива. Това е моят разказ за случилото се. Разни детайли, подробности.. продължават да изплуват в съзнанието ми, но не са важни. Любимият мъж и нашето братче се удавиха. Дали мразя морето ли? Не, не го мразя. Да беше човек да го намразя и да му извия врата ама то... стихия. Все едно да мразя земята, по която ходя. Но съм искрено благодарна на хората, които помогнаха! Бяха много! Не запомних всички лица. Но много се отзоваха и всеки действаше според силите и възможностите си. Благодаря ви! Има хора с големи сърца, които ми дават надежда, че доброто съществува и само чака случай да се прояви. Неизразима е и благодарността ми към Ива и нейното семейство, които бяха неотлъчно с мен! Моля, ако някой е бил свидетел на станалото или е участвал в спасяването да се свърже с мен”, пише Ани Средева. Погребенията на удавените братя бяха във вторник на Рогошките гробища в Пловдив. Христо и Миро Средеви са били положени един до друг на гробищата, за да бъдат заедно и в последния си път.", "date": "2018.06.07", "title": "Съпругата на удавения в Поморие Христо Ани Средева:  Не смятам засега да търся отговорност от спасителите на плажа"}
{"url": "https://www.monitor.bg:443/bg/a/view/prostreljanata-simona-izleze-ot-koma-101880", "text": "22-годишната Симона Тодорова, която беше простреляна при стрелба в „Слънчев бряг”, вече диша самостоятелно. Рано тази сутрин тя е била изведена от медикаментозната кома, съобщи Нова ТВ. Лекарите обаче не прогнозират дали младата жена ще се възстанови напълно, тъй като били поразени важни центрове в мозъка й. Преди пет дни младата жена беше простреляна в главата от Михаил Станчев, който преди това застреля хазартния бос Коста Николов. Като причина за нападението от прокуратурата посочиха ревност.", "date": "2018.06.07", "title": "Простреляната Симона излезе от кома"}
{"url": "https://www.monitor.bg:443/bg/a/view/bashar-rahal-stana-shef-na-televizijata-na-su-101878", "text": "Башар Рахал оглави университетската телевизия „Алма матер“ на Софийски университет „Свети Климент Охридски“. Начело на медията актьорът е застанал още на 1 юни, като съчетава ангажиментите си там със снимките на нов български сериал. Продуцент на епизодите е Ян Янев („Живи легенди“, „Чужденецът“). Действието ще се завърти около брокерска къща, а Бахар там отново ще го раздава като шеф. „Благодаря на всички, които работиха за каузата да има обществена телевизия \"Алма матер\" с програма за образование, култура и младежки политики. Благодаря за всички мои студенти и колеги, които работиха и вярваха в тази кауза, които нито за миг не ме изоставиха в тази невъзможно мисия. Повярваха ни и ни подкрепиха само европейските институции“, написа в социалните мрежи досегашният директор на телевизията доц. Светлана Божилова.", "date": "2018.06.07", "title": "Башар Рахал стана шеф на телевизията на СУ"}
{"url": "https://www.monitor.bg:443/bg/a/view/nana-s-kampanija-za-myjete-na-bolnite-ot-rak-na-gyrdata-101879", "text": "Нана Гладуиш и фондацията й „Една от 8“ подават ръка на съпрузите на жените, болни от рак на гърдата. Кампанията ще се проведе под надслов „Обичам те...“ „За последните шест години, в които се боря с рака на гърдата, си давам сметка, че хиляди хора ме спряха и попитаха „Как си?“, но колко са тези, които спряха и попитаха съпруга ми „Как си?“. Време е жените с рак на гърдата да се обърнем към цялото общество с молба – „Ако искате да помогнете на нас, подкрепете и нашите мъже“. Това са хората, които са до нас, когато чуваме думите – „Имате рак.“. Това са хората, които са до нас, когато се събудим от операция. Това са хората, които всеки ден ни казват – „Добро утро.“. Но най-важното, това са хората, които ни казват „Обичам те!“. Тв водещата приканва всички мъже, които имат до себе си жена с рак на гърдата, да направят видео под надслов \"Обичам те...\". Освен това Нана отправя призив към тези съпрузи да се съберат този петък от 17 ч. на столичния бул. \"Витоша\", където да се включат в т.нар. „възпрепятствано бягане“, в което краката им ще бъдат вързани с розов ластик.", "date": "2018.06.07", "title": "Нана с кампания за мъжете на болните от рак на гърдата"}
{"url": "https://www.monitor.bg:443/bg/a/view/kristin-ilieva-prohodi-101884", "text": "Кристин Илиева направи първите си крачки, след като през март пострада при катастрофа с Дивна край с. Българене, Плевен. Моделът публикува кадри към кратката си разходка навън в социалните мрежи. „Смело напред! Благодаря за подкрепата!“, гласи коментарът на Илиева към фотосите. Припомняме, че само за 10 дни доброжелатели събраха необходимата сума от 65 хиляди лв. в помощ на 20-годишната красавица. Дни по-рано Кристин бе приета по спешност в истанбулската болница „Йедитепе“. Причината – тя получи костна инфекция, поради което отново беше оперирана в Турция. Наскоро Илиева призна, че след катарстрофата, причинена от певицата Дивна, често получава паникатаки и сънува кошмари.", "date": "2018.06.07", "title": "Кристин Илиева проходи"}
{"url": "https://www.monitor.bg:443/bg/a/view/kaisha-se-otkaza-da-objalva-i-zaminava-za-polsha-101868", "text": "45-годишният поляк Михал Костшева – Каиша, се отказа да обжалва решението на окръжния съд в Пловдив да бъде екстрадиран в родината си. Там го чакат да доизлежи още 4г. 9 м. и 2 дни затвор, както и да отговаря пред властите в Полша по 17 други тежки престъпления. В законния 5-дневен срок не е постъпило обжалване и европейската заповед за арест на името на Михал Костшева трябва да бъде изпълнена, съобщиха от пресслужбата на Апелативния съд в Пловдив. Заседанието на окръжния съд бе на 1 юни и тогава задържаният, след години бягство от правосъдието в родината си, Костшева отказа да даде съгласие да бъде екстрадиран. „Не съм съгласен да бъда екстрадиран. Престъпленията, в които ме обвиняват, не са мои. Защото това бяхме 25 човека. По време на съдебното заседание прокурорът е написал така все едно аз съм извършил всяко едно от тези престъпления. В Полша щях да лежа 20 години, а не 6, ако ги бях извършил. Много от тези престъпления бяха премахнати на втора инстанция”, заяви в Пловдив Каиша. След това разказа версията как съдът в Страсбург го бил оправдал още през ноември 2007г. Всъщност именно тогава, след като бил пуснат за домашен отпуск от затвора, повече не се върнал зад решетките. Присъдата му била 6г. и 10 м., от които му оставали да излежи още 4г. 9м. и 2 дни. Първо живял няколко години в Чехия, а след това безпрепятствено влязъл в България. Установил се за около 2 години в Пловдив, където понаучил български и по думите му се издържал, работейки като търговски агент. Бил арестуван на 24 май т.г. в наето от него бунгало в село Оризари. Предполага се, че следите му били засечени от службите заради честите пътувания на красивата му приятелка в България. Любимата му най-вероятно била проследена и така Михал Костшева бил заловен. В родината му, освен доизлежаването на присъдата, го чака и висящо досъдебно производство за други 17 престъпления, свързани с дрога, изнудване и грабеж с цел 400 000 евро подкуп, противозаконно лишаване от свобода на друго лице и присвояване на л.а. Ауди А4. Другите престъпления, за които тече разследване в родината му са: принуда на собственик на дискотека да плаща за въображаема охрана и да търпи разпространение на дрога, използване на физическа сила и привеждане в безпомощно състояние на поляк и отнемане на вещи от него, принуда на друго лице да се разпорежда с 2600 злоти от здравния фонд в град Ополе. Разследван е и за заплаха срещу сънародник и семейството му, че ако не плати дълга си, ще му се случи най-лошото.", "date": "2018.06.07", "title": "Каиша се отказа да обжалва и заминава за Полша"}
{"url": "https://www.monitor.bg:443/bg/a/view/sybirat-kapachki-za-lechenie-na-dete-bolno-ot-tumor-v-mozyka-101870", "text": "Кампания за събиране на капачки, средствата от които ще отидат в помощ на тежко болно момченце, поде пловдивския район „Северен”, съобщи кметът му Ральо Ралев. Само преди ден той лично предаде 347 кг капачки на Кирил Гаров от неправителствената организация Here2Help, с която стартират ново събиране на капачки до края на юни. Всички пари ще отидат за Станислав Чонев, който страда от тежка форма на хидроцефалия. Лекарите откриват и тумор в главата на детето, което има и постоянни болки. Губи и зрението си. Станислав се ражда през 2011 г. здрав, но още в края на същата година здравето му се влошава, а от там тръгва и този неописуем, за семейството му, ад. В началото, лечението на детето е подпомагано от Фонда за лечение в чужбина, но след смяната на тогавашния директор, Фондът оттегля средствата си и семейство Чоневи остават сами в нищетата си. Последната информация е, че преди два дни семейството заминава за Турция по спешност, където е и болницата, в която Стаси може да бъде опериран. Следващата операция е насрочена за 28-ми юни. В момента детето е главно на морфин, за да не изпитва болка и по-лесно да преживее времето до предстоящата манипулация, съобщи кметът Ралев. Той уточни, че в помощ на Стаси се организира и концерт на калдъръмената уличка пред бар „CraftЪ“ в „Капана“ ,по време на който пловдивски музиканти ще подкрепят малкия Стаси и неговото бъдеще. Музикалното събитие ще е на 13 юни от 19,30 часа и се организира от PlovdivTown, съвместно с бар „CraftЪ“ в подкрепа на доброволческа кампания „Да помогнем на Стаси да оздравее”. От Here2Help и кметът на район “Северен” отправят апел към всички граждани: “Помогнете на Стаси, включете се в нашата инициатива, събирайте и ни предавайте пластмасови капачки, независимо от количеството им. Нека с общи усилия помогнем на една чиста невинна детска  душа”. Инж. Ралев и Кирил Гаров благодарят на всички граждани включили се до този момент в инициативата по събиране на капачки, защото чрез нея можем да станем съпричастни към различни благотворителни каузи.", "date": "2018.06.07", "title": "Събират капачки за лечение на дете, болно от тумор в мозъка"}
{"url": "https://www.monitor.bg:443/bg/a/view/pobeditelite-ot-san-remo-darjavat-prihodite-si-za-blagotvoritelnost-101848", "text": "Победителите от тазгодишния фестивал в Сан Ремо – Ермал Мета и Фабрицио Моро, ще дарят приходите от авторски права на песента, с която спечелиха, за благотворителност. След още по-голямата видимост, която композицията „Не сте ми направили нищо“ (Non mi avete fatto niente), посветена на жертвите от терористични атентати по света, получи с класирането си на пето място на конкурса „Евровизия 2018“ в Лисабон, двамата певци, композитори и поети решават, че тя не им принадлежи. „Тази песен не разказва нашите лични истории, а нещо много повече, затова е справедливо да дарим приходите от авторските си права и възнаграждения на онези, които имат нужда. За съществуването на всяко нещо си има причина и именно за да помогне някому е дошла на света и нашата песен“, обяснява роденият в Албания Ермал Мета. Той и Фабрицио, всеки от които има и свръхуспешна самостоятелна кариера, са избрали да предоставят средствата на благотворителната организация Emergency за хуманитарни проекти, насочени към зони с военни конфликти. „Решението на Ермал и Фабрицио да ни подкрепят във всекидневните предизвикателства да популяризираме културата на мира, ни прави горди. Двамата артисти приеха предизвикателството с искреното убеждение, което и ние споделяме, че свят без войни е възможен“, коментира Росела Мичо, президент на организацията.", "date": "2018.06.07", "title": "Победителите от Сан Ремо даряват приходите си за благотворителност"}
{"url": "https://www.monitor.bg:443/bg/a/view/svetovni-zvezdi-pejat-v-aida-v-sofija-101845", "text": "На сцената на Софийската опера и балет на 8 и 10 юни в „Аида“ на Джузепе Верди ще гостуват световноизвестни имена: Цветелина Василева, Камен Чанев и Гиорги Киров. Цветелина Василева ще се представи в ролята на Аида и на двете дати, Камен Чанев ще бъде Радамес на 10 юни, а Гиорги Киров ще е Рамфис на 8 юни. Заедно с тях на 8, 9 и 10 юни публиката ще има удоволствието да чуе и солистите на Операта Радостина Николаева, Гергана Русекова, Силвана Пръвчева, Димитър Станчев, Веселин Михайлов, Светозар Рангелов, Бисер Георгиев и др., които наскоро се завърнаха след успешен гастрол на сцената на Болшой театър в Москва. Диригент и на трите представления на „Аида“ е известният италиански маестро Джордано Белинкампи. Постановката е дело на прочутия аржентински рeжисьор Уго де Ана. „Аида“ е творба, която никога не слиза от репертоара на световните оперни театри. Нито една оперна институция не може без „Аида“. И когато често се питаме каква е магията, скрита в тази творба, може да си отговорим само с една дума - шедьовър, която е най-точната за нея. В България премиерата на „Аида“ е изнесена от Оперната дружба през 1914 г. с диригент Тодор Хаджиев и режисьор Драгомир Казаков. През 1997 г. първата инициатива „Опера на площада“ под режисурата на акад. Пламен Карталов е именно „Аида“, а тогавашният мавзолей се превръща в декор за спектакъла.      ", "date": "2018.06.07", "title": "Световни звезди пеят в \"Аида\" в София"}
{"url": "https://www.monitor.bg:443/bg/a/view/tursko-semejstvo-se-udari-v-kamion-na-am-trakija-101869", "text": "Рано тази сутрин, около 7:00 ч., в ОД МВР – Пазарджик, е получен сигнал за пътен инцидент в района на 77-ми километър от АМ \"Тракия\" в платното по посока за София, съобщават от полицията. Незабавно на мястото са насочени дежурни екипи на сектор \"Пътна полиция\", РС ПБЗН - Пазарджик и \"Спешна помощ\". Установено е, че катастрофата е между лек автомобил \"Мерцедес\" с турска регистрация и товарен автомобил с българска регистрация. По първоначални данни леката кола се е ударила в задната част на камиона. В мерцедеса са пътували семейство от трима човека. Майката и 17-годишната й дъщеря са транспортирани с линейка в МБАЛ - Пазарджик, където да им бъде оказана медицинска помощ. На мястото се извършва оглед от дежурна група при РУ - Пазарджик. Движението се осъществява в едната лента и се регулира от пътни полицаи. От ОД МВР – Пазарджик, апелират водачите за повече търпение по време на движение във въпросния участък.", "date": "2018.06.07", "title": "Турско семейство се удари в камион на АМ “Тракия“"}
{"url": "https://www.monitor.bg:443/bg/a/view/shofiorkata-ot-meleto-kraj-trud-vse-oshte-v-neizvestnost-101871", "text": "Шофьорката Антоанета Лукова, която на 3 юни т.г., предизвика верижна катастрофа с ранени хора на пътя между селата Граф Игнатиево и Труд, все още се издирва, съобщи шефът на полицията в Пловдив ст.ком. Атанас Илков. След мелето младата жена помолила свой приятел да поеме нейната вина. Мъжът пристигнал до мястото на катастрофата с такси и казал, че той е шофирал джипа „Мазда” на Антоанета. Пострадали обаче от верижния сблъсък още тогава заявиха, че зад волана на японската кола е била жената. Както и че самата тя отишла да ги моли да не казват, че тя е карала, защото имала много строги родители. Полицаите повярвали на Антоанета, че не тя и шофирала и проверили с дрегер и с драг чек нейния приятел. Той дал положителна проба за наркотици и бил арестуван за 24 часа. Междувременно обаче властите започнаха да разследват твърденията на пострадалите от мелето хора за това кой е бил истинският шофьор. Иззели записи от видеокамери в района и установили, че в действителност зад волана на джипа „Мазда” е била младата жена. Тя обаче не се явила на уречения ден и час в районното управление на полицията, за да бъде разпитана и се крие вече четвърти-пети ден. Обявена е за общодържавно издирване. Пътното произшествие стана на 3 юни около 15,35 часа между селата Граф Игнатиево и Труд на пътя от Пловдив за Карлово. Лека кола „Мазда” нацелва отзад „Форд”, който от своя страна се блъска в движещото се пред него „Рено”. По данни от полицията при верижния сблъсък са пострадали общо 8 човека – четирима възрастни и четири деца, които били откарани в болница.", "date": "2018.06.07", "title": "Шофьорката от мелето край Труд все още в неизвестност"}
{"url": "https://www.monitor.bg:443/bg/a/view/trymp-poslusha-kim-kardashijan-i-pomilva-63-godishna-narkotrafikantka-s-dojivotna-prisyda-101867", "text": "Президентът на САЩ Доналд Тръмп помилва вчера 63-годишната Алис Мари Джонсън, излежаваща доживотна присъда за наркотрафик и пране на пари, след като за нея миналата седмица се застъпи телевизионната риалити звезда Ким Кардашиян, предаде АП. Джонсън, която вече е прабаба, е в затвора от 22 г. за първо наркопрестъпление. Тя е поела отговорност за миналите си прегрешения и е примерен затворник през последните две десетилетия, се казва в съобщението на Белия дом. В отговор на това решение Кардашиян незабавно откликна в Туитър, като написа: \"Най-добрата новина, която съм чувала!\". Президентското решение всъщност е опрощаване на присъдата, а не отмяна, и означава, че тя веднага ще излезе от затвора, т.е. няма да излежи остатъка от нея, отбелязва АП, цитирайки един от адвокатите на Джонсън, който бе на път за затвора в Алисвил, щата Алабама, заради предстоящото й освобождаване. Това е поредното решение на Тръмп за помилване, породено от застъпничеството на една знаменитост. Напоследък той обяви редица такива помилвания, като например консервативния автор и филмов продуцент Динеш Д'Соуза, осъден за незаконно спонсорство на предизборна кампания. Той отмени посмъртно след повече от 100 години присъдата на боксьора боксьора Джак Джонсън и изчисти името му с аргумента, че тя е основана на расово пристрастие. Самият президент посочи, че обсъжда цял списък от набелязани за помилване затворници - повече или по-малко известни. Сред тях бил и бившият губернатор на Илинойс Род Благоевич, излежаващ 14-годишна присъда за корупция, както и друга тв звезда - Марта Стюарт, излежаваща присъда за незаконни финансови операции. Тръмп действа отделно от традиционния процес на помилване, който обикновено е прерогатив на правосъдното министерство, и предпочита да се насочва към случаи, привлекли вниманието му по различни поводи - защото за тях са се застъпили негови приятели, знаменитости или консервативни медии, отбелязва АП. Правозащитната организация \"Америкън Сивил Либъртиз Юниън\" приветства днешното решение на президента и го призова да направи същото и относно други затворници, излежаващи присъди за ненасилствени престъпления.", "date": "2018.06.07", "title": "Тръмп послуша Ким Кардашиян и помилва 63-годишна наркотрафикантка с доживотна присъда "}
{"url": "https://www.monitor.bg:443/bg/a/view/nissan-leaf-moje-da-se-kara-samo-edin-pedal-101856", "text": "Японската марка Nissan е един от първите производители, които показаха, че електрическите автомобили могат да бъдат масови и популярни. Първото поколение на Nissan LEAF стана много успешен модел по целия свят и дълго време запази титлата на най-продавания електрически автомобил в света, като от него бяха произведени около 300 000 екземпляра. Макар официално моделът да не се продаваше у нас, през последните няколко години в България се появиха десетки коли, което определено подсказа, че към второто поколение на модела ще има голям интерес. Това се потвърди още през миналата година, когато на автосалона в София през октомври у нас дебютира второто издание на Nissan LEAF и предизвика вниманието на потребителите. Сега новият модел вече е при дилърите на Nissan у нас и всеки може да се убеди, че не случайно моделът носи логото Zero Emission, тъй като той се движи изцяло на ток, не отделя вредни емисии и не замърсява природата. Второто поколение на Nissan LEAF е с дължина 4,48 м, широчина 1,79 м и височина 1,56 м, а междуосието е 2,70 м. Колата тежи 1580 кг, което се дължи на по-големия капацитет на батерията. Аеродинамиката е подобрена и коефициентът на въздушно съпротивление е намален до 0.28. Електромобилът Nissan LEAF се е променил радикално и външно изглежда много по-ярко и по-привлекателно от своя предшественик. В дизайна се усеща влиянието на футуристичния дизайн, появил се за пръв път в новия Nissan Micra. Предното стъкло е силно наклонено, което прави профилът по-стремителен. Радиаторната решетка е V-образна се комбинира със скосени LED фарове. Бронята следва тази форма и наподобява на разперени крила. Капакът и профилните стени са релефни, а задните колони са боядисани в черно, което създава ефекта на плаващ покрив. На багажната врата има черен спойлер, а в двата края на каросерията са поставени стилните светлини във формата на бумеранг, напомнящи за Nissan Juke. Интериорът на новия Nissan LEAF е фокусиран върху водача. Във високото ниво на оборудване има черни лакирани повърхности, а осветлението на бутоните е яркочервено. Воланът е с три спици и плоско дъно, за по-лесно влизане и излизане на водача, като се регулира само по височина. На таблото има 7-инчов дисплей, върху който се показва важна информация, а в дясната му част е комбиниран с кръгъл скоростомер. На централния панел е поставен 7-инчов екран, на който се изобразява картата на навигационната система и данните на аудиосистемата. Под него е разположен блокът с бутоните за климатичната инсталация, а още една идея по-ниско е бутонът за стартиране и гасене на електромотора. В средата на централния тунел се намира кръгъл селектор, като в центъра му е бутонът P за паркинг. Позицията на седене в Nissan LEAF e висока, тъй като под седалките се намира батерията на електромобила. Седалките са с леко изразени странични опори, така че на тях да седнат удобно и хора с едро телосложение. На централния тунел има поставки за чаши, а в подлакътника се крие кутия за дребни предмети. На втория ред седалки има много прилично за сегмента място за краката, а височината на покрива позволява отзад да седят хора с ръст до 1,90 метра. Задният диван е по-удобен за двама, но ако е необходимо, ще се поберат и трима пътници. Обемът на багажника от 435 литра превъзхожда товарния капацитет на конкурентите, а при сгънати задни седалки багажното пространство нараства до 850 литра. Второто поколение на Nissan LEAF ще се опита да задържи лидерските позиции по продажби на електрически автомобили както с обновения си дизайн, така и с помощта на новите системи и задвижване. Новият Nissan LEAF е станал значително по-мощен и сега развива 150 к.с. Максималният въртящ момент от 320 Нм е наличен още от старта, така че тягата при ускорение за изпреварване е повече от достатъчна. Ускорението от 0 до 100 км/ч отнема само 7,9 секунди, но стартът от място до 50 км/ч е феноменален и LEAF стартира като спортист на светофара. Максималната скорост е ограничена до 144 км/ч, което е напълно достатъчно за да се движите уверено в лявата лента на магистралата. Литиево-йонната акумулаторна батерия е с увеличен капацитет до 40 кВтч. Според европейския цикъл NEDC колата може да измине с едно зареждане 378 км, а в реални условия автономният пробег е 270 км. Батерията може да се зареди от домашната електрическа мрежа за 16 часа, но има и функция за бързо зареждане от 50-киловатов терминал, при което 80% от батерията се зарежда за 40 минути. Новият Nissan LEAF може да се похвали с редица електронни нововъведения, обединени в системата ProPilot. С нейна помощ електромобилът може самостоятелно да се движи в избраната лента, да спазва зададената скорост, да намалява и ускорява при засичане на превозно средство пред колата. Също така може и напълно автономно да паркира. Най-голямото нововъведение в новия Nissan LEAF е режимът e-Pedal, в който автомобилът може да се управлява без педала на спирачката, а само с газта. Когато отпуснете газта, се задейства системата за регенериране на спирачната енергия и електромобилът намалява до пълно спиране. При спускане можете да преминете в режим B и да зареждате батерията, поради възстановяването на енергия. Управлението на новия Nissan LEAF доставя удоволствие във всеки един момент. Ниският център на тежестта и широката следа на колата допринасят за нейното стабилно пътно поведение в завоите и минимални наклонявания на каросерията. Кормилното управление е много директно, като от край до край воланът прави едва 2,6 оборота. Шумоизолацията на салона е отлична, така че вятърът и шумът от въртенето на гумите са едва доловими. Тестваният Nissan LEAF е с много богато оборудване, което включва система за достъп без ключ, електрически прозорци и огледала за обратно виждане, автоматичен климатик, аудиосистема, сензори за светлина и дъжд, поддръжка на Apple CarPlay и Android Auto, отопляеми предни и задни седалки, отопление на волана, аудиосистема с 6 високоговорителя, електронна стабилизираща програма, система за автоматично спиране, асистент за изкачване и 6 въздушни възглавници. В най-високата версия Tekna има кожен салон, 17-инчови лети джанти, отопление на седалките и волана, навигационна система, четири камери за 360-градусов кръгов обзор и система за следене на слепите зони, електрически предни седалки, система за изцяло автономно паркиране, както и система за полуавтономно движение ProPilot. Опционалното оборудване включва цвят металик и цвят бяла перла с черен таван. Новият Nissan LEAF се произвежда в три завода - в Япония, Великобритания и САЩ. Цената на второто поколение у нас започва от 69 090 лева с ДДС за ниво Acenta, 72 090 лева за N-Connecta, 74 090 лева за N-Connecta Plus и 77 090 лева за Tekna.", "date": "2018.06.07", "title": "Nissan LEAF може да се кара само един педал"}
{"url": "https://www.monitor.bg:443/bg/a/view/sybarjat-mineralnata-banja-na-rupite-101872", "text": "Със заповед на петричкия главен архитект Владимир Митрев, съгласувана с кмета Димитър Бръчков, започна събарянето на минералната баня в местността Рупите, която се намира на метри от храма на Ванга. Според заповедта къпалнята, която работи повече от 20 години, е незаконна. Тя е функционирала без законовите нормативни разпоредби за подобен вид съоръжение. Това е изтъкнал в мотивите си архитектът на Петрич до кмета Бръчков с искане за събаряне на къпалнята. Още през 2016 г. е установено, че фирма „Младен Асенов-МИМ” стопанисва без сключен договор с общината къпалнята, извършили са строителство без разрешение и 15 г. не е плащан наем на общината. ", "date": "2018.06.07", "title": "Събарят минералната баня на Рупите"}
{"url": "https://www.monitor.bg:443/bg/a/view/avtobus-s-rumynci-se-zabi-v-dyrvo-kraj-dimovo-101861", "text": "Пътнически автобус с румънски граждани е катастрофирал на главен път Е-79 в района на село Димово, съобщиха от МВР. Сигналът за инцидента е подаден към 23.12 часа снощи. Автобусът е самокатастрофирал в крайпътно дърво. 10 от пътниците са прегледани, оказана им е медицинска помощ и са освободени. Само една жена е била с по-сериозни наранявания. Автобусът е с румънка регистрация и в него са пътували румънски граждани.  ", "date": "2018.06.07", "title": "Автобус с румънци се заби в дърво край Димово "}
{"url": "https://www.monitor.bg:443/bg/a/view/pelov-i-kolev-se-krili-v-apartamenta-v-botevgrad-ot-april-101864", "text": "След бягството от затвора Владимир Пелов и Радослав Колев са се укривали заедно в апартамента в Ботевград. Двамата са отишли там около 25-26 април и са останали допреди около десетина дни, съобщи Нова ТВ. След това са напуснали жилището и в деня на стрелбата се е върнал само Пелов, а Колев все още не се знае къде е и дали е жив. Апартаментът е собственост на приятел на Пелов – Нико Петков, който е осъждан за убийство, но се е самоубил в следствения арест. Последно там са живели съпругата на Петков и двете им деца. Те не издали бегълците от затвора, защото се чувствали заплашени. Казано им било, че ако ги издадат, ще има последствия. В апартамента е намерен сак с граната и тротилови пресовки. Никой от съседите не е виждал двамата бегълци. Не е имало сигнали. Не е ясно къде са били Пелов и Колев от деня на бягството от затвора, 3 април, до 25-26 април, когато са се скрили в апартамента в Ботевград.", "date": "2018.06.07", "title": "Пелов и Колев се крили в апартамента в Ботевград от април "}
{"url": "https://www.monitor.bg:443/bg/a/view/bogomil-spirov-chestva-50-godishnina-s-edna-nosht-vyv-venecija-101843", "text": "На 9 юни тенорът Богомил Спиров ще излезе на сцената на Музикалния театър като Карамело в оперетата „Една нощ във Венеция“. Така той ще отбележи 50-годишния си юбилей с празничната и жизнерадостна творба на Щраус. Тя се играе от 17 години и е обичана не само от публиката, но и от изпълнителите. „Винаги играем тази оперета с голямо удоволствие. Публиката разбира това и се забавлява заедно с нас“, споделя Богомил Спиров. По време на антракта в събота той ще почерпи зрителите с чаша вино по повод юбилея си, който официално отбеляза на 5 юни. Макар да пее в Музикалния театър от 25-годишен, за първи път Богомил Спиров се качва на професионална сцена, когато е едва на четири години и половина. През 1973-та той играе заедно с баща си – големия актьор Йордан Спиров, в спектакъла на Любен Гройс „Веселите уиндзорки” в Благоевградския театър. който имал и реплики на латински. „Пристрастяването към сцената става в момента, в който стъпиш на нея“, признава артистът. В Музикалния театър като млад солист той е имал шанса да работи с една от легендите на българската оперета Видин Даскалов. „Той ме въведе в ролята на Бони в „Царицата на чардаша – спомня си Богомил Спиров. - Най-ценният съвет, който получих от него, беше да не се опитвам да играя като някой друг, а във всяка роля да се стремя да бъда себе си”. Като солист на Музикалния театър Богомил Спиров е изиграл всички главни роли, за които е мечтал. Той се въплъщава не само в образите на герои, но и на субретни персонажи, което не се случва често на оперетната сцена. Публиката може да го гледа в различни амплоа. В най-новата постановка на „Царицата на чардаша“ играе Едвин, а в предишни постановки на оперетата на Калман е бил в ролята на Бони. Спиров играе ратая Иван в оперетата на Асен Карастоянов „Българи от старо време“, Данило във „Веселата вдовица“, Отокар в „Цигански барон”. (На 26 и 27 юни почитателите на оперетата ще имат възможност да гледат „Цигански барон“ и „Българи от старо време“ на откритата сцена в парка на Военната академия.) Публиката на Музикалния театър помни въплъщенията на Богомил Спиров като Зоро и Исус Христос Суперзвезда от едноименните мюзикъли, също и като Мънкастрап в „Котки“ и Крис в „Мис Сайгон“. Малцина обаче знаят, че за влизането си във всяка роля той има специфичен подход . Много често с който образът добива плът и кръв. Актьорът сам измайсторил от акациево дърво трънения венец за ролята на Исус Христос. За ролята на Зоро пък направил маската си и сам оплел бича си. Също сам изпълнява сложните каскади на сцената. Изработва и металния шлем за ролята на Ахил в оперетата „Хубавата Елена“. Най-любопитна обаче е случката с намирането на оригинален костюм на военен от американската армия, с който той играе Крис в мюзикъла „Мис Сайгон“. За целта поръчал на своя позната, която живее в САЩ, да издири от антикварен магазин военна униформа от периода 1969-1971, когато се развива действието в мюзикъла – по времето на Виетнамската война. Жената случайно попаднала в магазина на ветеран от войната, който се трогнал, когато разбрал, че костюмът е необходим за театрално представление в България. Той не само продал униформата на изгодна цена, но и добавил към нея свои лични военни атрибути от онова време, с което не само униформата, но и сценичното въплъщение на Богомил Спиров стават 100 процента автентични. Актьорът признава, че няма любими роли. „Всяка роля идва в най-точния за мен момент и за всяка една – малка или голяма, съм отделил нужното време“, категоричен е той. Богомил Спиров казва още, че на сцената на Музикалния театър се чувства на мястото си. Тук той среща и своята съпруга – примабалерината и хореограф Йоанна Стоянова. 11-годишният им син Илиан върви по стъпките на своите родители: в момента той учи в школа за млади таланти. Един от най-важните професионални съвети, които е получил от баща си Йордан Спиров, актьорът спазва и до днес – да не вкарва проблемите на театъра в дома си. „В оперетата, където трябва да си и драматичен актьор, и певец, и танцьор, обединявам изкуствата на моите родители – театърът на баща ми Йордан Спиров и танците на майка ми Йорданка Спирова, танцьорка на ансамбъл „Пирин“, казва Богомил. За него „сцената е болест, но хубава болест“. Четвъртвековният професионален юбилей на артиста предстои през новия сезон.  ", "date": "2018.06.07", "title": "Богомил Спиров чества 50-годишнина с „Една нощ във Венеция“"}
{"url": "https://www.monitor.bg:443/bg/a/view/trymp-sloji-kraj-na-ramazana-organizira-iftar-v-belija-dom-101862", "text": "Американският президент Доналд Тръмп бе домакин за първи път в Белия дом на традиционна ислямска вечеря - ифтар, по случай края на празничния мюсюлмански месец - Рамазана. Този негов ход изненада мнозина в мюсюлманската общност в САЩ, след като Тръмп пропусна да организира такова събитие миналата година, която бе първата му в Белия дом, предаде АП. В словото си пред присъстващите президентът отправи послание за единство към мюсюлманската общност в страна и зад граница. \"Събрали сме се тук, за да почетем една свещена традиция на една от великите световни религии\", каза той пред аудиторията, включваща членове на неговия кабинет и посланици на много мюсюлмански страни, включително Саудитска Арабия, Кувейт, Йордания и ОАЕ. Наблюдатели отбелязаха рязкото му скъсване с враждебния тон, използван от него в предизборната кампания, когато зовеше за \"пълно и тотално затваряне\" на страната за мюсюлмани, когато сравняваше сирийските бежанци, бягащи от гражданската война, със смъртоносна змия, и когато в интервю за Си Ен Ен заяви: \"Мисля, че ислямът мрази всички нас\". Вместо това снощи той говори за \"подновените връзки на приятелство и сътрудничество\" с \"ценени партньори\" от Близкия изток и добави, че \"ифтарът бележи събирането на семейства и приятели да празнуват с вечно послание за мир, яснота и любов\". Няколко мюсюлмански групи за граждански права обаче организираха \"Анти-Тръмп ифтар\" в една от градинките край Белия дом, като заявиха, че с яростната си (антиислямска) риторика президентът е допринесъл за засилване на тормоза и дискриминацията срещу американските мюсюлмани.", "date": "2018.06.07", "title": "Тръмп сложи край на Рамазана – организира ифтар в Белия дом"}
{"url": "https://www.monitor.bg:443/bg/a/view/srybski-medii-pohvaliha-preslava-101794", "text": "Поп-фолк дивата Преслава гостува в Белград, за да представи дуетното си парче със сръбската звезда Драган Коич – Кеба. Двамата промотирах песента Bogovi zemljom hode в няколко медии, които останаха очаровани от миньончето от Добрич и стигнаха до заключението, че „Преслава е колкото красива, толкова и талантлива“. сподели мнението си и Кеба. Песента Bogovi zemljom hode се радва на голям интерес и в социалните мрежи, където феновете изкават комплименти за това, че Преслава разгръща вокалния си потенциал и на чужд език. Сръбският певец издаде, че обмисля проект със звездта на „Пайнер“ още преди година, по време на първия Балкански бал в „Арена Армеец“. Тогава той похвали творчеството и на други родни поп-фолк изпълнители, сред които Азис, Тони Стораро и Глория.      ", "date": "2018.06.07", "title": "Сръбски медии похвалиха Преслава"}
{"url": "https://www.monitor.bg:443/bg/a/view/amerikanski-diplomati-stradat-ot-akustichni-smushtenija-i-v-kitaj-101863", "text": "Още няколко служители на Държавния департамент на САЩ са били евакуирани от Китай, след като медицински тестове са показали, че те са засегнати от необясними външни въздействия, сходни с т. нар. акустични атаки в Куба, където пострадаха няколко американски дипломати, съобщи на пресбрифинг снощи говорителката на департамента Хедър Науърт, цитирана от АП. Новите евакуации последваха изпращането на медицински екип от САЩ в южния китайски град Гуанчжоу, където бе извършен преглед на американските дипломати и служители, намиращи се там. Науърт каза, че прегледите продължават и се предлага на \"всеки служител, забелязал притеснителни симптоми или просто пожелал да се изследва\". Евакуираните от Китай се изследват в Пенсилванския университет. Там се лекуват и пациентите, евакуирани по-рано от американското посолство в Хавана, каза неназован служител, цитиран от АП. Един от евакуираните неотдавна американски служители от Китай се оплака от \"тъпи и неясни, но анормални звукови усещания и налягане в главата\". Китай съобщи миналия месец, че няма обяснение на тези инциденти.", "date": "2018.06.07", "title": "Американски дипломати страдат от акустични смущения и в Китай"}
{"url": "https://www.monitor.bg:443/bg/a/view/shef-na-api-am-hemus-se-nujdae-ot-naj-mnogo-remonti-101866", "text": "Магистрала \"Хемус\", която е изградена преди повече от 35 години е може би пътят, в който има най-много необходимост от ремонтни дейности предвид това, че последните 30-35 години по тази магистрала не е правено нищо и това главно по съоръженията - тунели и мостови съоръжения. Това каза в предаването инж. Светослав Глосов, член на Управителния съвет на Агенция „Пътна инфраструктура“ (АПИ) пред БНТ.", "date": "2018.06.07", "title": "Шеф на АПИ: АМ „Хемус“ се нуждае от най-много ремонти\t"}
{"url": "https://www.monitor.bg:443/bg/a/view/ocet-i-prjasno-mljako-sreshtu-slynchevi-izgarjanija-101851", "text": "С настъпването на горещините идва и опасността от слънчеви изгаряния, а последиците могат да бъдат сърбеж, парене или зачервяване на кожата. Ако не сме взели превантивни мерки, на помощ може да ни дойде народната медицина. Използването на бял или ябълков оцет е идеално средство за борба с изгарянията. Той може да спомогне за балансиране нивата на рН на тялото, да премахне усещането на смадене от изгарянето, както и да охлади изгорената кожа. Можете да го нанесете върху кожата като напръскате изгорените зони със спрей или да излеете върху тях две чаши оцет. За повече ефект в него се накисват билки като роза и лавандула. Ефикасно средство е и чаят. Той обаче трябва да бъде силен, затова се запарват между 4 и 6 пакетчета. След като бъде сварен, се изстудява в хладилника. Засегнатите места се напръскват или се правят студени компреси с охладената течност. Използваните чаени торбички също могат да бъдат поставени върху раздразнените места по кожата. Той се поставя върху изгорените зони. Ако имате вана, можете да я напълните с хладка вода и да излеете няколко литра прясно мляко в нея. Друга възможност е да се намажете с гел от листа на алое вера. Благодарение на антисептичните си свойства содата също успокоява кожата, намалява сърбежа и действа като ексфолиант. Напълнете вана с хладка вода и сипете 1-2 чаши сода за хляб. Изчакайте содата да се разтвори и се накиснете във ваната за 20 - 35 минутки. Против изгаряне могат да се използват и етерични масла, но трябва да бъдем внимателни при прилагането им върху деца, както и когато ги използваме върху областите около очите и устата. Напълнете спрей бутилка с хладка вода и капнете няколко капки масло вътре. Можете да се накиснете във вана с хладка вода, като капнете 11 капки масло от лайка или лавандула.  също е доказано при лекуването на кожни раздразнения. Можете да го поставите директно като компрес, а можете да го смесите с лимонов сок или с мляко. Настърганите картофи също могат да бъдат положени върху изгореното място. Подобно свойство има и какаовото масло, крем или маслото от витамин Е директно от ампулата. Студената вода и ледът пък може да използвате за охлаждане на кожата. Това е сред първите задължителни процедури при изгаряне. След прилагането й болките намаляват, а ако я направите непосредствено след изгарянето, можете да избегнете образуването на мехури. Ако настържем 2-3 големи пресни моркова на ситно, също може да ограничим последствията. Така приготвената кашичка разстелете върху марля и с нея наложете изгорените места. Дръжте лапата за около 10–15 минути, след което я подновете още два-три пъти. Хума, премесена с мед също е доста ефикасно средство. Процедурата по намазване на засегнатите области се повтаря в продължение на 2-3 дни. И все пак не трябва да забравяме да не белим изгорялата кожа и да не пукаме появилите се мехури. Трябва да избягваме употребата на соли, масла, шампоани, защото те предизвикват негативна реакция по раздразнената кожа. За избърсване ползвайте мека кърпа. Не търкайте, а само попивайте водата по тялото.  ", "date": "2018.06.07", "title": "Оцет и прясно мляко срещу слънчеви изгаряния "}
{"url": "https://www.monitor.bg:443/bg/a/view/krijat-djejmi-foks-zad-kulisite-na-muzikyl-101803", "text": "Актьорът Джейми Фокс разкри, че е станал жертва на расизъм в колежанските си години. Носителят на „Оскар“ е трябвало да пее скрит зад кулисите, защото е чернокож. разказа в предаването Off Script той. Звездата от „Джанго без окови“ всъщност има голям опит в музикалната сфера. Той започва да свири на пиано още на 5-годишна възраст и по-късно работи като пианист в баптистка църква в Тексас. В училищните си години е част от групата Leather and Lace, което му печели стиендия в United States International University, където следва класическа музика и композиране. Междувременно Фокс работи по нов филм за любимия герой на малки и големи Робин Худ, където ще си партнира с Джейми Дорнан и Тарън Еджъртън.      ", "date": "2018.06.07", "title": "Крият Джейми Фокс зад кулисите на мюзикъл"}
{"url": "https://www.monitor.bg:443/bg/a/view/novite-priemni-roditeli-dvojno-po-malko-ot-zalichenite-101844", "text": "Новите приемни родители от началото на годината досега са наполовина по-малко от заличените за същия период. Утвърдени са 35 професионални семейства, а заличените са 66, съобщиха пред „Монитор“ от Агенцията за социално подпомагане (АСП). Макар и на пръв поглед броят на тези, които вече не фигурират в регистъра, да е голям, от агенцията обясняват, че случаите на заличаване заради неадекватна грижа са единични. Ако все пак бъде констатирана рискова или неблагоприятна ситуация, незабавно се предприемали мерки. „Случвало се е да извеждаме деца само защото в населеното място не могат да бъдат задоволени образователните им потребности, т.е. няма училище след 8-и клас. Това е нещо, което не зависи от кандидатите за временни родители, но впоследствие се явява техен дефицит. Образованието все пак е основна потребност, която трябва да бъде задоволена“, обясни шефът на дирекция „Закрила на детето“ в АСП Емил Тодоров. Сред причините за заличаване на семейства е доброволното отказване от предоставяне на приемни грижи, а най-честите аргументи са приемане на работа в чужбина или наближаване на пределна възраст. Процесът по утвърждаване на нови такива пък не е никак кратък. Първото необходимо условие е установяване на потребност, набиране на кандидати, кандидатстване, оценка и утвърждаване. Всъщност като през изминалата година те са били със 144 повече. По-голям е броят на професионалните, а доброволните са едва 20. Според проучване на „Тренд“ 33% от безработните и 31 на сто от работещите със средни възнаграждения биха влезли в системата, ако получават заплата и издръжка. 23% от висшистите също биха станали приемни родители, а 11% от анкетираните на възраст между 31 и 40 години биха се цанили и без да получават заплащане. Възнаграждението на „платените родители“ се определя на база броя настанени подрастващи и размера на минималната работна заплата. За едно дете те получават 765 лв., за две сумата скача на 816 лв., а при три или повече тя е 867 лв. В зависимост от възрастта на подрастващите за осигуряване на храна се изплащат месечни средства, които варират между 75 лв. и 300 лв. За децата с увреждания месечната добавка е в размер на 56,25 лв. За първото тримесечие на 2018 г. своя а 278 пък са подрастващите, за които е прекратено настаняването в приемни семейства. Причината е реинтеграция в биологичното семейство, промяна на мярката за закрила, чрез настаняване при роднини и близки, осиновяване или навършване на пълнолетие. И все пак от Агенцията за социално подпомагане подчертават, че приоритет на системата за закрила на детето е не само осигуряване на адекватна грижа, но и отглеждането от биологичното му семейство.", "date": "2018.06.07", "title": "Новите приемни родители  двойно по-малко от заличените"}
{"url": "https://www.monitor.bg:443/bg/a/view/sydyt-reshava-ostava-li-ivancheva-kmet-na-mladost-101859", "text": "Специализираният апелативен съд трябва да обяви днес отстранява ли от длъжност задържаната за подкуп кметица на столичния район „Младост” Десислава Иванчева. Решението беше отлагано два пъти. Във вторник адвокатите на Иванчева поискаха да се запознаят с нови четири тома със секретна документация по делото. Държавното обвинение иска Иванчева да напусне поста си, след като стана ясно, че от килията си в ареста тя е издала заповед аз уволнението на заместника си Румен Русев, който е един от основните свидетели срещу нея. Миналата седмица Столичният общински съвет обаче избра именно Русев за изпълняващ длъжността районен кмет. Ако съдът отстрани Иванчева от поста ще има нови избори за районен кмет.  ", "date": "2018.06.07", "title": "Съдът решава остава ли Иванчева кмет на \"Младост\""}
{"url": "https://www.monitor.bg:443/bg/a/view/glavnijat-arhitekt-na-sofija-zdravko-zdravkov-reklami-samo-na-ot-vitrinata-101830", "text": "  - Основната задача на промените, които направихме, беше да се спрат възможностите, които даваха няколко конкретни вратички, да се претоварват параметрите от действащия план. Другата задача беше свързана с регламентиране на зоните за високо строителство. Нашето предложение беше да се създадат две такива зони – една при \"Интер експо център\", другата – при Околовръстното шосе в \"Люлин\". Законодателят възприе по-консервативна формула, която наистина е може би по-добра. Именно - зоните да бъдат определени с промяната на ОУП на София, за да може да бъде изследвано освен изискванията откъм инфраструктура, но и визуална комуникацията, и да не се създаде спекула с недвижими имоти. Знаете, че когато една зона се определи, че ще бъде с високи параметри, цената скача. Това би довело до безсмислена инвестиция в имоти, а градът все още няма нужда от такъв тип офис площи. Важно е да дефинираме зоните, така че да не създадем едно мъртво сити, а един работещ модерен град. Другата основна задача беше да защитим визуалната комуникация на града. Има сгради, които вече са с издадени разрешения за строеж, които няма как да бъдат прекратени. Но оттук нататък законът ще действа изключително консервативно. Градоустройствени инициативи над 75 м няма да одобрявам.  - За съжаление два пъти съм наказван административно за неизпълнение да съдебно решение. Като човек, изпълняващ функциите на главен архитект, съм длъжен да апелирам, че законодателството в България трябва да има своето върховенство и най-малкото не трябва да показвам лошия пример. Но съм в куриозна ситуация, в която имам решение на Столичния общински съвет от 2009 г., с което статутът на терена е определен като зелена площ, като предназначението му е защитено с промяна в Общия устройствен план на града. Инвеститорът НИКМИ пък получава терена през 2006 г. В същото време има решение от Върховния съд да издам административен акт, който е в противоречие на ОУП. Тази хипотеза е доста сложна чисто юридически, защото за да издам въпросния административен акт, трябва да се извършват поредица от действия, които ме задължават да извършва проверка по начина на издаване на акта, тоест трябва да изследвам към 2007 г. какво е имало на този терен. Трябва да се направи анализ, не може просто така да ми бъде разпоредено в 14-дневен срок да издам акт. Неспазването на съдебното решение доведе до това, че веднъж бях глобен 1000 лв. и после 13 хил. лв., за което Общинският съвет заплати глобата като дарение към като физическо решение. Правилният начин на комуникация оттук нататък е сядане на масата. Радвам се, че по инициатива на кмета на София Йорданка Фандъкова вече имаше една среща с инвеститорите. Надявам се да намерим конкретни стъпки, за да намерим допирни позиции и да се защити този терен. Очакванията на обществото е там да остане кварталната градинка. Разговорите трябва да бъде изключително балансирани, така че да се установят претенциите им и да се търси адекватно обезщетение. - Доста сериозна и радикална промяна, свързана най вече с намаляването на броя на нахлуването на агресивната реклама в града. Анализите, които направихме за последните години, сочат, че рекламата се е фокусирала върху пет градски булеварда – като започнем от запад на изток - „Тодор Александров“ с продължението към „Царица Йоана“, булевардите „България“, „Черни връх“, „Цариградско шосе“ и Околовръстен път. Искам да създадем по-качествено и по-голямо разстояние между отделните рекламни елементи. Желанието, което имаме, е от първа зона да изчезне изцяло рекламата – това е историческият център, като покривната реклама, която е поставена в момента и на площад „Народно събрание“ и на други исторически сгради, с времето да изчезне. Разбира се, тази наредба ще има своето действие след приемането й да даде гратисни срокове, но след изтичането на договорните отношения тези собственици ще трябва да демонтират рекламите. Въведохме ограничение по отношение на брандирането на фасадите. Личното ми убеждение е, че когато имате един търговски обект, не би трябвало целият да бъде брандиран с огромни надписи „отстъпка“ или с конкретни търговски продукти, които рекламират това, което продавате вътре. Затова сме дали една възможност от 25% реклама по фасадите. Въведохме и поредица от ограничение в мобилните съоръжения, които в парковете са се превърнали от колички, които трябва да напускат парка в 21 или 22 часа, са се превърнали в павилиони. Първоначално имахме предложение за ограничение до 2 квадрата, допусна се компромисен вариант до 3 квадрата. Въведохме ограничения с фризерите, хладилниците, разполагането на грилове по тротоарите. Въвеждаме и ограничение на времето, в което ще се поставят реклами, от 10 до 5 години. Дружество, избрано чрез Закона за обществени поръчки, ще регламентира премахването, което да бъде точно след изтичането на срока. Всички тези действия ще доведат до подреждането на София и да заприлича все повече на европейски град. За зимните градини също имаме идея да създадем методически указания, които да определят зоните, в които да се поставят, както и начина на ограждане, и да определим местата на фирмените надписи.  - Пешеходните зони в града трябва да се свържат. Със забраните трудно се справяме, затова се наложи и кметът по транспорт Евгени Крусев да постави кашпи около „Александър Невски“, за да не може да се паркира вече. Същото нещо се случи и с южния тротоар на „Съборна“. Трябва постепенно да мислим за свързването на пешеходните зони от „Алабин“ през освободената част от „Витоша“ през „Света Неделя“ да ги свържем с Ларгото. „Съборна” дали ще остане изцяло свободна за движение, или постепенно ще я освободим, както освободихме южния тротоар и да направим ново, по-добро преминаване, но София трябва да развие своите пешеходни пространства така, че те да бъдат взаимно свързани. Не може да имаме едно пешеходно пространство, което да е работещо и да започва от точка А до точка Б. Трябва да има една система от взаимно свързани пространства и в тази връзка и с ремонта, който стартираме на „Граф Игнатиев“, с напречните връзки по „Солунска“ - “Шишман“ - “6 септември“, когато се оправят тротоарите, ще стане належаща и работата за т.нар. трета зона, която свързва „Цар Освободител“ от ул. „Раковски“ до пл. „Независимост“. - В момента подготвяме процедурата за обществената поръчка. Напреднали сме с конкурса за Войнишките паметници на І и VІ пехотен полк, който ще бъде издигнат пред НДК, обнародвали сме го и чакам средата на следващата седмица да дадем пресконференция, за да стартира работата по конкурса. Това ще е доста сериозна задача. В напреднала фаза сме и тази седмица предстои журиране на конкурса за концепция на предгаровия площад, който провеждаме съвместно със Столична община и асоциация „Визар“. - Проектите, които са постъпили в конкурса, ще ни дадат една добра концепция за развитие на това пространство. Идеята ни е да намерим концепцията за развитие на тази част от града. Участват доста амбициозни колективи от страната, така че мисля, че резултатите ще са добри, но все още проектите не са отворени.  - Госпожа Иванчева получаваше подкрепа от страна на Столичната община. При стъпването й в длъжност г-жа Фандъкова ме помоли да направим работни групи и да дефинираме проблемите в район „Младост“. Идеята беше да се определим пет, десет или петнайсет проблемни имота. Въпросът е, че г-жа Иванчева престана на идва на тези срещи и реши, че трябва да си комуникира с администрацията през Фейсбук. При по-сериозен казус за района винаги сме го пращали за нейно становище, но вместо да получим отговор, тя организираше протести, на които обясняваше как кварталът ще се застрои. Проблемите се решават с много работа, а не с ходене по медиите. Когато станеш администратор, трябва много бързо да забравиш ролята си на протестър и да влезеш в тази на кмет. - В приемния ми ден 30% от жалбите са за забавени преписки в „Младост“. Включително топлофикационни отклонения, заверки на планове за безопасност и здраве, заверки на заповедни книги. Това са елементарни неща и изискват чисто административно производство и когато сте натоварени с функцията, казано условно, на пощенска кутия, и не си вършите работата, говори не за друго, а за липса на административен капацитет или просто за безсилие да си изпълните политическите обещания. Евтиният популизъм може да работи добре на изборите, но в администрацията той няма място. - Имаме огромното желание да помагаме на колегите и смятам, че в рамките на няколко месеца ситуацията може да се подобри. Арх. Здравко Здравков е роден в Плевен през 1972 г.  Възпитаник е на Университета за архитектура, градоустройство и геодезия (УАСГ), специалност „Архитектура” Административният му опит започва от 1998 г. в община Плевен, където е главен специалист в сектор „Градоустройство” От януари 2000 г. става началник на сектор „Градоустройство”. От март 2004 г. е главен архитект на община Червен бряг. Същата година създава архитектурно бюро „Квадра – 04” ЕООД През април 2016 г. печели конкурса за главен архитект на София", "date": "2018.06.07", "title": "Главният архитект на София Здравко Здравков: Реклами само на ¼ от витрината"}
{"url": "https://www.monitor.bg:443/bg/a/view/20-ot-horata-stradat-ot-alergija-kym-slynceto-101852", "text": "20% от хората страдат от алергия към слънцето, наречена още соларен дерматит. Представлява заболяване на кожата, причинено от повишена чувствителност към слънчевите лъчи. Най-податливи на заболяването са малките деца и хората със светла кожа. Кожата на подрастващите е по-чувствителна, отколкото тази на възрастните. Други уязвими групи са бременните жени и тези, които злоупотребяват със солариум. Симптомите на пръв поглед не винаги са забележими. В началото се наблюдава леко зачервяване на кожата. Това обикновено се случва в зоните на лицето и горната част на гърдите, но е възможно да се наблюдава и по ръцете, краката и други части на тялото. Може да се появи и малък кожен обрив или мънички точици, подобни на лунички. Причините за появата могат да бъдат най-различни. Често те възникват при хора, които се стремят към активен отдих и се излагат на слънце незащитени продължително време.", "date": "2018.06.07", "title": "Всеки пети страда от алергия към слънцето "}
{"url": "https://www.monitor.bg:443/bg/a/view/stol-pokazva-kak-da-sedim-pravilno-101858", "text": "Всеки трябва да знае, че е важно да се седи изправен и на за прекалено дълго. За това, учени от германския институт за индустриално инженерство Fraunhofer са разработили табуретка със светодиодни светлини, която учи хората как да седят. Освен светодиодите, табуретката е оборудвана с множество гъвкави сензори за натиск, всеки от които се състои от изолационен филм, покрит от два слоя електроди, изработени от проводим силикон. Чрез измерване на разпределението на теглото на потребителя, сензорите определят дали е седнал правилно, по-точно, засичат дали потребителят е седял неподходящ ъгъл или седи твърде дълго в една поза. Табуретката реагира, като светодиодите светят в определени цветове, позволявайки на потребителя да разбере, че трябва да промени позата си.  След това потребителят може да види в приложението видеоклип, показващ проблема, както и предложения как да коригира стойката си. Fraunhofer в момента демонстрира системата на германския изложбен кораб MS Wissenschaft, като двама играчи контролират движенията си в електрона игра на тенис на маса, накланяйки таза си докато седят на табуретката. Технологията може да бъде използвана за по-практични приложения, като се вгради в офис столове или килими.", "date": "2018.06.07", "title": "Стол показва как да седим правилно"}
{"url": "https://www.monitor.bg:443/bg/a/view/jega-dyjd-i-gradushki-i-dnes-101857", "text": "Днес преди обяд над по-голямата част от страната ще преобладава слънчево време. Около и след обяд отново ще се развива купеста и купесто-дъждовна облачност и на много места ще има краткотрайни валежи и гръмотевични бури, главно в Централна България явленията ще са интензивни. Има условия и за градушки. Максималните температури ще са между 27° и 32°. Такава е прогнозата за времето на Националния институт по метеорология и хидрология (НИМХ) при БАН, съобщи за \"Фокус\" дежурният синоптик Красимир Стоев.  Над Черноморието преди обяд ще има разкъсана облачност, до слънчево. След обяд ще се развива купесто-дъждовна облачност и на много места ще има краткотрайни валежи, главно по северното крайбрежие ще прегърми. Ще духа слаб до умерен вятър от изток-североизток. Максимални температури на въздуха ще са между 23 и 26°, а температурата на морската вода е 21-23°. Вълнението на морето ще бъде 1-2 бала. Над планините около обяд и след обяд също ще се развие купесто-дъждовна облачност. На много места ще има краткотрайни, временно интензивни валежи и гръмотевични бури. Ще духа слаб до умерен югоизточен вятър. Максимална температура на височина 1200 метра около 20°, на 2000 метра – около 13°.", "date": "2018.06.07", "title": "Жега, дъжд и градушки и днес "}
{"url": "https://www.monitor.bg:443/bg/a/view/kraen-srok-za-zapisvane-za-pyrvo-klasirane-na-pyrvoklasnicite-101860", "text": "Записването на кандидатите за първи клас в столицата след първо класиране приключва в 17 часа днес. Час по-късно ще станат ясни и свободните места в училищата за децата, които отиват на второ класиране. Близо 200 столични училища тази есен ще приемат около 12 300 първокласници. Водещ критерий за прием е близостта до училището, след като от тази година беше въведен принципът на уседналост. Най-много точки по този критерий ще получат децата, които живеят в района на училището в продължение на три и повече години.", "date": "2018.06.07", "title": " Краен срок за записване на първокласниците след първо класиране"}
