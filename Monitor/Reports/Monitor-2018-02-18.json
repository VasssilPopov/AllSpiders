{"url": "http://www.monitor.bg/a/view/81989-%D0%9C%D0%BE%D0%BC%D0%B8%D1%87%D0%B5%D0%BD%D1%86%D0%B5-%D0%B2-4%D0%BA%D0%BB%D0%B0%D1%81-%D0%BF%D0%B8%D1%88%D0%B5-%D0%B2%D1%82%D0%BE%D1%80%D0%B0-%D0%BA%D0%BD%D0%B8%D0%B3%D0%B0/", "text": "\n                    Момиченце в 4.клас от Пловдив пише втора книга. 10-годишната Румена Катрева още не е измислила заглавие на творбата си, но според класната й Делка Маджарова, ученичката е изключително трудолюбива и чете непрекъснато книги, което се отразява положително върху развитието й.\n\nВ първата книга на детето се разказва за „Приключенията на Снежко”. Румена е изненадала и преподавателите си от училище „Яне Сандански”, и връстниците си, с произведението си. Тя го е писала на ръка в продължение на година и половина, след което сама е набрала книжката си на компютър. После се е свързала по интернет с наши писатели и те й обяснили какво трябва да направи, за да я издаде, разказа Румена по време на представянето на книгата си в училище. По думите й „книгата за Снежко е разказ за доброто, за злото и за истинското приятелство. Снежко пътешества из целия свят, като преодолява много препятствия с воля и с изобретателност”. Амбициозното момиченце е мотивирало своите съученици също да записват историите, които им хрумват.\n                    ", "date": "2018.02.18", "title": "Момиченце в 4.клас пише втора книга"}
{"url": "http://www.monitor.bg/a/view/84422-%D0%94%D0%B5%D0%BF%D1%83%D1%82%D0%B0%D1%82%D1%8A%D1%82-%D0%BE%D1%82-%D0%93%D0%95%D0%A0%D0%91-%D0%94%D0%B5%D1%81%D0%B8%D1%81%D0%BB%D0%B0%D0%B2%D0%B0-%D0%90%D1%82%D0%B0%D0%BD%D0%B0%D1%81%D0%BE%D0%B2%D0%B0-%D0%9F%D1%80%D0%BE%D1%87%D0%B8%D1%82%D1%8A%D1%82-%D0%BD%D0%B0-%D0%91%D0%A1%D0%9F-%D0%B7%D0%B0-%D0%9D%D0%B0%D1%80%D0%BE%D0%B4%D0%BD%D0%B8%D1%8F-%D1%81%D1%8A%D0%B4-%D0%B5-%D1%81%D0%BA%D0%B0%D0%BD%D0%B4%D0%B0%D0%BB%D0%B5%D0%BD/", "text": "\n                    \"Толкова скандален прочит за Народния съд не съм очаквала. Това явно става характерна черта за БСП.\". Така коментира в ефира на bTV депутатът от ГЕРБ Десислава Атанасова позицията на червените, според която Народният съд е бил неизбежно и необходимо правосъдие и поисканата заради това становище оставка на зам.-шефа на НС от БСП Валери Жаблянов.\"Лидерката им заяви, че демокрацията ни е отнела много. Друг техен депутат ни нарече дебили. Валери Жаблянов отказа да почете паметта на загиналите при комунистическия режим и тази седмица написа това изречение за Народния съд. Няма абсолютно никакъв реваншизъм. Вече всички депутати от ГЕРБ сме се подписали в подписката с искането за неговата оставка\", допълни Атанасова.Колегата й от БСП Александър Симов пък изрази преди това различно мнение по темата.\"Целта на Народния съд не е била да избие елита на нацията. Той ни е наложен отвън. Оъдените от Народния съд са били виновни за провала на политиката преди 9 септември 1944 година. Съгласен съм, че при обхвата на присъдите са допуснати грешки. Валери Жаблянов припомни исторически контекст. От ГЕРБ искат да вземат главата му, защото позицията му се разминава с тяхната. Това е реванш за Димитър Главчев\", категоричен бе той, визирайки сменения с Цвета Караянчева вече бивш председател на парламента от ГЕРБ.\n                    ", "date": "2018.02.18", "title": "Депутатът от ГЕРБ Десислава Атанасова: Прочитът на БСП за Народния съд е скандален"}
{"url": "http://www.monitor.bg/a/view/82159-%D0%92%D1%8A%D0%BD%D1%88%D0%BD%D0%BE-%D0%BF%D0%BE%D0%B4%D0%B3%D0%BE%D1%82%D0%B2%D1%8F-%D1%81%D1%80%D0%B5%D1%89%D0%B0-%D0%BC%D0%B5%D0%B6%D0%B4%D1%83-%D0%91%D0%BE%D1%80%D0%B8%D1%81%D0%BE%D0%B2-%D0%B8-%D0%A2%D1%80%D1%8A%D0%BC%D0%BF/", "text": "Премиерът: Кабинетът работи за привличането на чужди инвестиции, имаме най-благоприятните данъци и квалифицирана работна ръка\n                    Подготовката на среща между американския президент Доналд Тръмп и българския премиер Бойко Борисов винаги е в ход. Това обяви пред БНР зам.-министърът на външните работи Георг Георгиев. Той допълни, че българската дипломация поддържа контакти на високо ниво с администрацията на Тръмп и този въпрос постоянно се поставя пред американската страна.В удобен момент такава среща ще се състои, убеден е зам.-министърът. По отношение на това дали двамата ще се видят в България, или по-вероятно във Вашингтон, Георгиев каза, че това са технически детайли, които не са толкова важни. По-важното било, че американската администрация приема много добре българския премиер.Коментарът за планираната среща между Борисов и Тръмп на заместника на Екатерина Михайлова идва броени дни след визитата на българската делегация, начело с шефа на депутатите от ГЕРБ Цветан Цветанов и столичния кмет Йорданка Фандъкова, във Вашингтон. Посещението в столицата на САЩ бе свързано с традиционната Молитвена закуска, давана ежегодно от американския президент.\n\nМеждувременно премиерът даде интервю за пред азербайджанската медия „Trend“, в което коментира редица въпроси, засягащи отношенията между София и Баку, включително възможностите за привличане на инвестиции в страната ни. „България има интерес да развива двустранните търговски и икономически отношения с Азербайджан и възнамерява да използва максимално възможностите. По думите му въпреки отрицателните последици от световната финансова и икономическа криза България успява да запази макроикономическа и финансова стабилност. \"В България имаме най-благоприятните данъци в ЕС, както и високо квалифицирана работна ръка. Правителството също така предприема редица допълнителни мерки за насърчаване на чуждестранните инвестиции. Има голям потенциал за инвестиции в области като енергетиката, чрез газификацията и разпределението на газ, както и в строителството, туризма селското стопанство и хранително-вкусовата промишленост.Борисов е убеден, че има голям потенциал за сътрудничество с Азербайджан в областта на диверсификацията на източниците и маршрутите на енергийните доставки. „На 16 януари по време на посещението си в Баку, аз имах честта да участвам с азербайджанския си колега Артур Расизаде на официалното откриване на редовните полети между Баку и София. Сигурен съм, че то ще насърчи развитието на отношенията между България и Азербайджан в сферата на туризма\", изтъкна министър-председателят.По думите на Борисов Азербайджан е не само основен източник на газ, но също така играе ключова роля в осъществяването на проекта \"Южен газов коридор\", който ще гарантира енергийната сигурност на Европа. България от своя страна вече била установили със страната „силно партньорство“ в областта на енергетиката. „Ярък пример за това партньорство е договорът между българската компания „Булгаргаз\" и държавната петролна компания SOCAR за доставки на природен газ от Азербайджан до България от 2020 година\", подчерта премиерът. И допълни: \"Ние очакваме, че изграждането на газовия интерконектор Гърция-България, от който България ще получи азербайджански газ ще започне през юни. По този начин, ще бъде гарантирана доставката в България на един милиард кубически метра природен газ годишно в рамките на втория етап на развитието на азербайджанското газово находище „Шах Дениз\", обясни Борисов.\n                    ", "date": "2018.02.18", "title": "Външно подготвя среща между Борисов и Тръмп (ОБНОВЕНА)"}
{"url": "http://www.monitor.bg/a/view/54236-%D0%98-%D0%92%D1%8A%D0%BD%D1%88%D0%BD%D0%BE-%D0%BE%D1%81%D1%8A%D0%B4%D0%B8-%D0%9B%D1%83%D0%BA%D0%BE%D0%B2%D0%BC%D0%B0%D1%80%D1%88/", "text": "\n                    Министерството на външните работи (МВнР) категорично осъжда провелата се в събота вечерта в столицата за поредна година демонстрация на ксенофобия, дискриминация и омраза, известна като \"Луковмарш\", гласи позоция, която бе разпространена от ведомството. Тя бе разпространена, след като по-рано с деклрация срещу демонстрацията излезе и посолството на САЩ у нас. „Генерал Христо Луков е поддръжник на нацизма, който проповядва омразата и несправедливостта, а не човек, заслужаващ уважение. Ние отново изразяваме благодарност за всеотдайните усилия на българското правителство и на кмета на София Йорданка Фандъкова, осъждащи похода и призоваващи всички българи да се обединят около положителните примери в историята на страната“, обявиха от американскато представителство в България.От Външно пък на свой ред подчертаха, че \"тази проява на неподправена нетърпимост към другия се провежда по-малко от месец, след като целият свят отдаде почит към жертвите от Холокоста\". От там се спират и на факта, че проявата на нетолерантност и омраза е съвпаднала с момента, в който България председателства на ЕС и са се стекли хора от различни националности. \"Това трябва да бъде ясен сигнал за нас като общество и като европейци, които не са забравили страданията, причинени от Втората световна война, че не е достатъчно само да припомняме трагичните събития. Всеки акт на омраза и прослава на антисемитската и нацистката идеология е абсолютно неприемлив. Пробуждането на нетърпимост към различния, проповядването на нетолерантност и яростната употреба на словото на омразата са опит за разклащане на демократичните ценности, които отстояваме като народ и като общност. Затова МВнР високо цени усилията на Световния еврейски конгрес и Организацията на евреите в България „Шалом“ за повишаване на обществената информираност по тази тема, както и насърчаването на борбата с причините за антисемитизма и речта на омразата. Министерството на външните работи ще продължи да работи в рамките на международните организации и в сътрудничество със своите партньори от международната общност за спазването на правата на човека, борбата с насилието и разпространяването на културата на мира, за да се превърнат сборища като „Луковмарш“ в част от миналото\", допълват от МВнР.\n\n\n                    ", "date": "2018.02.18", "title": "И МВнР осъди „Луковмарш“, клател демокрацията"}
{"url": "http://www.monitor.bg/a/view/40424-%D0%92%D0%B5%D0%B6%D0%B4%D0%B8-%D0%A0%D0%B0%D1%88%D0%B8%D0%B4%D0%BE%D0%B2-%D0%9A%D0%A2%D0%91-%D0%B5-%D0%BA%D0%B0%D1%82%D0%BE-%D0%BE%D0%B3%D0%BB%D0%BE%D0%B7%D0%B3%D0%B0%D0%BD-%D0%B2-%D1%81%D0%B0%D0%B2%D0%B0%D0%BD%D0%B0%D1%82%D0%B0-%D1%81%D0%BB%D0%BE%D0%BD/", "text": "Превърнаха КТБ в оглозган слон, обяви шефът на културната комисия в НС\n                    \"Делян Пеевски никой не го е осъдил за нищо и е грозно да се ползва като боздуган трето лице и като плашило\". Това обяви шефът на културната комисия в НС Вежди Рашидов във връзка с недобронамерените опити името на депутата от ДПС да бъде употребявано за различни цели и използвано за мащабно генериране на фалшиви новини. Според него образът на Пеевски е демонизиран в обществото и това не е честно. „И той има семейство, близки. Ако има нещо, има си органи за тази работа, но публично да се размахва, е нечистоплътно”, категоричен бе в ефира на bTV бившият културен министър.Той призова премиерът Бойко Борисов и президентът Румен Радев, които преди броени дни също замесиха неоснователно името на Пеевски в споровете помежду си, да се разберат \"мъжкарски\". \"Надявам се, че Бойко Борисов и Румен Радев ще се разберат като мъжкари. Битки винаги има, не е хубаво да се водят през медиите. Те са сериозни, достолепни мъже, на всичкото отгоре са и екстремни в живота – единият е летец, а другият – каратист. Смятам, че като мъжкари могат да си вдигнат телефона и смятам, че ще го направят”, коментира очакванията си след прехвърчалите искри между \"Дондуков\" 1 и \"Дондуков\" 2. И добави по адрес на Борисов и Радев: \"Това им е урок също, че не бива да се разголват публично, защото цялото общество гледа тях и разчита на тях.\".Той разказа, че като министър в началото се чувствал неуверен, но именно Борисов му вдъхнал надежда, че нещата ще се наредят. \"В началото като министър се бях уплашил, отидох при Бойко и викам: \"Не разбирам нищо от тая работа, да хвърля оставка?!!\". Той вика: \"И аз не съм бил министър, ще се развием и ще се учим в движение. Това беше правилно. Няма за какво да обвиняваме Радев, той ще се учи в движение на политика, защото той е законният президент”, посочи Рашидов.Той коментира и Грабежа на века, като подчерта, че ръководеният някога от банкера беглец Цветан Василев трезор е бил напълно опоскан. „КТБ е един оглозган до костите в саваната слон, там няма месо. КТБ е ограбена банка, много хора участваха в грабежа\", каза Рашидов.\n\n\n                    ", "date": "2018.02.18", "title": "Рашидов: Образът на Пеевски е демонизиран, размахването му е нечистоплътно"}
{"url": "http://www.monitor.bg/a/view/46075-%D0%94%D0%BE%D0%BA%D1%82%D0%BE%D1%80%D0%BA%D0%B0-%D0%BE%D0%B1%D0%B6%D0%B0%D0%BB%D0%B2%D0%B0-300-%D0%BB%D0%B2-%D0%B3%D0%BB%D0%BE%D0%B1%D0%B0-%D1%81%D0%BB%D0%B5%D0%B4-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-18%D0%B3%D0%BE%D0%B4%D0%B8%D1%88%D0%BD%D0%B0%D1%82%D0%B0-%D0%A1%D1%82%D0%B5%D1%84%D0%B0%D0%BD%D0%B8/", "text": "\n                    Лекарка обжалва в съда 300 лв. глоба, наложена й от директора на „Медицински одит“ след проверка във връзка със смъртта на 18-годишната Стефани Димитрова от Русе. Момичето издъхна на 29 октомври 2016 година от рак на стомаха в русенската болница, а точната й диагноза бе потвърдена окончателно ден преди да си отиде от този свят.Глобата на д-р Анна Х., при която Стефани потърсила помощ за страданията си, е наложена заради „недостатъчен обем от действия с цел уточняване на причините за стомашната болка на пациентката“. Абитуриентката посетила кабинета по гастроентерология в края на 2015 г. Лекарката я прегледала, поставила й диагноза „Други гастрити“ и й назначила медикаментозна терапия. Осем месеца след това – на 7 септември 2016 г., вече завършилата училище Стефани отново посетила кабинета. Поставена й е същата диагноза, която е потвърдена и при вторичния преглед дни след това. При неизяснен болков синдром с голяма давност не е било назначено образно-рентгеново изследване с контрастна материя, гастроскопия или вземане на биопсия, както и насочване към болница, е констатирала проверката на „Медицински одит“. Момичето е прието по спешност в УМБАЛ – Русе на 17 октомври и 12 дни след това умира.Русенският районен съд потвърди наказателното постановление на директора на „Медицински одит“, с което на лекарката е наложена глобата. Решението може да се обжалва пред Административния съд в Русе.За трагичната участ на Стефани се разбра, след като майка й Силвия Димитрова публикува в мрежата сърцераздирателно писмо, в което обвини болницата в некомпетентност. Ръководството на УМБАЛ – Русе даде пресконференция, на която отхвърли упреците на жената. Ракът на стомаха се срещал изключително рядко при млади хора и когато при такива случаи се откриел, вече било късно за лечение, обясниха тогава лекари.\n\n\n                    ", "date": "2018.02.18", "title": "Докторка обжалва 300 лв. глоба след смъртта на 18-годишната Стефани"}
{"url": "http://www.monitor.bg/a/view/22066-%D0%A1%D0%B5%D0%BB%D0%BE-%D0%B3%D0%BB%D0%B0%D1%81%D1%83%D0%B2%D0%B0-%D0%B7%D0%B0-%D0%BA%D0%BC%D0%B5%D1%82-%D0%BD%D0%B0-%D0%A1%D0%B8%D1%80%D0%BD%D0%B8-%D0%B7%D0%B0%D0%B3%D0%BE%D0%B2%D0%B5%D0%B7%D0%BD%D0%B8-%D0%B1%D0%B8%D0%B2%D1%88%D0%B8%D1%8F%D1%82-%D0%B1%D0%B8%D0%BB-%D0%BE%D1%81%D1%8A%D0%B4%D0%B5%D0%BD-%D0%B7%D0%B0-%D0%BA%D1%80%D0%B0%D0%B6%D0%B1%D0%B0/", "text": "\n                    Предсрочни избори за кмет на новозагорското село Любенец, където живеят малко над 320 души се проведоха навръх Сирни Заговезни в неделя. За вакантното място се кандидатираха представителката на ГЕРБ , секретарката на местното читалище Мария Вълчев и човекът на Атака Стоян Стоянов, въпреки регистрацията си в законния срок от БСП не издигнаха кандидатура.До избора се стигна след като през Христо Христовесента на м.г. досегашният, каращ втори мандат селски управник Драгомир Цонев  /ГЕРБ/ беше отстранен заради влязла в сила осъдителна присъда. 45-годишният Цонев получи 2-годишна условна присъда за кражбата на 50 пчелни кошера на стойност близо 10 бона от съседното  землище на село Новоселец през февруари 2015-а.Собственикът на пчелина намерил кошерите след като в специализиран сайт получил анонимно съобщение къде да ги търси. В съда Цонев пробва да се оправдае, че уж платил 3 200 лв на непознати му лица, които предложили да му доставят пчелните семейства. Защитната теза обаче рухна на две инстанции, присъдата беше постановена на 4 октомври м.г. от сливенския окръжен съд, а изпълнението  й е отложено за срок от 3 години. \n\n\n                    ", "date": "2018.02.18", "title": "Село гласува за кмет на Сирни заговезни, бившият бил осъден за кражба   "}
{"url": "http://www.monitor.bg/a/view/82937-%D0%93%D0%BB%D0%B0%D0%B4-%D0%B7%D0%B0-%D0%BD%D0%B0%D1%87%D0%B0%D0%BB%D0%BD%D0%B8-%D0%B8-%D0%B4%D0%B5%D1%82%D1%81%D0%BA%D0%B8-%D1%83%D1%87%D0%B8%D1%82%D0%B5%D0%BB%D0%B8/", "text": " В столицата се очаква недостиг и на педагози по математика и чужди езици \n                    В следващите 8 години над 40% от българските учители предстои да излязат в пенсионна възраст и това ще доведе до един сериозен дефицит. Това заяви заместник-министърът на образованието Деница Сачева. В столицата най-остър е дефицитът на начални и детски педагози, обясни пред „Монитор“ шефката на Регионалното управление по образование Ваня Кастрева. Също така глад има и за преподаватели по математика, информационни технологии и чужди езици. Към момента чрез бюрата по труда се търсят 80 учители показва проверка на „Монитор“ в електронната борса на Агенцията по заетостта. За началните класове свободните позиции в страната са 34. За горните класове са заявени 46 свободни позиции, като най-търсени са учителите по чужди езици „Необходимо е да привлечем повече млади хора към професията на учителя и да се обърнем към учениците, които сега са на 15-16 години и да им кажем, че професията на учителя предстои да бъде много по-добре платена, с много по-добри условия на труд в рамките на следващите няколко години и е професия, която ще има голямо търсене“, заяви още Сачева пред БНР. Тя обясни, че на среща с родителски организации се е стигнало до консенсус, че видеонаблюдението в училищата и класните стаи може да бъде и много опасно за децата: „По отношение на видеонаблюдението по-голямата част от участниците се обединиха около това, че подобен тип мярка не само че не би била решение, а би била отваряне на „кутията на Пандора“. Агресията и насилието, за съжаление, са феномен, който далеч не е само в образователната система. За съжаление ние ежедневно сме свидетели на насилие и агресия дори в обичайните си човешки отношения. Поели сме ангажимент за това да разработваме антистресова програма за учителите в детските градини и училищата“,заяви още тя. Заместник-министърът уточни, че Министерството на образованието работи в посока на подобряването на работната среда на учителите. „За първи път се говори за двойно увеличение на заплатите на учителите. Това е една от много съществените мерки, които трябва да бъдат взети. Говорим за инвестиции повече от 600 млн. лв. в образователна инфраструктура, които, въпреки мащаба на това число, ще бъдат недостатъчни за всички нужди“, добави още тя. Сачева обясни също, че в България има сериозен проблем с деца, чиито родители са в конфликт, деца на родители емигранти. „Всички тези проблеми в най-голяма степен рефлектират именно в училището и като общество трябва да си даваме сметка, че очакваме от учителя да бъде свръхчовек и да компенсира всички тези дефицити“, уточни зам.-министърът.\n                    ", "date": "2018.02.18", "title": " Глад за начални  и детски учители "}
{"url": "http://www.monitor.bg/a/view/22784-%D0%94%D1%8A%D0%BB%D0%B3%D0%BE%D0%B2%D0%B5%D1%82%D0%B5-%D0%BD%D0%B0-%D1%80%D1%83%D1%81%D0%BD%D0%B0%D1%86%D0%B8%D1%82%D0%B5-%D0%B4%D0%BE%D1%81%D1%82%D0%B8%D0%B3%D0%BD%D0%B0%D1%85%D0%B0-84-%D0%BC%D0%BB%D1%80%D0%B4/", "text": "\n                    Дълговете на руснаците през миналата година достигнаха 4,87 трлн. рубли ($84 млрд.), съобщава „Прайм”. През 2016 г. борчовете им са били 4,76 трлн. рубли или със 72,8 млрд. по-малко.\n\nЗаради неплатени дългове 1,9 млн. руснаци през миналата година се върнаха в съветските времена и не можеха да пътуват в чужбина, сочи доклад на Федералната служба на съдебните пристави (ФССП), пише Rregnum. За година забраните за напускане на Русия са се увеличили със 109% За 2017 г. висящите борчове на въпросните руснаци се изчисляват на 1 трлн. рубли (17,2 млрд. долара). Средна сума на необслужваните дългове пък са по 561,3 хил. рубли (около 9700 долара).\n\nСпоред анкета проведена неотдавна на 42% от руснаците харчат парите си само за храна, а на 15% не им стигат даже за храна. В Русия нараства броят на хората, които нямат средства за спорт и културни мероприятия. 12,1 млн. руснаци пък се определят като „работещи бедняци”.\n                    ", "date": "2018.02.18", "title": "Дълговете на руснаците достигнаха $84 млрд."}
{"url": "http://www.monitor.bg/a/view/21348-25%D0%B3%D0%BE%D0%B4%D0%B8%D1%88%D0%BD%D0%B0%D1%82%D0%B0-%D0%9D%D0%B8%D1%8F-%D0%A2%D1%80%D0%B0%D1%8F%D0%BD%D0%BE%D0%B2%D0%B0-%D0%B5-%D0%B7%D0%B0%D0%B3%D0%B8%D0%BD%D0%B0%D0%BB%D0%B0%D1%82%D0%B0-%D0%BF%D0%BE%D0%B4-%D0%BB%D0%B0%D0%B2%D0%B8%D0%BD%D0%B0%D1%82%D0%B0-%D0%B2-%D0%9F%D0%B8%D1%80%D0%B8%D0%BD/", "text": "\n                    25-годишната Ния Николаева Трейман от София е загиналата вчера под лавината в Пирин планина. Трагедията се разиграла под Момин връх в близост до хижа Синаница, когато 200-метрова снежна козирка се отлепила от върха и потрупала фатално младата жена: „Сигнала пристигна при нас малко след 17 часа. Веднага към мястото се отправиха дежурната група наши спасители от звеното Шилигарника-Синаница, каза за „Монитор“ Румен Баряков, ръководител на ПСС-Банско. Точно в 19,15 часа кучето Норд с водач Атанас Уков откри туристката, за съжаление, тя вече беше мъртва. След тях пристигнаха другите двама от групата спасители Димитър Пицин и Ивайло Валериев, с помощта на които беше извадена загиналата изпод 90-см сняг. После дойдоха и втората група планински спасители.“, дипълни Баряков.Ния с още двама свои приятели се настанили в хижа Синаница за уикенда. Оставили багажа си и решили да се поразходят над хижата. Лавината се появила внезапно – широка 200 м и дълга около 300 м., на дълбочина достигала над 3 м. Момичето се оказало на пътя й и нямала никакъв шанс за оцеляване, а приятелите й за техен късмет се случили встрани. С моторна шейна тялото й е транспортирано до Шилигарника и оттам в Банско.„Спасителната операция беше много рискова за спасителите, защото те са минали през опасни участъци в планината. Специално благодарим на председателя на БЧК Христо Григоров за предоставените ни безвъзмездно 4 нови модерно оборудвани шейни, с които заедно с нашите 2 извършихме акцията. Хеликоптер ни беше отказан, заради настъпващата тъмна част на денонощието и затова трябваше да се справяме сами“, допълни накрая Румен Баряков.Ния Трейман е популярна в средите не само на планинарите, но и на алпинистите. Изкачвала е върхове в Европа. Завършила е френска филология и работи като преводач. Баща й Николай Трейман заедно с брат си Димитър са от стара фотографска фамилия. Собственици са на веригата фотоателиета „Братя Трейман“.\n\n\n                    ", "date": "2018.02.18", "title": "25-годишната Ния Трейман от София е загиналата под лавината в Пирин"}
{"url": "http://www.monitor.bg/a/view/19937-%D0%9E%D1%81%D0%B5%D0%BC-%D1%87%D0%B0%D1%81%D0%B0-%D1%84%D0%B8%D0%BB%D0%BC%D0%B8-%D0%B7%D0%B0-%D0%90%D0%BF%D0%BE%D1%81%D1%82%D0%BE%D0%BB%D0%B0-%D0%B2-%D0%A0%D1%83%D1%81%D0%B5/", "text": "Факелно шествие тръгва по улиците на града\n                    Шест документални филма за Васил Левски ще гледат русенци утре, когато отбелязваме 145-годишнината от гибелта на великия българин. Инициативата е на Регионалната библиотека „Любен Каравелов“ в Русе съвместно с Националния музей „Васил Левски“ в Карлово.\n\nПрожекциите ще са от 10:00 до 18:00 часа във фоайето на библиотеката. Напълно безплатно зрителите ще видят лентите „1872“, „Левски пред съда на Портата и на историята“, „Пътят на Левски“, „Седем педи над земята“, „Личните вещи на Васил Левски“ и „Лъвский – европеец в Българско“.\n\nПо инициатива на местната организация на ВМРО ще се състои факелно шествие, което ще тръгне утре в 17,30 часа от площад „Хан Кубрат“ и ще се насочи към Паметника на Свободата.\n\nТрадиционно на 19 февруари пред бюста на Апостола в двора на СУ „Васил Левски“ ще се положат венци и цветя. Русе е единственият по-голям град в страната, в който няма паметник на великия българин. В момента тече конкурс за проект на такъв монумент, който ще се извисява в Парка на възрожденците – мястото, където са погребани костите на много наши национални герои.\n                    ", "date": "2018.02.18", "title": "Осем часа филми  за Апостола в Русе"}
{"url": "http://www.monitor.bg/a/view/41837-%D0%97%D0%B0%D0%B5%D0%B2-%D1%82%D1%80%D1%8F%D0%B1%D0%B2%D0%B0%D0%BB%D0%BE-%D0%B4%D0%B0-%D0%B1%D1%8A%D0%B4%D0%B5-%D1%83%D0%B1%D0%B8%D1%82/", "text": "\n                    По време на погрома над македонския парламент на 27 април 2017 г. е трябвало да бъде убит лидерът на Социалдемократическия съюз и сегашен премиер Зоран Заев. Това става ясно от разследването за „кървавия четвъртък“ в парламента в Скопие.Македонското списание „Фокус“ в днешния си брой разкрива част от разследването. В публикацията се твърди, че има записи от телефонни разговори между поръчителя и изпълнителя на опита за убийството. Един от участниците в разговора в момента е в ареста. „Копелето трябваше да бъде убито“, казва един от тях, имайки предвид Зоран Заев. Предполагаемият атентатор се оправдава в телефонния разговор, че не е могъл да изпълни поръчката, защото не е имал ясна видимост и обектът не е бил „чист“.\n\n\n                    ", "date": "2018.02.18", "title": "Заев трябвало да бъде убит"}
{"url": "http://www.monitor.bg/a/view/82033-%D0%A5%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-18-%D1%84%D0%B5%D0%B2%D1%80%D1%83%D0%B0%D1%80%D0%B8-%D0%BD%D0%B5%D0%B4%D0%B5%D0%BB%D1%8F/", "text": "\n                    Ден на фатално привличане. Следобед Луната навлиза в Овен преминавайки през градусите на обсебването. Бъдете внимателни, останете си у дома, не планирайте запознанства и екипни участия в дейности и проекти, които може да ви стоварят на главата неприятни разходи и задължения. Ще се окажете в ролята на донор за нечия инициатива. Няма да ви благодярат, а и да го направят няма да ви се върнат вложените пари и усилия. Ако сте сънували нещо объркано, животът ви може да се обърка. Навлизате в рисков тридневен период.Работа-4Пари-4Любов-5Късмет-4Здраве-4 Днес може да направите полезни за околните личните си амбиции и намерения. Ще използвате чужд потенциал, труд и чувства и ще реализирате замислите си благодарение на нечия добра воля. Не прекалявайте в искания и претенции, за да не дистанцирате благодетелите си. Денят се свързва с грехопадението. Близо сте до изневери, които може да преобърнат начина ви на работа и живот и да ви разделят с дългогодишна връзка. Заемете се с тихи семейни дела и почивайте в тесен кръг. Отложете публични и групови изяви.Работа-5Пари-4Любов-5Късмет-4Здраве-5 Рисков ден за родените след 11 юни. Очертават се проблеми при екипна работа, при взаимодействие с много хора и с групата ви по интереси. Всеки дърпа чергата към себе си и не е склонен на компромиси. Вероятни са опити да ви влизат в личното пространство, да ви увещават да постъпите по един или друг начин. Бъдете сигурни, че всеки избор направен днес е грешен. Утре ще се намери трети вариант, който ще устройва всички и ще омиротвори обстановката. Внимавайте при работа с уреди и инструманти. Днес се точат ножовете.Работа-4Пари-4Любов-4Късмет-4Здраве-4 Сами и на свой терен ще постигнете много, ще завършите успешно работа и проект, от който ще имате повече ползи отколкото предполагате. Ако решите да работите в екип работата ви няма да се оцени и за труда си ще получите минимално възможното. Очертават се опити да ви изнудят и манипулират дори и проверени в годините партньори. Не взимайте важни решения точно днес, независимо кой какво иска от вас. Следобед навлизате в рисков двудневен период, в който ще бъдете подлагани на натиск и компроматна игра.Работа-5Пари-5Любов-5Късмет-4Здраве-4 От днес важен дразнител се маха от живота ви. Слънце и Меркурий вече няма да ви гледат в опозиция. Каквото решите да задвижите сами и със свои средства ще донесе късмет и ползи. Земете се с належащите задачи и с работата, която ще донесе предимства само за вас. Не се обвързвайте и не поемайте ангажименти към никого. Ограничете до минимум контактите и споделянето. Не позволявайте да ви влизат в личното пространство. Днес показвате и доказвате, че сте Лъв, че водите в играта и владеете положението.Работа-6Пари-6Любов-6Късмет-4Здраве-5 Родените след 12 септември ще бъдат обект на фатално влияние и привличане. Неблагоприятен ден за всякакъв тип обвързвания, както и за сключване на брак. Единият от партньорите със сигурност ще бъде под власта на другя и връзката няма да бъде равностойна. Почивайте и работете в тесен семеен кръг. Не канете гости и не влизайте в преговори по важни бизнес начинания или сделки. Отложете за утре делови и лични срещи. Нещо ще ви провокира, някой ще се опита да ви насочи в изгодна нему посока. Не правете никакъв избор.Работа-5Пари-4Любов-4Късмет-4Здраве-4 Важното свършете до обед и по възможност без чужда помощ и намеса. Луната преминава през градусите на обсебването и до вечерта вече ще ви гледа в опозиция от знака на Овена. Не планирайте вадене на зъб до 20-и включително, както и оперативни намеси в областа на главата. Този ден отслабва защитната ви реакция и ви настройва негативно спрямо личните ви благодетели и покровители. Не се препоръчва работа в екип и поемане на колективна отговорност. Оставете близки, колеги и познати да се оправят сами.Работа-4Пари-4Любов-4Късмет-4Здраве-4 Силен ден за родените в третата декада. Ще извлечете ползи от общуването и работата си с някой, който ще ви направи неоценими услуги и ще работи за личната ви кауза и интерес. Ще превлечете спонсори, сексът ще е на ниво. В този ден не се препоръчва обвързване, както и съвместна инициатива. Отношенията няма да са равностойни. Важно е вие да сте този, който „поръчва музиката” и определя приоритетите. Не си позволявайте да изпадате в зависимост от нечии чувства и интереси. Бъдете себе си.Работа-5Пари-5Любов-5Късмет-4Здраве-5 Родените в третата декада да не бързат с обвързването, с желанието да съдадат нова връзка или да се ангажират със старата. Противопоказно е да се сключва брак и да се задълбочават неравностойни връзки. Останете си у дома и решавайте сами важните въпроси. Не търсете странично мнение. Направете това, което усещате подсъзнателно и сами сте стигнали до решението. Разходете се сред природата, избягвайте срещи с много хора. На спокойствие и в тишина умът ви ще се избистри и всичко ще си дойде на мястото.Работа-4Пари-4Любов-4Късмет-4Здраве-4 До обед вървите в своя път, свършвате много работа и се радвате на радоста на близките и децата. Следобед навлизате в тежък период, особено ако позволите да ви въздействат, да ви притискат с изисквания и ултиматуми. До вторник не провеждайте оперативни намеси в областа на главата. Интересите ви ще се слъскат челно с тези на близки и познати. И на брачната ви церемония ще ви настъпят по всички показатели. Ще се окажете притиснати и с компроматна игра. В следващите два дни ще се печете на бавен огън.Работа-5Пари-4Любов-5Късмет-4Здраве-4 Рано сутринта Меркурий напуска вашия знак, а в късния следобед и Слънцето ще го напусне. Така ще олекнете откъм приходи и поддръжки и може да направите грешен ход. В този ден е противопоказно да се работи екипно, да се организират групи хора в една или в друга посока, за една или друга работа. Нищо няма да се получи и в семейното обсъждане на належащите въпроси и задачи. Губите нишката, оказвате се „последната дупка на кавала” и позволявате странични намеси. Каквото отложите за понеделник ще донесе ползи.Работа-5Пари-4Любов-4Късмет-4Здраве-5 Ден с натоварена не само за вас, но и за звездите програма. Рано сутринта Меркурий навлиза в Риби, а към 17ч. 09 мин. по Гринуич и Слъцето ще го последва. Така във вашия знак се събират четири благи планети, които ще донесат любов и хармония в дома и връзките ви, стига да не се опитивате да решавате чужди съдби. Обърнете повече внимание на семейството, на хората които обичате и цените. Може да получите подарък от съдбата и важен знак, с който е добре да се съобразите. Не взимайте прибързани решения, размишлявайте, планирайте.Работа-5Пари-5Любов-6Късмет-4Здраве-4 Личната ви година е четворка, която ви поставя на кръста на изпитанията. Тази година ще бъде тест за това докъде може да стигнете. Някой ще се ожени, дрег вече чака наследник, а трети ще наследи имоти и пари и ще се включи в успешни бизнес начинания. Ще уредите юридическите си проблеми. За 2019 г. планирайте промени, пътувания, преход в нова среда и на нова работа.Родените днес на прехода Водолей-Риби са предопределни да помогнат на всички нас за прехода в новата епоха. Ще имат дарби и таланти, които ще ги улесняват в амбициозния им път. С голяма верятност ще пеят и танцуват добре. Работата им ще е свързана с изкуството и рекламата му. Няма да са толкова добри в ските.Заченатите днес ще са продължители на рода ви, ще наследят дарби и таланти на предците си, ще възродят стара семейна тредиция или бизнес.\n\n\n                    ", "date": "2018.02.18", "title": "Хороскоп за 18 февруари, неделя"}
{"url": "http://www.monitor.bg/a/view/72617-%D0%94%D0%B0%D0%BC%D0%B8-%D0%BA%D0%B0%D0%BD%D1%8F%D1%82-%D0%BF%D1%80%D0%B5%D0%B4-%D0%B5%D0%BA%D1%80%D0%B0%D0%BD%D0%B0/", "text": " Кои поредици вълнуват женската аудитория извън матрицата на „Сексът и градът“ и „Отчаяни съпруги“\n                    Формулата „Събери четири жени в една стая и им гледай сеира“ е евъргрийн за сценаристите на женски поредици. Интензивното споделяне на пороци, тайни, рецепти за коктейли и сервизна информация като височината на една ерекция в сантиметри са в основите на хитови заглавия като „Сексът и градът“ и „Отчаяни съпруги“. С миграцията на имена от голямото кино към малкия екран и възхода на анти терористичните теми обаче моделът за сериал по вкуса на дамската аудитория се унифицира на принципа „по-силен характер и история, по-малко пудра и токчета“. Предлагаме ви пет заглавия, в които нежния пол изнася на крехките си плещи идеята за сто процентово забавление и съспенс. Шест планирани сезона, всеки от по 10 епизода с продължителност 60 минути и предполагаем бюджет от 100 милиона долара – така изглежда в цифри „Короната“ (The Crown), най-скъпият сериал на Netflix до момента. Поръбената с хермелин пелерина на Елизабет II носи Клеър Фой, 33-годишна брюнетка от Манчестър, която търси антидот срещу постродилната депресия сред декорите на Бъкингамския дворец. Изумителната й способност да пренарежда дневния ред на една империя само чрез игра с очи, идентичният акцент с картечен откос и умението да позира грациозно сред йоркита й донесоха „Еми“ за най-добра драматична актриса през 2017-та. Аристократичната си осанка и изправен като струна гръб Фой дължи на корсета, с който прибира корема си след раждането по време на снимките. Носи го и във втори сезон, който е достъпен за абонатите на стрийминг гиганта и който показва скока на една моряшка съпруга до монарх с приключенски дух и широко отворени уши. Елизабет отсява най-доброто от атаките на яростните критици на имиджа й и слиза сред хората във всеки един смисъл – от телевизионното предаване на коледната й реч до организирането на приеми, в които редови граждани, индустриалци и артисти имат честта да й стиснат ръката. Турбуленциите в личния й свят също заковават вниманието – между две бременности Лилибет, както я наричат най-близките й, преживява потенциална изневяра, праща Чарлс в спартанско училище в Шотландия и най-накрая дава благословия за брак на сестра си Маргарет. Сюзън Сарандън най-накрая заби ток на малък екран и виновник за това в Райън Мърфи. Мъжът, залагал психологическите мини в сериали като „Клъцни/Срежи“, „Народът срещу О Джей Симпсън“ и „Зловеща семейна история“, събира Сарандън с една от големите си музи – Джесика Ланг. Крайният резултат? „Вражда“ (Feud) - римейк-шедьовър на най-иконичната свада в Холивуд, тази между Бети Дейвис и Джоан Крофърд.Началото на голямата, запълнена с публични унижения пропаст между двете актриси,. се нарича Френчът Тоун. Бети се влюбва в него на снимачния сет на Dangerous, филм, който й носи първият „Оскар“. Прясно разведената Джоан се възползва от статуса си на секссимвол на MGM в своя апогей на популярност и кани Тоун на колегиална вечеря. Нищо в поканата обаче не подсказва, че тя ще го посрещне чисто гола в солариума си, а само няколко месеца по-късно ще стане негова съпруга. Семейната им идилия продължава до 1938 г, когато Бети взима втория си „Оскар“ за Jezebel. В светлината на поредния си професионален триумф Бети не пропуска да опише Крофърд като „куха манекенка с вежди, напомнящи африканска стоножка“. С огромна охота тя пали и фитила на слуховете за сексуалния апетит на Джоан с реплики като „Тя е спала с всеки мъж звезда на MGM, с изключение на кучето Ласи“. Крофърд не й остава длъжна и една от иконичните реплики по адрес на опонентката й, използвани и в сериала, е: „Горката Бети. Изглежда така, сякаш не е имала нито един щастлив ден, или нощ през целия си живот.“ Враждуващите диви на Холивуд предизвикват истинско събитие в индустрията събирайки се за пръв път пред камера във филма Whatever Happened to Baby Jane – история за амортизирани кино звезди, принудени да живеят с пороците си под един покрив. Сарандън е чудовищно добра като Бети – невротичката с театрална школовка и поразяващ език, а Ланг дава поредния си урок по класа като секссимвол, който отказва да се пенсионира заради комбинацията от дългове, бръчки и предразсъдъци. Сериалът е на FX, което означава, че българската му премиера можем да очакваме скоро по FOX. „Имаше момент, в който гледах спящия си съпруг и си мислех „Господи, щеше да е толкова по-лесно, ако просто беше умрял“. Репликата е изстреляна от Аби Макарти на представяне на най-новата й книга-наръчник за съхраняване на брака. Изражението на жените в публиката напомня попивателна на сок от лимон и самата Аби не е наясно кой говори в момента - успокоително със спийд ефект, което приятелката й даде преди минути; откритието, че съпругът й кръшка със звезда от тийн сериал или депресията от кървавата стратегия на адвокатите по развода й. „Наръчник за разведени“ (Girlfriends’ Guide to Divorce, в момента върви по FOX) е остроумен и забавен точно като първата среща, която жените над 40 с две деца, кариера и колосално дълга връзка зад гърба си никога няма да имат, припомняйки си вкуса на свободата. В токовете на Аби скача Лиса Едълстийн, която всички познаваме като шефката на д-р Хаус. В пропадането си от любимка на Америка и гуру по семейните въпроси към живота на необвързана писателката среща спасителна мрежа в лицето на дружките си Лайла и Фийби. Първата е еманципирана адвокатка, която е в състояние да плати на стриптизьорка, за да унижи бившия си, а втората е безотговорно хипи в режим „постоянно разгонена“. В „Истории на прислужницата“ Елизабет Мос свива неконвенционалната си за Холивуд красота под широколистното боне на Офред, наложница в дома на Командира и една от хилядите жени, експлоатирани като инкубатори за деца в сектанско-утопичния Гилеад (Северна Америка). Освен със задачата да оцелее в режим, в който разстоянието от „Бъди благословен“ до удар с електрошок са неволно изпуснати думички като „гей“ и „приятел“, Мос е и продуцент на сериала. Екранизацията по едноименния бестселър на Маргарет Атууд от 1985 г е вторият сериозен опит на Hulu да влезе в А-групата на онлайн гигантите за платен видео стрийминг като Netflix, след като миналата година привлече колосален брой кликове с „Ченс“ и симпатичния Хю Лори. За един сезон време „Приказки за прислужницата“ провокира социален отзвук, след който всяка втора протестираща група жени в САЩ започнаха да излизат на улицата с червени роби, досущ като Офред и посестримите й. Със страхът, материализиран до съвършенство от режисурата на Рийд Морано, сериалът вече взе първото си „Еми“ за най-добра драма, а Мос отнесе Златен глобус за смазващо добрата си игра.Българската премиера на „Истории на прислужницата“ ще бъде през април по HBO, но ето сюжета в аванс накратко. Християнско правителство, наречено Галеад, поставя Северна Америка в ситуация на гражданска война, подчинявайки обществото на свиреп, фанатичен военен режим, в който жените нямат право да притежават дори касова бележка от сутрешното си лате. Отрязан е достъпът им до работа, образование и контрол на финанси. Сектата гледа на тях като на Прислужници, или поробени матки, чиято цел е да раждат деца на високопоставените служители на правителството вместо безплодните им жени. Тези, чиито яйчници са спрели да работят, са обречени на заточение в Колонията – бунище за токсични отпадъци, от което никой не се е върнал, за да сподели впечатления. Така от редактор в издателство с чувство за хумор и завидно самочувствие Джун губи семейството си при ареста и слагайки червена роба се превръща в Офред. С пет награди „Еми“ и четири „Златен глобус“ на нощните си шкафчета Никол Кидман и Рийз Уидърспуун можеха да си позволят лукса да се пенсионират достойно като продуценти на „Големите малки лъжи“. Развръзката на финала позволяваше. Пилотният сезон на мини сериала за HBO радваше с отлична актьорска игра по темите за насилието – у дома, в училище, в секса, който започва с иначе неангажиращ флирт в бар. Вече е ясно, че продължение на екранизацията по едноименния бестселър на Лиан Мориарти ще има. И ще бъде повече от апетитна с титан като Мерил Стрийп на борда. Тя ще скочи в кожата на Мери Луиз Райт, а основната й мисия е да разнищи смъртта на сина си Пери (Александър Скарсгард). Според данни на Variety Стрийп ще получи по 800 хиляди долара за всеки епизод.Ако сте от хората, които все още се чудят кой е сериала, който докара на Кидман херпес от благодарствени речи през последните четири месеца, то ето малко инфо накратко. Сюжетът се върти около три майки на първокласници, чиито свят се преобръща под натиска на отлежали тайни и убийство. Като току що разведената Маделин ще видим Рийз Уидърспуун, а Шейлийн Удли е Джейн – самотна майка на момче, която е нова в града и носи куп неприятности със себе си. Светата троица на приятелството е скрепена от Селесте. Героинята на Кидман е загърбила шеметната си кариера на адвокат, за да гъделичка егото на садистичния си съпруг (Скарсгард) и да се посвети на отглеждането на близнаците им.   \n\n\n                    ", "date": "2018.02.18", "title": "Дами канят пред екрана"}
{"url": "http://www.monitor.bg/a/view/4196-%D0%9C%D0%B0%D1%80%D1%81%D0%B5%D0%BB-%D0%A5%D0%B8%D1%80%D1%88%D0%B5%D1%80-%D1%81-%D0%B2%D1%82%D0%BE%D1%80%D0%B0-%D1%82%D0%B8%D1%82%D0%BB%D0%B0-%D0%BF%D1%80%D0%B8-%D0%B0%D0%BB%D0%BF%D0%B8%D0%B9%D1%86%D0%B8%D1%82%D0%B5/", "text": "Камен Златков не завърши втория манш в Пьончан\n                    Шесткратния носител на Световната купа по ски алпийски дисциплини Марсел Хиршер отново показа, че този сезон е неговият. След като спечели златния медал на зимните игри в комбинацията, австриецът грабна и втора титла - в гигантския слалом.Световният шампион и лидер в генералното класиране за кристалния глобус беше най-бърз в първия манш на олимпийското трасе с 53 врати с 1:06,27 минути. Във втория пък със солидно и сигурно спускане и второ време - 1:09,77, събра 1:18,04 минути за второто си злато от тези зимни игри. Медалът му пък е трети, като се има предвид и среброто от Сочи в слалома приз 2014-а.Вицешампион в Пьончан стана големият съперник на Хиршер този сезон - норвежецът Хенрик Кристоферсен. Той беше едва десети след първото спускане, на 1,30 мин. от австриеца. Във второто обаче беше най-бърз с 1:09,73 мин. и това го изстреля на подиума. В Сочи той имаше бронз в слалома.Звездната тройка затвори французинът Алекси Пентюро, втори след първия манш, който взе бронза, както и преди 4 години в Сочи. Шампионът от предишните игри - Тед Лигети (САЩ), пък остана едва 15-и, на цели 3,12 сек. Американецът обяви, че вероятно ще приключи с олимпийското си участие, за да се подготви по-добре за останалите състезания от Световната купа. \"Това най-вероятно беше последното ми състезание на тези игри, каза Лигети. - Мислех да се пусна и в слалома, но не съм сигурен дали има смисъл. Ще трябва да стартирам след 70-и номер, което е твърде късно, за да имам шанс да направя добро спускане. По-вероятно е сега да се върна в Европа, за да се подготвя за оставащите стартове.\"Най-добре каращият този сезон български алпиец Алберт Попов се представи много добре, като зае 28-ото място, на 5,56 сек. от шампиона. Той беше 34-и, на 4,12 сек. от него в първия манш, а във втория скочи с 6 места напред и 22-о постижение - 1:11,22 сек. Другият ни скиор - Камен Златков беше 59-и в първото спускане - на 9,38 сек. от Хиршер, но не завърши второто. Двамата българи ще карат и в слалома, който е по програма за 22 февруари.\n\n\n                    ", "date": "2018.02.18", "title": "Марсел Хиршер с втора титла при алпийците"}
{"url": "http://www.monitor.bg/a/view/56108-%D0%9E%D0%B1%D0%B0%D0%BC%D0%B5%D1%8F%D0%BD%D0%B3-%D1%81%D0%B8-%D0%BA%D1%83%D0%BF%D1%83%D0%B2%D0%B0-%D0%B4%D0%BE%D0%BC-%D0%B7%D0%B0-16-%D0%BC%D0%BB%D0%BD-%D0%BF%D0%B0%D1%83%D0%BD%D0%B4%D0%B0/", "text": "Басейнът е истинско произведение на изкуството\n                    Новата придобивка на „Арсенал” – Пиер Емерик Обамеянг, който премина при Артилеристите срещу 56 милиона паунда, се е заел със задачата да се сдобие с подходящо жилище. За целта играчът се е спрял на къща на цена около16 милиона паунда.Имотът, който си е харесал 28-годишният футболист от Габон, се намира в Северен Лондон. Невероятната къща с просторен двор, нещо много рядко за столицата на Обединеното кралство, е построена само преди четири години. Тя е проектирана от основите до покрива от интериорния дизайнер на луксозни жилища Кели Хопен. Домът, разбира се, е съобразен прекрасно с изискванията на звезди, известни с капризите си, като Дейвид Бекъм. В него не липсва любимият роял на холивудската звезда Гуинет Полтроу и чудати елементи, характерни за Антъни Хопкинс.Имотът разполага със седем спални, шест бани, пет самостоятелни душа, три съблекални, рецепция, трапезария, хол, дневна и кабинет.Особено впечатление прави изисканият плувен басейн, който без преувеличение може да бъде наречен произведение на изкуството. И още по-важното. Пиер Емерик Обамеянг няма да се чувства като отшелник у дома, защото в съседство са имотите на съотборниците му Лоран Кошчелни, Александър Лаказет и Месут Йозил, така че ще има от кого да си поиска захар за чая, ако неговата свърши ненадейно.Футболистът беше забелязан да обикаля имота заедно с агента си и докато колегите му бяха на поредната тренировка. Преди това сутринта той пусна в социалните мрежи снимка на луксозните си коли придружена с коментар на тема, как те трябва да бъдат почиствани редовно.Новата му къща, впрочем, има място само за два автомобила, заради което играчът ще трябва да си търси допълнителни гаражи, коментираха почитателите му в Инстаграм.\n\n\n                    ", "date": "2018.02.18", "title": "Обамеянг си купува дом за 16 млн. паунда"}
{"url": "http://www.monitor.bg/a/view/81421-%D0%A0%D0%B5%D0%BF%D0%BE%D1%80%D1%82%D0%B5%D1%80-%D0%B0%D1%83%D1%82-%D0%B7%D0%B0-%D1%81%D0%B5%D0%BA%D1%81%D0%B8%D1%81%D1%82%D0%BA%D0%B8-%D0%BA%D0%BE%D0%BC%D0%B5%D0%BD%D1%82%D0%B0%D1%80/", "text": "\n                    Американски репортер, отразяващ олимпиадата в Пьончанг, беше уволнен за сексуални подмятания по адрес на 17-годишната сноубордистка Клоуи Ким. Патрик Конър се прости с работата си, след като определи състезателката, донесла златото на САЩ, като „малко сладко дупенце”, пресмятайки колко време й остава докато навърши 18 години.\n\nСлед това служителят на радиостанцията от Сан Франциско се извини за думите си, но вече беше твърде късно.\n\n\"Вчера направих странен опит да накарам хората да се развеселят, но се провалих, каза Конър. - Моите коментари за Клоуи Ким бяха повече от неподходящи, те бяха скучни и груби. Наистина съжалявам, Клоуи. Вие представихте блестящо нашата страна. Извинявам се на моите колеги и на слушателите, че съм пълен идиот.\"\n\nЗлатното момиче покори сърцата, като спечели титлата в халфпайпа. Звездата, чиито родители произхождат от Южна Корея, не можеше да сдържи сълзите си след награждаването.\n\n„Толкова се старах да се гримирам, а сега сълзите ми размазаха всичко по лицето ми, каза тя. – За мен е огромна чест да представлявам САЩ – страната, в която родителите ми са емигрирали. Всичко беше невероятно и това участие беше толкова забавно и изпълнено с толкова много емоции, които ще пазя до края на живота си\".\n                    ", "date": "2018.02.18", "title": "Репортер аут за сексистки коментар"}
{"url": "http://www.monitor.bg/a/view/39064-%D0%97%D0%BB%D0%B0%D1%82%D0%BE-%D0%B7%D0%B0-%D0%91%D0%BE%D1%80%D1%8F%D0%BD%D0%B0-%D0%9A%D0%B0%D0%BB%D0%B5%D0%B9%D0%BD-%D0%B8-%D0%B7%D0%B0-%D0%B0%D0%BD%D1%81%D0%B0%D0%BC%D0%B1%D1%8A%D0%BB%D0%B0-%D0%B2-%D0%9C%D0%BE%D1%81%D0%BA%D0%B2%D0%B0/", "text": "\n                    Боряна Калейн спечели златен медал във финала на топка на Гран при на Москва. Тя изигра отлично съчетанието си по песента на Мариана Попова и Орлин Горанов \"Чуй ме\" и получи оценка 17,950 точки.\n\nБоряна Калейн помете силната конкуренция в лицето на останалите си съпернички. На второ място остана Дина Аверина (Рус) със 17,950 т., а трета се нареди Катсярина Галкина (Блрс) със 17,000.\n\nБоряна открива сезона за първи път като основна състезателка в националния отбор на България индивидуално поради контузията на капитана Невяна Владинова. Тя за пореден път доказа, че е една от най-добрите гимнастички в последните години и че има заслужено място на големите форуми. Изключително прочувственият начин, по който играе, я превърна в любимка на съдиите и резултатите не закъсняха. По рано във втория ден на турнира тя спечели и сребърен медал във финала на обръч и бронз на лента\n\nАнсамбълът ни в състав Симона Дянкова, Лаура Траатс, Мадлен Радуканова, Елена Бинева и Теодора Александрова, с треньор Весела Димитрова, пък взе златните отличия за изпълнението си на 5 обръча. Българките получиха за него оценка 18,900 т. Втори стана тимът на Русия с 18,500 т., а трети - на Узбекистан с 15,900 т. Националките ни завършиха участието си в Москва с общо три медала. Те станаха втори в многобоя, като събраха сбор от 36,350 точки (18,500 за съчетанието с 5 обръча и 17,850 за съчетанието с три топки и две въжета). Във финала та 3 топки и 2 въжета грациите ни станаха втори с 18,500 т. Шампионки са рускините с 19,300 т.\n\nВ съпътстващия турнир в Москва българката Ерика Зафирова спечели бронзовия медал в многобоя. На този турнир няма финали и това е единственият комплект медали, който се раздава.\n                    ", "date": "2018.02.18", "title": "Злато за Боряна Калейн и за ансамбъла в Москва"}
{"url": "http://www.monitor.bg/a/view/51787-%D0%9C%D0%B0%D1%80%D1%82%D0%B5%D0%BD-%D0%A4%D1%83%D1%80%D0%BA%D0%B0%D0%B4-%D0%BD%D0%B0-%D0%B2%D1%8A%D1%80%D1%85%D0%B0-%D0%B8-%D0%B2-%D0%BC%D0%B0%D1%81%D0%BE%D0%B2%D0%B8%D1%8F-%D1%81%D1%82%D0%B0%D1%80%D1%82/", "text": "\n                    Мартен Фуркад (Фр) спечели втора олимпийска титла в турнира по биатлон от зимните игри в Пьончан. След победата си в преследването на 12,5 км той взе и златото в масовия старт на 15 км. Французинът беше определен за шампион след като фотофиниш със Симон Шемп (Гер).\n\n29-годишният Фуркад пропусна 2 мишени в 4-те стрелби (1+0+0+1) и мина трасето за 35: 47,3 мин. Световният шампион в дисциплината Шемп завърши с един пропуск (0+0+0+1) и същото време.\n\nДвамата направиха по една грешка и завъртяха наказателна обиколка след последната стрелба от положение прав. Те се движеха един до друг в последната обиколка и всичко се реши с финален спринт, в който победител излезе французинът, който успя да пресече линията с няколко сантиметра аванс.\n\nТака Фуркад, 6-кратен носител на Световната купа, стигна до олимпийската титла в масовия старт след две поредни сребърни отличия във Ванкувър 2010 и Сочи 2014. Той стана и най-титулуваният френски спортист на зимни олимпиади в историята с 4 титли и 2 сребърни отличия в кариерата си. Бронзът в масовия старт остана за неуспелия да защити титлата си от Сочи'14 Емил Хегле Свендсен (Нор), завършил на 1,12 сек. от Фуркад (1+0+1+0) който победи в битката за третото място Ерик Лесер (Гер), финиширал на 11,6 сек. (0+0+0+2).\n\nВ това състезание нямаше българско участие.\n                    ", "date": "2018.02.18", "title": "Мартен Фуркад на върха и в масовия старт"}
{"url": "http://www.monitor.bg/a/view/83388-%D0%A4%D0%B5%D0%B4%D0%B5%D1%80%D0%B5%D1%80-%D0%BD%D0%B5-%D0%B4%D0%B0%D0%B4%D0%B5-%D1%88%D0%B0%D0%BD%D1%81-%D0%BD%D0%B0-%D0%93%D1%80%D0%B8%D1%88%D0%BE-%D0%B8-%D0%B2-%D0%A0%D0%BE%D1%82%D0%B5%D1%80%D0%B4%D0%B0%D0%BC/", "text": "\n                    Роже Федерер не остави никакви шансове за успех на Григор Димитров в мача за титлата на турнира в Ротердам от категория АТР 500 с награден фонд $2 млн. 36-годишният швейцарец, който е с 10 години по-голям от най-добрият български тенисист, спечели за 55 минути с 6:2, 6:2, като отново доказа огромната си класа и записа в актива си 97-а титла от турнири на АТР.\n\nПоставеният под №2 в основната схема Димитров започна силно срещу водача в нея Федерер, като взе първия гейм на нула. Маестрото обаче бързо влезе в играта и изравни. Първата ни ракета поведе с 2:1 след много точни отигравания. Двубоят беше равностоен само в първите 4 гейма до 2:2. Тогава Димитров явно получи някакъв физически проблем, който попречи на придвижването му по корта и намали силата на сервиса му. Федерер стигна до 3:2 след първия си пробив и с 3 поредни гейма затвори сета за 26 минути.\n\nВъв втория сет именитият швейцарец взе подаването на Димитров още в първия гейм. След това стигна до нов пробив за 4:1 и без проблеми приключи мача, макар че даде още 1 гейм. Той завърши с 15 печеливши удара срещу 13 за българина. Григор пък допусна 21 непредизвикани грешки, за сметка на 9 за съперника му. Асовете са 3:1 за шампиона, а до този момент българинът водеше по този елемент в турнира.\n\nЗа Федерер това беше трета титла от Ротердам. Той вече си осигури завръщане позиция №1 в световната ранглиста още в понеделник. В равносметката пък това е 7-а победа от 7 играни мачове за него срещу Димитров. Той остана единственият от световния тенис елит, който не е побеждаван от хасковлията.\n\nПрез миналия месец Маестрото взе рекордната си 20-а титла от Големия шлем на Откритото първенство на Австралия и няма нито една загуба в 16 мача от началото на сезона.\n\nЗа класирането си на Финала Григор Димитров заработи 300 точки за ранглистата на АТР, в която се връща на 4-о място от днес и $196 875.\n                    ", "date": "2018.02.18", "title": "Федерер не даде шанс на Гришо и в Ротердам"}
{"url": "http://www.monitor.bg/a/view/77878-%D0%AE%D0%B2%D0%B5-%D0%B2%D0%B7%D0%B5-%D0%B4%D0%B5%D1%80%D0%B1%D0%B8%D1%82%D0%BE-%D0%BD%D0%B0-%D0%A2%D0%BE%D1%80%D0%B8%D0%BD%D0%BE-%D0%98%D0%B3%D1%83%D0%B0%D0%B8%D0%BD-%D1%81%D0%B5-%D0%BA%D0%BE%D0%BD%D1%82%D1%83%D0%B7%D0%B8/", "text": "„Дженоа“ тресна „Интер“, Гълъбинов игра 77 минути\n                    „Ювентус“ триумфира за трети пореден път в градското дерби с Торино. \"Бианконерите\" спечелиха двубоя на \"Олимпико Гранде Торино\" с 1:0, но въпреки това тази победа остава с горчив привкус, а причината е контузия на Гонзало Игуаин.Двубоят започна по ужасяващ начин за Игуаин, който получи ранна контузия в третата минута след контакт със Салваторе Сиригу. Нападателят успя да се върне на терена, но издържа само до 13-ата минута, в която бе заменен от Федерико Бернардески.В 33-тата минута „Юве“ откри резултата чрез Алекс Сандро, който вкара на опразнената врата след центриране на Бернардески.Второто полувреме не предложи особено зрелище, като изключение направи една ситуация в 70-ата минута, при която Пауло Дибала дриблира между няколко съперника, а след това стреля, но ударът му бе слаб и в центъра на вратата.Това е девета поредна победа за „Ювентус“, който се връща на първото място с актив от 65 точки, а „Торино“ е 9-и с 36 пункта. „Наполи“ пък можеше да измести „Старата госпожа“, като по-късно снощи бе домакин на СПАЛ.В същото време пък „Дженоа“ се наложи с 2:0 като домакин на „Интер“ в среща от 25-ия кръг на Серия \"А\". За победителите титуляр бе Андрей Гълъбинов, който остана на терена до 77-ата минута, когато бе заменен от Лападула.Тимът от Генуа излезе напред в резултата в 45-ата минута, когато Ранокия си отбеляза автогол. След почивката Горан Пандев удвои. Той се разписа в 59-ата минута, като това попадение се оказа и последното в мача.Това бе трети пореден успех за Дженоа в шампионата, след който тимът има 30 точки на 12-ото място. „Интер“ е 4-ти с 48.\n\n\n                    ", "date": "2018.02.18", "title": "„Юве“ взе дербито на „Торино“, Игуаин се контузи"}
{"url": "http://www.monitor.bg/a/view/63224-%D0%A2%D1%80%D0%B5%D0%BD%D1%8C%D0%BE%D1%80%D1%8A%D1%82-%D0%BD%D0%B0-%D0%9A%D0%B5%D1%80%D0%B0%D0%BB%D0%B0-%D0%91%D0%B5%D1%80%D0%B1%D0%B0%D1%82%D0%BE%D0%B2-%D0%B5-%D0%BD%D0%B0%D1%88%D0%B8%D1%8F%D1%82-%D0%B4%D0%B8%D1%80%D0%B8%D0%B3%D0%B5%D0%BD%D1%82/", "text": "\n                    Димитър Бербатов игра малко повече от 20 минути при успеха на „Керала Бластърс“ с 1:0 като гост на „Норт Ийст Юнайтед“ в среща от 16-ия кръг на индийския шампионат. Българският нападател започна двубоя от резервната скамейка, като се появи в игра в 69-ата минута, заемайки мястото на Форкада. С този успех „Керала“ събра актив от 24 точки на 5-ото място във временното класиране, а след края на мача треньорът Дейвид Джеймс засипа със суперлативи българския нападател. \"Берба имаше ключова роля, след като влезе като резерва. Той много добре дирижираше играта на отбора и ни помогна да запазим преднината си. Не беше най-добрият ни мач, в предишни срещи сме играли по-силно, но пък не сме успявали да спечелим. Все пак в края се брои резултатът. Не смятам, че сме имали късмет да победим“, коментира Джеймс. Договорът на Бербатов свършва в края на сезона, а за момента шансовете на „Керала“ да се класира за плейофите в топ 4 са минимални.\n\n\n                    ", "date": "2018.02.18", "title": "Треньорът на „Керала“: Бербатов е нашият диригент"}
{"url": "http://www.monitor.bg/a/view/58780-%D0%9D%D0%B8%D0%BA%D0%B8-%D0%98%D0%BB%D0%B8%D0%B5%D0%B2-%D0%BF%D1%80%D0%B5%D0%B4%D1%81%D1%82%D0%B0%D0%B2%D1%8F-%D0%9D%D0%BE%D0%BA%D0%B0%D1%83%D1%82-%D0%B2-%D0%9B%D0%BE%D0%BD%D0%B4%D0%BE%D0%BD/", "text": "\n                    Филмът „Нокаут или всичко, което тя написа“ на Ники Илиев ще се разпише с официален дебют в Лондон днес. Лентата ще се излъчи в Rio Cinema в британската столица, а в киносалонът се очакват куп жадни за автограф фенове на звездата в продукцията – Гари Дърден, който спечели сърцата на зрителите с участието си в хитовия сериал „От местопрестъплението: Лас Вегас“.  „Ще се радваме да останем и да пийнем по едно заедно“, прикани ги предварително за наздравици Ники в профила си във Фейсбук.Борба в три аспекта - на ринга, за живот и за любов и до болка смешни реплики от типа на „Ти пък защо си мислиш, че Жана не иска да бъде открадната?“, белязаха успеха на филма още от предпремиерата, която напълни четири кинозали в столичен мол. Сюжетът проследява историята на бившия ММА боец Арън(Дърден), принуден да преустанови спортната си кариера, заради мозъчна травма. Той намира спасение в струните на китарата си, а изпълненията му са толкова добри, че създават усещането за грешен избор на кариера. Сходни психични проблеми тревожат и героинята на харизматичната Саня Борисова – Жана, която общува свободно само с брат си и с хора от ромски произход. Лудостта обаче запалва искрата между двамата, а екранният й брат Боби, в кожата на когото скача Орлин Павлов, играе ролята на детегледачка и рефер между дваматаОсвен в Лондон, „Нокаут или всичко, което тя написа“ ще бъде представен в Лос Анджелис и Ню Йорк.   \n\n\n                    ", "date": "2018.02.18", "title": "Ники Илиев представя „Нокаут“ в Лондон"}
{"url": "http://www.monitor.bg/a/view/30607-%D0%93%D0%B5%D1%80%D0%B8%D0%9D%D0%B8%D0%BA%D0%BE%D0%BB-%D0%BA%D0%BB%D0%B0%D1%82%D0%B8-%D0%B4%D1%83%D0%BF%D0%B0%D1%80%D0%B0-%D0%B2-%D0%9A%D0%B0%D0%BF%D0%BA%D0%B8%D1%82%D0%B5/", "text": "\n                    С предизвикателства като това да смени екстеншъна с къса перука и да влезе в смокинга на мъж, Гери-Никол ще тества артистичността си в „Като две капки вода“. Поп старлетката ще мери сили в шоуто за преобразявания в праймтайма на Нова тв със Софи Маринова, Славин Славчев, Златка Райкова, Боби Турбото, Константин, Маргарита Хранова и Иван Юруков. „Много се радвам, че ще бъда част от предаването. Обичам да предизвиквам себе си и да се развивам в различни сфери. Досега винаги съм пресъздавала образите на други изпълнители, които са ме вдъхновявали, като съм пречупвала изпълненията през моята призма, представяла съм ги по свой начин, докато в този формат трябва да е точно обратното. Трябва да се превъплътя напълно в другия образ, да се слея с него.“, споделя 19-годишната красавица.Преди да забие ток на сцената на шоуто, което стартира на 26 февруари, Гери-Никол се отдаде на заслужена почивка на Сейшелските острови. За пътуването до екзотичната дестинация изпълнителката на „Готина и луда“ съобщи с редица фотографии в профила си във Фейсбук. Неестествените снимки обаче, които по традиция показват яка дупара и минималистично кръстче, зародиха съмнения във феновете й, че е прекалила с програмите за корекции. „След като толкова време си смалява кръста, не можа ли да отделиш няколко минути да премахнеш изгарянията?“, „Нескопосан фотошоп!“ и „Малко си поудължила бутчетата“, са само част от коментарите на последователите й в социалната мрежа.\n\n\n                    ", "date": "2018.02.18", "title": "Гери-Никол клати дупара в Капките"}
{"url": "http://www.monitor.bg/a/view/1914-%D0%95%D1%80%D0%B8%D0%BA-%D0%94%D0%B5%D0%B9%D0%BD-%D1%81%D0%B5-%D1%80%D0%B0%D0%B7%D0%B2%D0%B5%D0%B6%D0%B4%D0%B0/", "text": "\n                    Актьорът Ерик Дейн, добил популярност в престилката на д-р Марк Слоан в „Анатомията на Грей“, скоро ще влезе в графата на „разведените“. Съпругата му и колежка Ребека Гайхарт подаде документи за прекратяване на 14-годишния им брак. Като причина за решението си тя посочва „непреодолими различия“ и претендира за родителските права над децата им. Звездната двойка, която си каза заветното „да“ през 2004 г., възпитава две дъщерички - Били и Джорджия. Близки до Дейн издават, че разводът най-вероятно е породен от тежката му депресия и от факта, че Ребека няма сили да се справи с това. През изминалата година той лекува психиката си в специализиран център в рамките на няколко месеца, а през 2011-а се бореше и с пристрастяването си към болкоуспокояващи хапчета.„Взех си малко почивка. Депресията, която ме повали, ме накара да се чувствам странно. Много е сериозно, но е и много истинско. Много е страшно да се събудиш и да не искаш да ставаш от леглото“, изповяда се в Today show тогава той.   \n\n\n                    ", "date": "2018.02.18", "title": "Ерик Дейн се развежда"}
{"url": "http://www.monitor.bg/a/view/36329-%D0%94%D0%B6%D0%B5%D0%B9%D0%BC%D0%B8-%D0%A4%D0%BE%D0%BA%D1%81-%D0%B8%D0%B7%D0%B1%D1%8F%D0%B3%D0%B0-%D0%BE%D1%82-%D0%B8%D0%BD%D1%82%D0%B5%D1%80%D0%B2%D1%8E-%D0%B7%D0%B0%D1%80%D0%B0%D0%B4%D0%B8-%D0%9A%D0%B5%D0%B9%D1%82%D0%B8-%D0%A5%D0%BE%D0%BB%D0%BC%D1%81/", "text": "\n                    Актьорът Джейми Фокс избяга от студиото на тв програмата SportsCenter, след като водещият Майкъл Смит спомена половинкана на комедианта Кейти Холмс. Зададеният въпрос гравитираше около празнуването на Свети Валентин и появилите се снимки на Фокс и Холмс на баскетболно игрище, но звездата от „Джанго без окови“ напусна предаването изненадващо и без обяснение. Въпреки че най-дискретната двойка в Холивуд вече призна за връзката си, те още се стремят да стоят извън радара на папараците.Пословичната потайност на 39-годишната красавица и носителя на „Оскар“ бе провокирана от споразумение за дискретност, сключено при развода на актрисата с Том Круз. Тя получи 50 милиона долара срещу обета да мълчи за връзките си в продължение на 5 години, а срокът изтече в края на миналия юли. Звездата от сериала „Кръгът на Доусън“ и новият й любим са инвестирали около 6 милиона долара в различни тактики, целящи да опазят личното си пространство от папараците. В перото от бюджета им влизали дегизировки за двойници, а когато някой успеел да ги снима заедно адвокатът им със заплата от 100 000 долара годишно уреждал никой да не публикува кадъра. Слуховете за връзката им датират от 2013 г. Тогава Джейми и Кейти бяха снимани да танцуват в опасна близост на благотворителен бал в Хемптънс.\n\n\n                    ", "date": "2018.02.18", "title": "Джейми Фокс избяга от интервю заради Кейти Холмс"}
{"url": "http://www.monitor.bg/a/view/16403-%D0%9C%D0%B8%D1%81-%D0%91%D1%8A%D0%BB%D0%B3%D0%B0%D1%80%D0%B8%D1%8F-2017-%D0%9D%D0%B5-%D1%81%D1%8A%D0%BC-%D0%B5%D0%BC%D0%B8%D0%B3%D1%80%D0%B8%D1%80%D0%B0%D0%BB%D0%B0/", "text": "\n                    Актуалната Мис България Тамара Георгиева тушира слуховете, че е емигрирала в Испания с половинката си – бизнесменът Стивън Роуз. Тя по традиция използва профила си във Фейсбук за да възроптае срещу множеството твърдения по свой адрес. „Скъпи приятели и почитатели, аз не съм емигрирала и това е поредната лъжа, която е отправена към мен. Докато се пишат измислени статии за мен, аз съм щастлива и живея живота си, не бягам от нищо и никого, не правя и не мисля зло за никое човешко същество. Благодаря на тези, които ме карат да се смея така искрено на измислиците, които се публикуват всекидневно!“, изповяда се тя.Само преди месец, отново в социалната мрежа, тя се закани да съди медиите, които съобщиха, че е оперирала носа си. Макар последните й снимки да подсказват някаква промяна във външния й вид, тя отрича всякакви нови интервенции по себе си. Ако се стигне до съд, това няма да е първото дело, което ще се заведе за уронване на престижа на конкурса, който предизвика бум на негативни реакции срещу избора на 24-годишната дизайнерка за най-красива в България. Организаторката на събитието Ирина Папазова тогава обяви, че ще подведе под отговорност редица жълти издания. Сред подадените искови молби има четири срещу физически лица и две срещу юридически. \n\n\n                    ", "date": "2018.02.18", "title": "Мис България 2017: Не съм емигрирала"}
{"url": "http://www.monitor.bg/a/view/26600-%D0%A1%D0%B0%D0%BC%D0%BE%D0%BB%D0%B5%D1%82-%D1%81-50-%D0%B4%D1%83%D1%88%D0%B8-%D0%BD%D0%B0-%D0%B1%D0%BE%D1%80%D0%B4%D0%B0-%D1%81%D0%B5-%D1%80%D0%B0%D0%B7%D0%B1%D0%B8-%D0%B2-%D0%98%D1%80%D0%B0%D0%BD/", "text": "\n                     Ирански самолет с 66 човека на борда, изпълняващ полет по вътрешна линия, се разби в неделя сутринта в югозападната част на страната, съобщиха редица местни медии, цитирани от АФП.Самолетът, който е осигурявал връзката по въздух между Техеран и град Ясудж, \"се е разбил в района на град Семиром, на близо 480 километра южно от иранската столица.Всички спасителни служби са вдигнати по тревога, уточниха агенциите Исна и Фарс, позовавайки се на ръководителя на националната спасителна служба.Семиром, както и Ясудж, са разположени в планините Загрос. Изпратен бе спасителен хеликоптер, защото заради планинския релеф до мястото на катастрофата линейки не могат да се придвижат, уточни говорител на спасителните служби.Цитиран от агенция Исна, председателят на иранската парламентарна комисия за външна политика и сигурност Аладин Боруджерди, съобщи, че самолетът Ей Ти Ар (ATR) е бил на авиокомпания Асеман еърлайнс.Той е превозвал 60 пътници, а екипажът му е бил от около 6 души, когато е изчезнал от екраните на радарите, допълни Боруджерди и уточни, че местни жители са видели катастрофата. По-късно стана ясно, че всички са загинали. \"След претърсването на зоната, в която се е разбил самолетът, бяхме информирани, че всички хора на борда са загинали\", уточни Мохамад Табатабай от авиокомпанията Асеман еърлайнс в ефира на държавната иранска телевизия.Някои агенции отбелязват, че е вероятно пилотът да се е опитал да направи аварийно кацане, но не е успял. Същият пилот през 2013 г. е успял да приземи същия самолет само с един работещ двигател, съобщи още държавната иранска телевизия.Катастрофиралата машина е френски самолет АТR 72. От началото на създаването на този самолет през 1989 г. са станали 10 катастрофи с тях, при които са загинали 332 човека. Точно този самолет е бил в експлоатация от 24 години. Премиерът на Израел Бенямин Нетаняху поднесе съболезнования на близките на загиналите 66 жертви на катастрофа в югозападната част на страната. Нетаняху подчерта, че той няма проблем с иранския народ, а с неговия режим.\"Използвам случая да поднеса съболезнования на семействата на 66-те граждани, които изгубиха живота си в днешната самолетна катастрофа\", каза Нетаняху, сменяйки острия тон на изявлението си, направено малко преди това, в което на Мюнхенската конференция по сигурността той определи Техеран като най-голямата заплаха за света.\"Не сме в конфликт с иранския народ, а само с режима, който измъчва иранците\", отбеляза израелският премиер.\n\n\n                    ", "date": "2018.02.18", "title": "Самолет с 66 души на борда се разби в Иран"}
{"url": "http://www.monitor.bg/a/view/37828-%D0%90%D0%B2%D0%B0%D1%80%D0%B8%D1%8F-%D0%B7%D0%B0%D1%82%D0%B2%D0%BE%D1%80%D0%B8-%D1%80%D1%83%D1%81%D0%BA%D0%B0-%D0%90%D0%95%D0%A6/", "text": "\n                    Трансформатор на Курската АЕЦ се е възпламенил и се е задействала защитата за изключване на един от четирите действащи енергоблокове. Това не е довело до последици за потребителите, се посочва в съобщение на министерството на енергетиката на Русия.\n\nНа 18 февруари в 06:53 часа московско време се е задействала защитната система за изключване на един от енергоблоковете, а причината е възпламеняване на трансформатор.\n\nСпоред данни на министерството на енергетиката възпламеняването на трасформатора е ликвидирано, няма нарушения на условията за безопасност на експлоатацията, няма и радиационни последствия.\n\nРуската АЕЦ е една от четирите най-мощни АЕЦ в Русия.\n                    ", "date": "2018.02.18", "title": "Авария затвори руска АЕЦ "}
{"url": "http://www.monitor.bg/a/view/15864-%D0%A5%D0%B0%D1%80%D0%B8-%D0%BD%D0%B0%D1%81%D0%BB%D0%B5%D0%B4%D1%8F%D0%B2%D0%B0-%D0%B1%D0%B0%D0%B1%D0%B0-%D1%81%D0%B8-%D0%B2-%D0%9E%D0%B1%D1%89%D0%BD%D0%BE%D1%81%D1%82%D1%82%D0%B0-%D0%BD%D0%B0-%D0%BD%D0%B0%D1%86%D0%B8%D0%B8%D1%82%D0%B5/", "text": "\n                     \n\nГласят Хари за посланик на Елизабет Втора в Общността на нациите, писа британският в. „Експрас“. Заедно с неговата годеница Меган Маркъл, 33-годишният принц Хари ще говори на форума на бившата Британска общност през април. Обикновено срещата се ръководи от баба му кралица Елизабет Втора, но сега се очаква Хари да наследи този ангажимент. Съобщението бе потвърдено и от зам.-шефа на Института по изучаване на процесите в Общността на нациите Сю Онслоу. Хари вече има активно участие в събития, свързани с Общността на нациите. През миналата година именно на Игри на непобедимите - игри за военнослужещи, ранени при изпълнение на задълженията си от Общността на нациите, Хари бе придружен от своята приятелка Меган Маркъл. Игрите са учредени от принц Хари през 2014 г. , затова той е официален патрон на събитието всяка година.\n\nСамият Хари споделял, че много му харесва тази роля – на посланик на баба си пред 53.те независими днес държави, които са били част от Британската империя. Както е известно, основната цел на Общността е да създава атмосфера на икономическо сътрудничество между членуващите държави, както и разпространението на демокрацията и ефективното управление.\n\nКакто е известно, сватбата на Хари и Меган ще е на 19 май 2018 г. Церемонията ще се състои в параклиса Свети Георги в Уиндзорския замък и ще е главното събитие на годината.\n\nЕдин от основните въпроси е кой ще забавлява гостите, като подозренията падат върху двама – върху 70-годишния певец и поп икона Елтън Джон и върху рижавия чаровник Ед Шийрън.\n\nМаркъл ще направи нещо, което друга кралска булка досега не е правила – ще изнесе реч, в която да изкаже любовта си към Хари и да благодари на кралицата и на хората, които са ги подкрепяли във връзката им.\n\nТортата за кралските торти е да бъдат плодови, но за пръв път в нея ще са включени банани – любимите плодове на принц Хари. Това може би е намигване и към първите месеци на връзката им, когато Маркъл сподели в \"Инстаграм\" снимка на два \"прегърнати\" банана с нарисувани личица и ръчички.\n\nНе е ясно кой ще шие роклята. Предполага се, че това ще е израелската дизайнерка Инбал Дрор и вече се говори за първа проба. Маркъл все още обаче се чудила и искала да носи нещо \"просто, класическо и много елегантно\".\n                    ", "date": "2018.02.18", "title": "Хари наследява баба си в Общността на нациите "}
{"url": "http://www.monitor.bg/a/view/9061-%D0%90%D1%82%D0%B8%D0%BD%D0%B0-%D1%81-%D0%B3%D0%BE%D1%82%D0%BE%D0%B2%D0%BE-%D1%81%D0%BF%D0%BE%D1%80%D0%B0%D0%B7%D1%83%D0%BC%D0%B5%D0%BD%D0%B8%D0%B5-%D0%B7%D0%B0-%D0%A1%D0%BA%D0%BE%D0%BF%D0%B8%D0%B5/", "text": "\n                    Атина разполага с готов текст на предложение за предварително споразумение за решаване на спора за името на Македония. Той се състои от 20 страници и ще бъде изпратен на Скопие до края на февруари. Това обяви гръцкият външен министър Никос Кодзиас интервю за телевизия „Алфа“. Според първия дипломат на Атина, в проекта не е засегнат само въпроса за името, но и за неговата употреба, както и също така идентичността, някои акроними и търговски имена. Кодзиас още веднъж подчерта, че гръцката страна иска новото име на Македония да бъде и за вътрешна, и за международна употреба. В петък след маратонски преговори във Виена с външния министър на Македония Никола Димитров, Кодзиас коментира, че Скопие дълги години е разбирало термина \"Македония\" като национален, а не като географска характеристика, но сега трябва да се намери някакво географско или териториално определение. Кодзиас каза, че предпочита името на Македония да бъде без превод, на \"славянски език\" и посочи за пример вариантите Нова Македония, Вардар Македония, Горна Македония. Гръцкият външен министър отбеляза, че ако той е бил \"кръстник\" на страната, нямало да иска в името да бъде включена думата \"Македония\", но \"за съжаление, вече 25 години Гърция официално използва сложно име Бивша югославска република Македония\".\n\nВ интервюто, заснето само няколко часа след \"маратонските\" преговори във Виена по спора за името, Кодзиас разкри подробности за гръцките позиции, за проектоспоразумението, за европейската перспектива на Македония, за посредника от ООН в преговорите Матю Нимиц, но не и докъде са стигнали преговорите, отбелязва кореспондентът на МИА в Атина. Кодзиас каза, че разговорите с Димитров, продължили близо 12 часа, не са довели до съгласие по нито една точка. Коментирайки изявлението на македонския премиер Зоран Заев, че са решени три от общо седем точки в преговорите, Кодзиас каза, че това е въпрос на тълкуване и \"може би господин Заев мисли, че сме се договорили за основните принципи за решение на някои проблеми, а аз може би мисля за по-практичното решение\".\n\nСамият Заев коментира преди време, че решението на конфликта с името ще бъде взето до юли тази година.\n\nМакедонските медии коментираха, че гръцката министърка на администрацията Олга Геровасили е заявила, че моментът за решение на спора е узрял. „Преговорите се водят под покровителството на ООН, а ние като разумен парламент трябва да използваме ситуацията, водени единствено от критерия за опазване на нашите национални интереси“, заяви Геровасили.\n                    ", "date": "2018.02.18", "title": "Атина с готово споразумение за Скопие "}
{"url": "http://www.monitor.bg/a/view/57734-%D0%A2%D1%80%D1%8A%D0%BC%D0%BF-%D0%BE%D0%B1%D0%B2%D0%B8%D0%BD%D0%B8-%D0%A4%D0%91%D0%A0-%D1%87%D0%B5-%D0%B7%D0%B0%D1%80%D0%B0%D0%B4%D0%B8-%D0%A0%D1%83%D1%81%D0%B8%D1%8F-%D0%B8%D0%B7%D0%BF%D1%83%D1%81%D0%BD%D0%B0%D0%BB%D0%BE-%D1%81%D1%82%D1%80%D0%B5%D0%BB%D0%B1%D0%B0%D1%82%D0%B0-%D0%B2%D1%8A%D0%B2-%D0%A4%D0%BB%D0%BE%D1%80%D0%B8%D0%B4%D0%B0/", "text": "\n                    Президентът на САЩ Доналд Тръмп заяви, че ФБР губи прекалено много време в опитите си да докаже, че е имало сговор между неговите помощници и Русия по време на президентските избори през 2016 година и затова е изпуснало Никълъс Крус, който в сряда застреля 17 души в училище в град Паркленд, в щата Флорида.\n\n\"Много печално е, че ФБР е пропуснало всичките многобройни сигнали, срещу извършителя на стрелбата в училище в щата Флорида. Това е неприемливо\", написа в Туитър американският държавен глава. Те (ФБР) губят прекалено много време да докажат, че е имало руски сговор с кампанията на Тръмп - няма никакъв сговор. Върнете се към основните си задължения и дайте повод на всички ни да се гордеем, добави президентът на страницата си в Туитър.\n\nГубернаторът на Флорида Рик Скот прикани директора на ФБР Кристофър Рей да подаде оставка. Тръмп често критикува ФБР, упреквайки бюрото в партизанщина, отбеляза АП.\n\nСъщевременно хиляди ученици, родители, учители и съседи протестираха във Форт Лодърдейл, настоявайки за промяна в американските закони за огнестрелните оръжия.\n\nДемонстрацията даде политически израз на нарастващия обществен гняв след касапницата в гимназия \"Марджъри Стоунман Дъглас\". На митинга пред сградата на федералния съд във Форт Лодърдейл 18-годишната Ема Гонзалес, ученичка от гимназията, оцеляла от стрелбата, осъди политиците, които отказват да затегнат контрола над огнестрелните оръжия и получават дарения от мощното оръжейно лоби. Когато тя, разплакана, извика \"Срам за вас\", множеството започна да скандира думите й. Момичето директно нападна президента Доналд Тръмп, получил финансова подкрепа по време на предизборната си кампания през 2016 г. от НРА, Националната асоциация на притежателите на огнестрелни оръжия.\n\nСамият Тръмп обаче при посещението си във Флорида през уикенда, избегна темата за контрола и предпочете да съсредоточи вниманието си върху местните служители, които са реагирали първи след стрелбата.\n                    ", "date": "2018.02.18", "title": "Тръмп обвини ФБР, че заради Русия изпуснало стрелбата във Флорида "}
{"url": "http://www.monitor.bg/a/view/6192-%D0%92-%D0%94%D0%BE%D0%B1%D1%80%D0%B8%D1%87-%D1%82%D1%80%D1%8A%D0%B3%D0%BD%D0%B0-%D0%B0%D0%BA%D1%86%D0%B8%D1%8F-%D0%B7%D0%B0-%D1%81%D0%BF%D0%B0%D1%81%D1%8F%D0%B2%D0%B0%D0%BD%D0%B5-%D0%BD%D0%B0-%D0%B1%D0%B5%D0%B7%D0%B4%D0%BE%D0%BC%D0%BD%D0%B8-%D0%BC%D1%8A%D0%B6%D0%B5/", "text": "\n                    Социалната група „Майките в Добрич” подхвана акция за набиране на хранителни продукти и спално бельо за бездомните мъже от Фондация „Ръка за помощ”. Месец март се очертава да е критичин за оцеляването на хората в приюта. Хранителните продукти са на привършване, одеялата и спалното бельо вече са за изхвърляне. На няколко места в Добрич са поставени касички за набиране на средства.След апела на ръководителя на приюта Александър Иванов, веднага една от майките в групата – Бистра Григорова, е съдействала фирма „Корнер” ООД да дари хавлии и чаршафи за Център за временно настаняване към организацията. Друга от майките - Тоня Матева, лично е дарила хранителни продукти за Центъра за временно настаняване.Представители на ГЕРБ – Добрич са занесли нови чаршафи и хранителни продукти. „Рафтовете започнаха да се пълнят и вече сме по-спокойни за зимния период”, коментира Александър Иванов.В Центъра за временно настаняване към Фондация „Ръка за помощ” са настанени щестима мъже, колкото е капацитетът на приюта. Най-възрастният бездомник е на 73 години. 10 години той е живял без лична карта и благодарение на служителите от приюта, вече има не само документ за самоличност, но е и одобрен за настаняване в Дома за стари хора в курорта „Свети Константин и Елена”.В Центъра се приемат предимно мъже, защото в основната си част бездомниците са от мъжки пол, обяснява Александър Иванов. Другата причина е липса на място, тъй като центърът разполага само с едно спално помещение. Обитателите трябва да спазват строги правила, като едно от тях изрично забранява употребата на алкохол. Бездомниците спазват тази забрана, защото тяхното поведение се наблюдава с видеокамери.\n\n\n                    ", "date": "2018.02.18", "title": "В Добрич тръгна акция за спасяване на бездомни мъже"}
{"url": "http://www.monitor.bg/a/view/38488-%D0%90%D0%BD%D1%82%D0%B8%D0%B2%D0%B8%D1%80%D1%83%D1%81%D0%BD%D0%B0-%D0%BF%D1%80%D0%BE%D0%B3%D1%80%D0%B0%D0%BC%D0%B0-%D0%B1%D0%BB%D0%BE%D0%BA%D0%B8%D1%80%D0%B0-%D1%81%D0%BE%D1%84%D1%82%D1%83%D0%B5%D1%80%D0%B0-%D0%B7%D0%B0-%D0%BC%D0%B0%D1%82%D1%83%D1%80%D0%B8%D1%82%D0%B5/", "text": "\n                    Антивирусната програма създава проблеми със софтуера за държавните зрелостни изпити и за държавния прием. Това става ясно от писмо, разпратено от Регионалното управление по образование до столичните директори. „Компютрите, на които има инсталирана „Касперски антивирус“, не могат да отварят сайта за работа със софтуера, тъй като тази антивирусна програма се намесва в сигурната комуникация между браузъра и сървъра“, става ясно от съобщението. В писмото са изпратени и указания за деактивация на антивирусната програма.\n\nИ тази година абитуриенти и седмокласници ще бъдат изпитвани в едни и същи дни. На 21 май ще се проведе матурата и националното външно оценяване (НВО) по български език и литература. Два дни по-късно – на 23 май, пък абитуриентите ще държат втория изпит, който е по предмет по избор, а седмокласниците ще положат НВО по математика. Минимум 13 и не повече от 15 зрелостници трябва да има в класна стая при провеждането на матурите за зрелостниците и националното външно оценяване след 7-и клас през май. До 16 февруари директорите трябваше да изпратят предложения за оценители, квестори и консултанти, както и за залите и броя места в тях. Съгласно правилата във всяка зала трябва да има по двама квестори. Същото важи и за коридорите и входа на училищата.\n                    ", "date": "2018.02.18", "title": "Антивирусна програма  блокира софтуера за матурите "}
