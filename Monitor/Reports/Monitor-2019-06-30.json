{"url": "https://www.monitor.bg:443/bg/a/view/volejbolistite-zavyrshiha-sys-zaguba-ligata-na-naciite-169312", "text": "България завърши със загуба участието си във второто издание на Волейболната лига на нациите при мъжете. \"Лъвовете\" отстъпиха на Сърбия с 0:3 (-23, -12, -18) в мач от група 19 от надпреварата, изигран в пловдивската зала \"Колодрума\". Така родните представители остават на 12-а позиция и 13 точки (5 успеха, 10 поражения) в общото класиране и запазват мястото си в Лигата и догодина. \"Плавите\" пък са 11-и със 17 точки (6 победи, 9 загуби). Селекционерът Силвано Пранди заложи на следния стартов състав: Цветан Соколов, Мартин Атанасов, Розалин Пенчев, Виктор Йосифов, Николай Николов, Георги Сеганов, Теодор Салпаров (либеро). Сърбия доминираше през по-голямата част от срещата, като единствено в първата част играта бе по-оспорвана и нещата се решиха в ключовите моменти. В останалите два гейма волейболистите на Никола Гърбич диктуваха положението и записаха чист успех. Най-полезен за нешите бе Цветан Соколов с 12 точки (2 блокади), Розалин Пенчев добави 9 точки (1 блокада). За сръбския тим Дражен Лубурич бе над всички с 20 точки (2 аса, 2 блокади), 15 реализира Марко Ивович (6 аса, 2 блокади).", "date": "2019.06.30", "title": "Волейболистите завършиха със загуба Лигата на нациите"}
{"url": "https://www.monitor.bg:443/bg/a/view/da-tyrguvash-s-jivot-169270", "text": "Да преминеш през ада. Така само преди няколко дни родители на деца с онкохематологични заболявания описаха битката с рака, но и със системата. Онази тромава система, от която в повечето случаи животът ти зависи. Осъзнахме го за пореден път след смъртта на малката Мими. История и съдба, която за дълго ще остави горчив вкус в устата ни и ще предизвиква сълзи в очите ни. За пореден път разбрахме колко крехък е човешкият живот и как бюрокрацията може да бъде фатална. Лечението на онкоболни отдавна е болезнена тема у нас и често излиза на дневен ред в публичното пространство. Тя не е просто поредна новина от печата или пък злободневен репортаж, който заема водещо място в емисиите. Зад нея има гняв, човешки съдби, които буквално се борят за живота си. За своя собствен или този на децата им. Само няколко дни след трагедията с Мими, страната ни влезе в полезрението с нов скандал. Сега Брюксел разследва онколекарства от България за опаковки – менте. Предполага се, че нашата страна е замесена в международна схема за фалшифициране на кутиите на онкологични лекарства за болнична употреба. Те са били изнесени от територията на страната ни за Холандия. Оказва се, че съдържанието на лекарствата отговаря на изписаното, но някои са с изтекъл срок на годност. Холандски пациенти са предпазени от вливането на тези медикаменти. А това наистина застрашава живота на хората. На пациенти, които и без това се борят всеки ден. Нелепо, нали! Само преди по-малко от година бяха засечени и подправени лекарства за предотвратяване на инсулти с произход от Полша, което още не е приключило. Българската агенция по лекарствата временно е спряла дейността на българския търговец, изнесъл фалшивите опаковки. Спомнете си, че наскоро пък спецпрокуратурата ни провери наши болници за злоупотреба с онколекарства. Медикаментите се подменяли преди да бъдат вливани на пациентите. Така се изнасяли дори навън, за много по-високи цени. Дори не знам как да определя подобно нещо. Защото едва ли има по-голямо престъпление да си играеш с живота и здравето на изстрадали хора. Да търгуваш с него. И паричните санкции не са достатъчни. Защото подобни действия са престъпления и трябва да бъдат определени като такива и в закона. А нарушителите трябва да понесат най-тежката отговорност. Такива хора едва ли имат представа какво е да се молиш да се събудиш сутринта или да благодариш на Бог, че си посрещнал деня. Едва ли знаят и какво е да чакаш за лечение, за лекарства, а лекарят ти вместо да се съсредоточи върху лечението, да мисли как да достави лекарства. Такива хора най-вероятно не ги е грижа, че непрекъснато отпадат лекарства от позитивния списък. Защото за тях човешкият живот е просто търговия. Начин за изкарване на пари. Нелепо е, нали!", "date": "2019.06.30", "title": "Да търгуваш с живот"}
{"url": "https://www.monitor.bg:443/bg/a/view/gazova-butilka-plamna-i-obgori-rakitovec-169296", "text": "Възпламенила се газова бутилка е обгорила възрастен мъж в гард Ракитово. Това информираха от Главна дирекция“ Пожарна безопасност и защита на населението“. Инцидентът е станал вечерта в петък, когато е бил получен сигнал в оперативния център на пазарджишката дирекция „ Пожарна безопасна и защита на населението“. Към къщата на възникналото произшествие е потеглил екип на местната противопожарна служба, който на място е констатирал, че от възпламенилата се газова бутилка е пострадал собственикът на 79 г. от родопското градче. Той е получил изгаряне по ръцете от първа степен. Възрастният мъж е бил транспортиран от медицински екип в Центъра за спешна медицинска помощ във Велинград. При произшествието са унищожени мебели, хладилник, телевизор, бойлер и са опушени стени – 20 кв.м. Причината е техническа неизправност на редуцил вентил на газовата бутилка.", "date": "2019.06.30", "title": "Газова бутилка пламна и обгори ракитовец"}
{"url": "https://www.monitor.bg:443/bg/a/view/bylgarija-s-treto-zlato-v-poslednija-den-v-minsk-obob-sht-enie-169295", "text": "България завърши с титла участието си на Европейските олимпийски игри в Минск. Спечели я 19-годишната Ивет Горанова, която триумфира в кат. до 55 кг в дисциплината „кумите“ в каратето. Ивет премина без игра през полуфиналите, след като съперничката й Дженифър Варлинг от Люксембург се отказа заради травма. В последната среща българката излезе срещу украинката Анжелика Терлюга, над която има няколко победи в кариерата си. Двубоят започна с точка за Горанова след удар с ръка. При една от атаките украинският щаб поиска видео разглеждане на ситуацията с претенция за удар с крак в главата на Ивет. След внимателна проверка съдиите отсъдиха 3 точки за Терлюга и тя повече в резултата. Ивет обаче не се отказа да атакува и след като събори съперничката си получи нови 3 точки. 2 секунди преди края на срещата обаче украинците отново имаха претенции, които този път не бяха уважени и Горанова триумфира като шампионка. Така родената в Долна Митрополия състезателка за пореден път записа името си в историята на българското олимпийско карате. Преди година тя спечели първия медал от световно първенство за страната ни в този спорт – бронзов, а сега стана и първата шампионка и въобще медалистка от Европейски игри. Успехът приближава Ивет Горанова до квота за олимпийските игри в Токио догодина. Това е трета титла за България от Минск и общо 18-и медал, с което страната ни се нарежда на 16-о място в класирането по нации. Преди Ивет златни медали донесоха Мария Оряшкова в самбото и Станимира Петрова в бокса. Българските спортисти спечелиха още 7 сребърни и 8 бронзови отличия, с което значително подобриха представянето ни на предишните игри в Баку през 2015-а. Преди 4 години България завърши с общо 10 отличия, от които 1 златен и на 27-о място в подреждането по нации. В последния ден от игрите шанс за медал имаше и борецът Николай Байряков. Той достигна до репешажите в категория до 97 кг на класическия стил. Там обаче Байряков загуби с 1:8 от еврошампиона от 2017 г. Феликс Балдауф от Норвегия и остана пети. Така медали за българската борба донесоха само жените – със сребро се окичи Мими Христова, а с бронз - София Георгиева и Миглена Селишка. Европейските олимпийски игри ще бъдат официално закрити по-късно тази вечер, като знаменосец на българската делегация ще бъде Станимира Петрова.", "date": "2019.06.30", "title": "България с трето злато в последния ден в Минск (ОБОБЩЕНИЕ)"}
{"url": "https://www.monitor.bg:443/bg/a/view/verstapen-izmykna-pobedata-v-avstrija-169299", "text": "Холандецът Макс Верстапен от отбора на \"Ред Бул\" спечели Гран при на Австрия във Формула 1 на пистата \"Ред Бул Ринг\", девети старт за сезона. Състезанието се превърна в едно от най-интересните в последните години и предложи много драматичен край. Само две обиколки преди края холандецът изпревари Шарл Льоклер от \"Ферари\" с много рискова маневра и по този начин лиши пилота от Монако от първата му победа в кариерата. Освен това успехът на Верстапен сложи край на серията на \"Мерцедес\" от осем последователни успеха от началото на сезона. Германският тим все пак изпрати свой състезател на подиума, след като финландецът Валтери Ботас завърши трети. Четвърти е Себастиан Фетел с \"Ферари\", а пети завърши световният шампион и победител в последните 4 състезания Люис Хамилтън с \"Мерцедес\". Льоклер стартира отлично от полпозишън и поведе еднолично колоната още от първия завой. Съвсем на другия полюс бе настроението при Макс Верстапен, който стартира от първа редица до пилота на \"Ферари\", но имаше технически проблем и колата му запали с няколко секунди закъснение. С напредването на състезанието се оказа, че най-добре подготвената кола е тази на \"Ред Бул\" и това позволи на Верстапен да започне да печели с лекота позиции спрямо съперниците си. Той първо изпревари Фетел, за да излезе трети в 49-ата обиколка, а седем по-късно задмина и Валтери Ботас. Така Верстапен имаше 15 обиколки пред себе си, за да догони Льоклер, а 5 рунда преди края разликата падна до по-малко от секунда. В следващите три обиколки Верстапен дебнеше Льоклер и в крайна сметка в 69-ата обиколка го задмина, за да триумфира като победител. Обиколка преди края Фетел изпревари Хамилтън, но това му бе достатъчно само за четвъртото място в неделния ден. Челната шестица бе допълнена от британеца Ландо Норис с \"Макларън\". С триумфа в Австрия Верстапен е 4-ив генералното класиране при пилотите, но само на 11 точки от третия Фетел (111 т.). Лидер продължава да е Хамилтън със 187 т., пред Ботас със 151.", "date": "2019.06.30", "title": "Верстапен измъкна победата в Австрия"}
{"url": "https://www.monitor.bg:443/bg/a/view/stana-katich-se-vryshta-za-snimki-v-bylgarija-169169", "text": "Втори сезон на сериала на AXN “Забравена“ съвсем скоро отбеляза премиерата си на екрана, но вече е ясно, че ще има и трети. Предстоящите епизоди отново ще бъдат заснети в България, което означава, че Стана Катич, Патрик Хюсингер и компания ще се завърнат у нас за нови приключения, научи „Монитор“. Рано е да гадаем какъв ще е сюжетът на трети сезон, но нека си припомним какво ни очаква в този. Агент Емили Бърн (Катич) се опитва отново да се върне към нормалния си живот. Това се оказва трудна задача, тъй като не може да се отърси от пропитото с физически и психически тормоз в продължение на шест години минало. Тя привлича на своя страна в тайно разследване на загадъчната си история полицейския следовател Томи Гибс. Ясно е обаче, че Стана, която доби световна популярност с ролята си в популярния сериал „Касъл“, отново ще отдели време за разходки из страната ни. „Често ходя да се катеря и да опознавам разни места. Често ходя на езда в околностите”, разказа пред „Монитор“ тя. Катич е голям почитател още на българската баница и на гайдите, а любимото й занимание у нас е да посещава различни Escape Rooms", "date": "2019.06.30", "title": "Стана Катич се връща в България "}
{"url": "https://www.monitor.bg:443/bg/a/view/fandykova-oshte-ne-e-vzela-reshenie-da-se-kandidatira-za-nov-mandat-169302", "text": "Все още не съм взела своето решение, дали ще се кандидатирам на местните избори за кмет на София. Това заяви столичният градоначалник Йорданка Фандъкова, предаването \"Беновска пита\" на Канал 3. Тя подчерта, че приема всички опоненти, които планират да се кандидатират на вота. „Всеки си носи своя багаж“, отговори кметът на въпрос, дали няма да й тежат както похвалите, така и критиките, които е получила по време на управлението си. Фандъкова подчерта, че в партията ще протекат обсъждания за кандидатурите, но в крайна сметка всеки сам също ще вземе своето решение. „Към този момент, работата е много, изключително ангажирани сме със сериозна инвестиционна програма, която ще осигури развитието на София в близките 4 години\", поясни още Фандъкова. Столичният кмет обясни, че са поели ангажименти чрез сериозната инвестиционна програма и за 10 години успели да променят града. Тя дори даде пример как за това време метрото от 10 км ще стане 52 . Тя изтъкна, че за нея е важно работата в София да продължи. Фандъкова отново отрече твърденията, че ще има застрояване в Борисовата градина. Коментира и летните ремотни, които предстоят в столицата.", "date": "2019.06.30", "title": "Фандъкова още не е взела решение да се кандидатира за нов мандат"}
{"url": "https://www.monitor.bg:443/bg/a/view/za-evrovota-shest-institucii-otkazali-na-cik-da-oditirat-mashinite-169280", "text": "Шест институции са отказали на ЦИК преди евровота да одитират и сертифицират машините за гласуване. Това става ясно от анализа на изборната комисия, публикуван на сайта на ЦИК. Преди няколко дни ЦИК представи доклада си за резултатите от изборите пред депутатите от правната комисия. Там шефката на ЦИК Стефка Стоева заяви, че има нужда от законодателно уреждане на няколко въпроса, и поиска държавен орган занапред да одитира машините. Още повече че на евроизборите през май те бяха 3000, а за местния вот ще са двойно – 6000. Оказва се, че причината за предложението е отказът на няколко БГ институции да направят това. В доклада си от ЦИК посочват, че са пратили писма до Държавната агенция по метрология и технически надзор, Държавната агенция за електронно управление, ДАНС, МВР, Българския институт за стандартизация, както и до Българския институт по метрология. Отговорите им обаче били отрицателни, затова от ЦИК писали и на МС с молба да посочат кой държавен орган може да одитира устройствата. От там пък отговор въобще не дошъл и затова се наложило ЦИК да сформира екип от експерти от БАН и СУ. Поради големия брой на машините пък докладът по одита и сертфицирането бил готов едва два дни преди изборите. За първи път МВР е пазело склада, където се съхранявали машините, и тяхното транспортиране до секциите, което пък довело до проблеми в организацията и комуникацията между ЦИК, МВР, доставчика и самите секции. За местния вот наесен на места ще има и втори тур, което пък означавало, че в рамките на седмица машините ще трябва да бъдат върнати до склада и отново транспортирани до секциите, като междувременно да им бъдат направени нови настройки на софтуера. Според ЦИК, ако се предвиди машините да бъдат закупени, а не наети, то организацията по придобиването, актуализирането, транспорта до секциите, наемането на складовете, съхраняването и стопанисването между изборите трябва да се поеме от администрацията на МС. От ЦИК посочват, че има малобройна администрация и структури по места, за да извършат всички тези действия.", "date": "2019.06.30", "title": "За евровота:  Шест институции отказали на ЦИК да одитират машините"}
{"url": "https://www.monitor.bg:443/bg/a/view/ramadan-atalaj-ot-partijnite-subsidii-zavisi-sydbata-na-cjalata-dyrjava-169306", "text": "От партийните субсидии зависи съдбата не само на политическите формации, но и на цялата държава. Това коментира депутатът от ДПС Рамадай Аталай пред Канал 3. \"Имам чувството, че в последно време всички разбират от партийните субсидии, но истински дебат не се води. Вместо премиерът да бъде един от най-отговорните политици, това което прави е безотговорно\", заяви още той.  По думите му медиите преекспонират темата с присъствието на неговия колега Делян Пеевски в НС. \"ДПС никога не е разчитала само на определени личности, всички решения се взимат колективно. Против съм да има субсидиране извън държавата, защото нещата няма да са прозрачни\", каза той.  Аталай коментира и темата за свиването на ДДС-то за хляба, за което те настояват, като заяви, че е крайно време част от средствата да се върнат при хората, а не при производителите. Той даде и за пример, че много от общините, където те имат кметове и общински съветници има  облекчения  за детските градини. Накрая той коментира и темата за покупката на ЧЕЗ, като даде да се разбере, че институциите трябва да направят проверка и да кажат дали парите за сделката са чисти.", "date": "2019.06.30", "title": "Рамадан Аталай: От партийните субсидии зависи съдбата на цялата държава"}
{"url": "https://www.monitor.bg:443/bg/a/view/borisov-stoim-tvyrdo-zad-veber-dnes-moje-da-njama-reshenie-video-169310", "text": "Категорично стоим зад Манфред Вебер, днес може и да няма решение. Това заяви премиерът Бойко Борисов преди заседанието на Европейския съвет, който трябва за поредне път да обсъди, кой ще оглави ЕК и другите ключови институции в ЕС. „Имаме си шпиценкандидат, спечелил изборите, няма логика победителят да не е председател на ЕК“, подчерта премиерът.  На въпрос дали ще подкрепи Франс Тимерманс за шеф на ЕК, Борисов отговори: Ние си имаме водещ кандидат. Сега от ЕНП идвам, категорично стоим зад нашия кандидат Манфред Вебер. Не знам откъде идват всичките тези идеи.\". Поводът за коментарът му пък са публикациите в чуждата преса, според които Тимерманс ще бъде най-вероятните председател на ЕК, като решението за това било постигнато след договорка между Франция и Германия на срещата на Г-20 в Осака. Според част от медиите шефът на Европейския съвет Доналд Туск  също е провел разговори с парламентарните групи в ЕП и също се е обсъждало лявоцентрист да поеме ЕК. \"Никога не съм бил против някой. Тимерманс е един от най-добрите комисари, прекрасен човек, много принципен, няма спор. Тук не съществува личността Вебер и личността Тимерманс. Има ЕНП, победили европейските социалисти. Тук не правим разрез или коментар кой какви качества има. Европейският избирател се произнесе, нареди Вебер първи, Тимерманс втори. Надявам се никой от нас не се счита за по-висш от европейския избирател“, заяви още министър-председателят по темата. Той изрази скептицизъм, че днешната среща в Брюксел ще завърши с решение. „Нищо не е решено, има доста постове, текат преговори. Може всичко да се случи“, каза още българският министър-председател и добави: \"Имаме задачки всеки от нас, ще ме извините. Не вярвам тази вечер да завърши с решение. Аз стоя толкова зад Вебер, да не повтарям цялата му програма. С  министър-председателят на Хърватия Пленкович стоим твърдо зад него\". Накрая той добави: \"Може и сутринта да няма име, затова казаха да си наемем хотели\".   Какъвто и вариант да бъде избран, трябва да е основан на принципи, заяви министър-председателят Бойко Борисов, съобщиха пък от пресслужбата на кабинета. На въпрос за „дамските постове“ премиерът Борисов изтъкна, че имаме два коза в ръка – Кристалина Георгиева и Мария Неделчева (Габриел). Какво се очаква да се реши на срещата и имат ли план \"Б\" лидерите, ако не се стигне до решение, ", "date": "2019.06.30", "title": "Борисов: Стоим твърдо зад Вебер, днес може да няма решение (ВИДЕО)"}
{"url": "https://www.monitor.bg:443/bg/a/view/ako-imate-malko-syvest-podajte-ostavki-vednaga-prizova-varnenski-advokat-169274", "text": "Варненският топюрист Петър Николов избухна яростно в социалната мрежа срещу отмяната на кметската забрана за автомобили в Морската градина. Това стана по повод трагедията с прегазената Радослава на паркинг пред заведение в зеленото сърце на града. „За детето в Морската, което вероятно е умишлено прегазено от румънеца, тази смърт няма да лежи на съвестта само на този изверг, казваНиколов, цитиран от novavarna.net. Смъртта трябва да тежи на съвестта на този съдия, който написа съдебното решение, с което се отмени заповедта на кмета за забрана да влизат автомобили, на тези, които обжалваха заповедта, както и на онези от общинския съвет, чиито физиономии приличат по-скоро на рецидивисти и олигофрени, отколкото на общински съветници и избраници на народа, и които, откакто се помня, игнорират и се подиграват с гражданите на Варна в Пленарна зала и извън нея. Затова се стигна и до самозапалвания и сгазвания във Варна. Защото една групичка наглеци и селски тарикати, живеещи през целия си живот на наш гръб, тотално са се самозабравили къде и защо се намират. Че у тях няма морал – няма. Онзи ден изгониха от сесията на общинския съвет с обиди и задявки майката на дете с увреждане, само защото тя имаше дързостта да ги попита докога ще се ширят като дерибеи в общинските жилища, а тя ще чака 10 години като нуждаеща се. Неуважаеми ..., ако имате малко съвест, веднага си подайте оставките. PS: Не искам да съм на мястото на родителите на това дете, защото просто бих взел една картечница и бих тръгнал да ви карам наред”, написа Николов.", "date": "2019.06.30", "title": "Адвокат иска оставки след убитото от кола дете в Морската градина във Варна"}
{"url": "https://www.monitor.bg:443/bg/a/view/granichnite-zadrystvanija-otgovornost-na-vsichki-169276", "text": "“Кой каквото сам си направи, никой друг не може“, гласи народната мъдрост. Излишно е да се хвърлят взаимни упреци. Километричните опашки по граничните пунктове с Гърция със сигурност са вгорчили почивните дни на много българи, решили да избягат от жегите на море при съседите. Две основни причини изтъкнаха граничните власти – по-увеличеният пътникопоток и нередовни документи на родители, които пътуват с децата си в отсъствието на другия родител. Оказва се, че носели само оригинала, но забравили копия от декларациите за извеждане на децата зад граница. Излиза, че не малка част от пътуващите са тръгнали неподготвени. Или може би са си мислели, че няма да има такава педантичност. Само че са се излъгали – европравилата са за всички и родните тарикатлъци не минават. Разбира се, властите имат какво да направят, като например да разясняват в медиите какви документи да се носят и какви са правилата в страните, които ще бъдат посещавани. Също така би могло да се осигурят допълнителни трасета като се командироват още гранични служители. С други думи казано – отговорността е на всички. Лятото е още в началото и може да стане още по тежко по границите. Колкото по-бързо се направят изводите и вземат съответните мерки, толкова по-добре.", "date": "2019.06.30", "title": "Граничните задръствания – отговорност на всички "}
{"url": "https://www.monitor.bg:443/bg/a/view/liderite-na-es-na-speshna-sreshta-za-shefovete-na-ek-i-ep-obzor-169277", "text": "Премиерът Бойко Борисов и лидерите на останалите страни от ЕС се събрат на трето поредно заседание, за да решат кой ще е наследникът на Жан-Клод Юнкер начело на Европейската комисия. На извънредния форум трябва да се договори още кои ще оглавят и останалите висши органи на ЕС – Европейския съвет, Европейския парламент, Европейската централна банка, както и да изберат топдипломат на съюза, който да отговаря за външната политика. Министър-председателят неведнъж е казвал, че България продължава твърдо да стои зад кандидата на ЕНП Манфред Вебер, който със социалиста Франс Тимерманс и кандидатката на \"Обновете Европа\" Маргрете Вестагер са основните претенденти за поста. Въпреки това на предишната неформална сбирка на съвета в Брюксел Борисов даде да се разбере, че лидерите обсъждат и план Б – начело на ЕК да застане човек извън т.нар. шпиценкандидати. Именно затова се заговори и за имената на главния преговарящ по Брекзит Мишел Барние, бившия еврокомисар по бюджета Кристалина Георгиева и хърватския премиер Андрей Пленкович. Според анализаторите ситуацията е твърде сложна и е възможно преговорите да отидат в задънена улица, като има и вариант лидерите да се разберат само за шефските постове на ЕП, ЕЦБ и други, а да оставят въпроса за председател на ЕК за след това. Като довод се изтъква, че мандатът на комисията изтича едва в края на октомври, а ЕП трябва да има председател още следващата седмица. ЕП трябва да се конституира на 2 юли, а на 3-ти депутатите трябва да гласуват кой да го оглави. Междувременно пред Нова телевизия темата коментира и евродепутатът от ГЕРБ Емил Радев. На въпрос дали има вероятност да се стигне до задънена улица Радев отговори, че ако сега няма конкретно решение, трудно ще се стигне до консенсус в сряда. „Крайно време е на извънредния съвет да се постигне съгласие. Вариантите не са кой знае колко много. Надявам се да се стигне до консенсус, за да може европейските институции да работят нормално“, каза Радев. Той обаче не смята, че Манфред Вебер е отпаднал все още от съревнованието. Относно възможностите следващият председател на ЕК да е Кристалина Георгиева евродепутатът обясни, че всеки има шанс. В предходните две заседания бе установено, че нито един от предварителните кандидати не събира необходимото мнозинство. Европейският съвет не е длъжен да излъчи някой от водещите кандидати. Ако не се постигне единодушие, решението може да бъде взето с квалифицирано мнозинство. Когато Европейският съвет приеме решение, ЕП трябва да го потвърди с абсолютно мнозинство от поне 376 гласа. Ако се стигне до отхвърляне, започва да тече срок от един месец, в който съветът трябва да направи ново предложение на евродепутатите. Междувременно непосредствено преди съвета \"Ройтерс\" съобщи, че шефът на Европейския съвет Доналд Туск е предложил поста на председател на ЕК да се даде на левоцентристкия политически блок. От изданието се позоват на германски съветник в ЕП, присъствал на разговори по темата. Туск се е срещнал с ръководителите на различните групи в ЕП. Той е предложил още европейските десноцентристи да вземат постовете на върховен представител на ЕС за външната политика и на ръководител на ЕП, разказва германският съветник в ЕП Тобиас Тойшер. Туск е предложил още центристкият алианс, който включва и партията на френския президент Еманюел Макрон, да получи председателския пост на Европейския съвет. На свой ред ДПА съобщава, че Туск е предложил име на социалдемократ за председател на Европейската комисия. Агенцията обаче не посочва конкретни имена, споменати от Туск. Това според изданието означавало, че германецът Манфред Вебер няма да получи поста, въпреки че Европейската народна партия получи най-много места в ЕП на евровота през май, отбелязва ДПА.", "date": "2019.06.30", "title": "Лидерите на ЕС на спешна среща за шефовете на ЕК и ЕП (ОБЗОР)"}
{"url": "https://www.monitor.bg:443/bg/a/view/arestuvaha-bashta-sled-signal-za-nasilie-ot-sina-mu-169275", "text": "40-годишен мъж е задържан в Разград, след като 15-годишният му син подал сигнал в полицията за насилие срещу него. Момчето съобщило, че бащата упражнявал системен физически тормоз и над другите си деца. По случая е образувано досъдебно производство. Според Наказателния кодекс, ако телесната повреда е лека, наказанието е затвор до 1 година или пробация; ако е средна – от 2 до 10 години; ако е тежка – от 3 до 15 години.", "date": "2019.06.30", "title": "Арестуваха баща след сигнал за насилие от сина му"}
{"url": "https://www.monitor.bg:443/bg/a/view/djulian-mur-s-pocheten-kristalen-globus-ot-karlovi-vari-169278", "text": "Актрисата Джулиан Мур получи почетната награда „Кристален глобус“ за принос в световното кино на церемонията за откриването на международния филмов фестивал в Карлови Вари. Звездата от „Буги нощи“, „Краят на аферата“, „Часовете“, „Дивашка благодат“, „Все още Алис“ и други паметни ленти пристигна в Чехия заедно със съпруга си, режисьора Барт Фройндлих, с чийто филм „След сватбата“ беше открит кинофестивалът. Американската актриса Джулиан Мур има награда „Оскар“ (2014) за играта си във филма „Все още Алис“, в който се превъплъщава в жена, болна от алцхаймер. С ролята си в „Карта на звездите“ година по-рано пък печели отличието за най-добра актриса на кинофестивала в Кан. Същия приз тя има и от Берлинале – за „Часовете“ (2002). В основната конкурсна програма на 54-ия кинофестивал в Карлови Вари ще се състезават 12 филма. Те ще претендират за главната награда на филмовия форум „Златен кристален глобус“. На феста в известния курорт в Западна Чехия ще бъдат представени общо над 180 заглавия. Актьорът Кейси Афлек, който спечели награда от миналогодишното издание на форума, ще се върне на него, за да представи филма си „Светлина на живота ми“. Кинофестът в Карлови Вари ще продължи до 6 юли.", "date": "2019.06.30", "title": "Джулиан Мур с почетен „Кристален глобус“ от Карлови Вари"}
{"url": "https://www.monitor.bg:443/bg/a/view/njama-povdignato-obvinenie-sreshtu-zadyrjan-t-specialist-169285", "text": "  „Няма повдигнато обвинение срещу задържания за 24 часа по закона за МВР на 27 юни IT-специалист от Стара Загора Петко Петков, задържането е било по образувано досъдебно производство за евентуално източване на лични данни от електронна база. Петков е освободен, няма наложена мярка за неотклонение срещу него.“, съобщи окръжният прокурор на Стара Загора Дичо Атанасов. Петков, беше задържан около 16,00 часа  на входа на съдебната палата от представители на „Икономическа полиция“ на излизане от друго съдебно дело, коментира адвокатът на старозагореца Емил Георгиев. След изтичането на 24-часовото задържане  на 28 юни той е бил поканен на разговор в ОД на МВР-Стара Загора в присъствие на адвокат Гергана Маджарова, по думите й  разпитът е трябвало да бъде в качеството му на свидетел по досъдебно производство, при което той е отказал да дава обяснения. „Не зная защо при освобождаването на клиента му бяха иззети личният мобилен телефон и лаптопа му, предполагам че те предстои да му бъдат върнати.“, лаконично сподели Маджарова. До задържането на Петко Петков се стигна след като публикува на личния си профил във Фейсбук видео как с помощта на разработена от него програма прониква в база данни на община Стара Загора от електронна платформа, разработена и поддържана от „Информационни системи“ АД. По думите му във видеото това показвало, че разработчиците на платформата не са сторили необходимото , за да защитят личните данни на над 240 000 души. Час по-късно достъпът до системата за записване в старозагорските детски градини беше спряна по претекст, че предстои извършване на проверка. Късно следобед на 28 юни от Информационни системи АД разпространиха официално съобщение за инцидента в Стара Загора /такъв е имало във Варна и Русе/ , в който се казва:“ Извършеният преглед на сигурността на системата показа, че не е идентифициран достъп до данните, поддържани от самата система и няма неоторизирани промени в базата данни; извлечени са лог файловете от web сървъра и е извършен анализ на заявките към него за достъп до функционалността за извличане на данни.“. Индиректно разработчиците признават, че проблем все пак  е имало, защото им се е наложило да инсталират нова  версия на програмата.“ От профила си във ФБ Петко Петков съобщи:“Да, засега (и за дълго) ме оставиха без лаптоп и телефон, което доста ще затрудни комуникацията и работата ми през следващите седмици, като основно може да се свържите с мен на мейл или в messenger :/ Няма да коментирам по същество случката, докато не се изяснят детайлите около разследването, но за по-развълнуваните, опитах \"най-правилният\" начин, който по моя преценка (и осъзнат риск) да има минимални неприятни последици за всички, ако изобщо има, както и е бил възможен изобщо. Благодаря и на всички, за които темата беше водеща в последните няколко дни и е предизвикала интерес, че споделихте новината и за дебата, който предизвикахте. Той беше най-важният, първо за да осъзнаем важността от подобен тип работа и второ мащабите на проблемите, които може да има в следствие на такъв тип пропуск. В тази връзка само ще добавя, че решението за превантивно спиране беше най-доброто възможно и конкретно търсено, както и че автора на платформата беше изяснен, много след като темата беше повдигната.“", "date": "2019.06.30", "title": "Няма повдигнато обвинение срещу задържан ІT- специалист"}
{"url": "https://www.monitor.bg:443/bg/a/view/treto-zlato-za-bylgarija-ot-igrite-v-minsk-169286", "text": "Състезателката по карате Ивет Горанова спечели златен медал в категория до 55 килограма в дисциплината \"кумите\" на Европейските игри в Минск. На полуфиналите Горанова надделя с \"кикен\" след отказване на Дженифър Варлинг от Люксембург, а в спора за златото тя надви Анжелика Терлюга (Украйна) с 4:3. Това е трети златен и общо 18-и медал за България от игрите в Минск, които ще бъдат закрити официално по-късно днес.", "date": "2019.06.30", "title": "Трето злато за България от игрите в Минск"}
{"url": "https://www.monitor.bg:443/bg/a/view/rokadi-v-bsp-7-novi-v-izpylnitelnoto-buro-169282", "text": "С обновен състав е изпълнителното бюро на БСП, след като част от членовете бяха сменени, а самият орган бе разширен с близо една трета. Рокадите стават броени дни след конгреса на БСП, на който соцлидерът Корнелия Нинова все пак остана на поста си. Промяната в соцръководството бе одобрена на пленум , който се проведе в неделя на „Позитано“ 20. На него депутатът Валери Жаблянов беше изваден от състава на Изпълнителното бюро, а нови 7 души стават негови членове. Така от настоящия състав от 15 души, то вече наброява 21. Отстраняването на Жаблянов бе предложено лично от Корнелия Нинова и одобрено с 61 гласа „за“ и 23 гласа „против“. Сред мотивите за искането са нарушен екипен принцип, липса на активност в идейните дискусии, както и неучастието му в Парламентарната асамблея на Съвета на Европа. Новите членове са Весела Лечева, Асен Гагаузов, лидерът на младежката структура Николай Бериевски, зам.-шефката на Столичния общински съвет Милка Христова и депутатите Георги Свиленски, който Манол Генов и Стоян Мирчев. Нинова аргументира разширяването с мотива, че по този начин става по-голям и кръгът на лицата, които вземат решения за партията. Тя поиска и повече депутати в Изпълнителното бюро, за да се подобри връзката с парламентарната група, както и повече представители на местната власт. „В БСП настъпиха дълбоки промени през последните месеци и дори години. Критичното мнение се отстранява с всички възможни средства. Политиката, която се води от председателката, деформира всички вътрешни механизми за контрол в партията. Постепенно се установява едноличен режим на управление\", коментира самият Жаблянов преди заседанието. Зам.-председателят на БСП Кирил Добрев пък ще оглави Националния предизборен щаб на партията за местните избори. По времето на пленума Нинова предложила още да се създаде Национален дискусионен клуб за идеология и демокрация, в който да бъдат поканени различни леви партии, движения и институти. Очаква се начело на клуба да застане Янаки Стоилов, като самият клуб да замени като функция комисията по идеология, която досега се оглавяваше от Жаблянов.", "date": "2019.06.30", "title": "Рокади в БСП, 7 нови в Изпълнителното бюро "}
{"url": "https://www.monitor.bg:443/bg/a/view/bylgarskata-anna-karenina-gostuva-v-rodnoto-mjasto-na-tolstoj-169279", "text": "Спектакълът “Анна Каренина“ на театър „София“ ще гостува на 5 юли в родното място на Лев Николаевич Толстой в рамките на Международния театрален фестивал „Толстой уикенд“ в имението на писателя Ясна поляна край град Тула в Русия. Драматизацията и режисурата на спектакъла са на Николай Поляков (награда на Съюза на артистите в България „Икар 2017“ за най-добра режисура), а в главната роля се превъплъщава младата, но вече утвърдена актриса Мила Банчева. На сцена на открито, сред гора, ще бъде впечатляващата среща на българската „Анна Каренина“ с 1200 зрители. В програмата на фестивала са включени над 30 събития, сред които 3 постановки по романа “Анна Каренина”, спектакъл по повести на Толстой, куклен спектакъл и музикален спектакъл по спомени на местни жители на Ясна поляна за Толстой и за времето, в което е живял. Проект на Музея за съвременно изкуство ПЕРММ ще въвлече деца в приключението да нарисуват Толстой, но не като велик писател, а като обикновен жител на Ясна поляна със своите специфични занимания в ежедневието.  ", "date": "2019.06.30", "title": "Българската „Анна Каренина“ гостува в родното място на Толстой"}
{"url": "https://www.monitor.bg:443/bg/a/view/silvano-prandi-oshte-ne-sme-otbor-a-grupa-ot-igrachi-169264", "text": "Волейболните национали все още не са отбор, а по-скоро група от играчи, сподели селекционерът Силвано Пранди след загубата от Иран с 0:3 (-23, -23, -21) в Пловдив. В зала „Колодрума“ нашите стартираха с невероятна победа над САЩ с 3:1 в петък вечер, после отстъпиха на Иран, който игра с резервите си, а тази вечер от 20.40 ч. ще излязат за последния си мач от тазгодишното издание на Лигата на нациите срещу Сърбия. \"Волейболът е игра на взаимодействието. Истината е, че Иран бе много по-добър противник от САЩ. Представихме се по-добре на посрещане и в атака и комуникацията ни бе по-добра. Иран обаче играе много, много добър волейбол. Това е най-силният съперник, който срещнахме до момента в турнира, коментира след срещата Пранди. - Съгласен съм, че ни липсваше емоция. Но ние все още не сме отбор, а по-скоро група от играчи. Когато станем отбор, тогава ще се появят и тези емоции. Мисля обаче, че получихме един добър урок от иранците и ще има неща, върху които да се замислим“, допълни селекционерът. Той обяви, че вече има идея на кои волейболисти ще разчита за олимпийската квалификация, но ще обяви имената им, когато дойде времето. Във Варна от 9 до 11 август нашите приемат Бразилия, Египет и Пуерто Рико в спор за една директна квота за Токио 2020. Именно състоянието на отбора за тези важни мачове притеснява и либерото Теодор Салпаров, който се присъедини към състава за турнира в Пловдив. „Когато нямаме тежест за оставане в Лигата след победа над САЩ, нямаме шансове за финалите, нищо не ни тежи и сме освободени, трябва да печелим, а не ни се получи. Това малко ме притеснява, защото въпросът е когато дойдат мачовете под напрежение, като дойде квалификацията и тогава трябва да биеш задължително, колко по-тежко ще бъде в главите на отбора?\", коментира Салпаров пред MAX Sport 1 след загубата от Иран. Преди последния кръг от груповата фаза ясно е, че във финалната шестица в Чикаго освен домакините от САЩ ще играят и отборите на Бразилия, Иран, Русия, Франция и Полша.  ", "date": "2019.06.30", "title": "Силвано Пранди: Още не сме отбор, а група от играчи"}
{"url": "https://www.monitor.bg:443/bg/a/view/cska-ne-uspja-da-spre-shahtior-169284", "text": "След като преди 4 дни шампионът на България „Лудогорец“ загуби с 0:3 от украинския „Шахтьор“, поражение срещу тима от Донецк записа и вицешампионът ЦСКА. „Червените“ паднаха с 0:1 и могат да съжаляват, че не стигнаха поне до равенството, тъй като техен гол на Али Соу бе отменен заради спорна засада. Единственото попадение бе дело на 18-годишния Сикан в десетата минута. ЦСКА игра без петима титуляри, които пропуснаха мача заради здравословни проблеми. Капитанът Николай Бодуров има възпаление на ухото , Жанио Бикел е с настинка, а Енрике Рафаел е с лека контузия и предстои да му бъде направен преглед. Иван Турицов и Илия Шаламанов лекуват травми и също не бяха на разположение на треньорското трио Димитър Пенев, Добромир Митов и Люпко Петрович. За „Шахтьор“ пък не игра бившият нападател на ЦСКА Жуниор Мораес, който бе в основата на победата над „Лудогорец“. След мача от ЦСКА използваха официалния сайт за благодарност към десетките фенове, които пътуваха до базата на тима, за да подкрепят любимците си в контролата. „Армейците“ се радваха на песни и скандирания през всичките 90 минути от сериозна агитка, съставена основно от фенклуба на тима в Мюнхен. Мачът с „Шахтьор“ бе четвърта лятна проверка за ЦСКА и общо трета на австрийска земя. Преди срещата с украинците „червените” спечелиха с по 3:0 срещу “Локомотив“ (ГО) и “Прибрам”, а преди няколко дни загубиха с 0:1 от “Ференцварош”. В последната контрола в Австрия ЦСКА ще се изправи срещу местния шампион “Ред Бул” (Залцбург). Мачът е на 3 юли (сряда) от 19:30 часа българско време на стадиона в Saalfelden.", "date": "2019.06.30", "title": "ЦСКА не успя да спре \"Шахтьор\""}
{"url": "https://www.monitor.bg:443/bg/a/view/jenata-na-premiera-na-oae-izbjaga-v-evropa-s-decata-i-40-miliona-dolara-169273", "text": "Принцеса Хая ал-Хюсейн — една от шестте съпруги на владетеля на Дубай шейх Мохамед ал-Мактум го е напуснала, избягала е в чужбина, като при това е взела със себе си децата и достатъчно голяма сума пари – близо 40 милиона долара, съобщи британската преса. Твърди се, че принцеса Хая не е била виждана от февруари и е избягала в Германия със сина и дъщеря си, където е поискала убежище и подала молба за развод. Това предизвика дипломатическа криза между Германия и Обединените арабски емирства, където Мохамед ал-Мактум е вицепрезидент и премиер. Емирът е помолил властите в Берлин да върнат 45-годишната принцеса, 7-годишният син Зайед и 11-годишната им дъщеря Джалила. Германските власти отказали. Затова се наложило принцесата да се обърне със същата молба към британските власти и да се засели в Лондон. Хая ал-Хюсейн е родена на 3 май 1974 г., дъщеря е на йорданския крал Хюсеин и третата му съпруга кралица Алия. Завършва Оксфордския университет със специалност \"Философия, политически науки и икономика\". В миналото е била професионална състезателка по конна езда, член е и на Международния олимпийски комитет. Шейх Мохамед бин Рашид ал-Мактум или само шейх Мохамед е роден на 22 юли 1949 г. Той е министър-председател и вицепрезидент на Обединените арабски емирства, както и емир на Дубай. През юни 2010 г. богатството му се оценява от сп. Forbes на 12,3 млрд. американски долара.", "date": "2019.06.30", "title": "Жената на премиера на ОАЕ избяга в Европа с децата и 40 милиона долара"}
{"url": "https://www.monitor.bg:443/bg/a/view/urugvaj-otpadna-s-duzpi-ot-kopa-amerika-greshnikyt-suares-ridae-169266", "text": "Невероятна драма видяха зрителите на четвъртфиналния мач от Копа Америка между Уругвай и Перу. „Урусите“ вкараха цели три гола в редовното време, но всички те бяха отменени, а накрая Перу се класира за полуфиналите след изпълнение на дузпи. В редовното време двубоят завърши при резултат 0:0. Веднъж гредата спаси Перу, а Луис Суарес бе големият грешник, след като единствен от всички изпусна своя удар при дузпите. Пропускът срина психически звездата на „Барселона“, който след последния съдийски сигнал избухна в плач и се опита да скрие лицето си във фланелката, но бе уловен от камерите. По-късно Суарес подмина репортерите и отказа коментар, а от тима му признаха, че всички играчи са приели изключително тежко отпадането. На полуфиналите Перу ще играе срещу шампиона Чили, а другият финалист ще бъде определен от директния сблъсък между фаворитите Бразилия – Аржентина.", "date": "2019.06.30", "title": "Уругвай отпадна с дузпи от Копа Америка, грешникът Суарес ридае"}
{"url": "https://www.monitor.bg:443/bg/a/view/na-krivite-eksperti-na-demokratichna-bylgarija-peevski-im-kriv-169262", "text": "Познавате ли експерта от „Демократична България” Е. Г.? Не сте и подозирали за съществуването му? Спокойно, не сте единствените. Това е един от Фейсбук капацитетите на партията, лансиран от кръга „Капитал” като експерт по време на протестите срещу правителството на Орешарски. Никому незнаен юрист, чието главно достойнство е, че се е завърнал в България, за да я „оправи“, както разбираме от представянето му в програмно интервю за една от протестърките на служба при олигаршата Галя Прокопиева преди години. Та този експерт, който може да бъде потърсен и намерен в социалните мрежи, където разгръща експертния си талант, е изтропал компетентното си мнение за медийния закон на Пеевски. Разбираемо, от това живо се интересуват от финансирания от банкера беглец Цветан Василев сайт „Фрогнюз”, където моментално препечатват статуса на Фейсбук активиста - юрист. За да не влизаме в подробности, обобщаваме мнението на „експерта” накратко – абсурд и драконовска мерка, според този върхов юридически капацитет и любител коментатор на медийните закони, е да се обявяват грантовете и даренията за сайтовете. Иначе казано – според него колкото по-непозрачна е собствеността на медиите, толкова по-добре. Обяснено с някой и друг юридически термин за по-голяма тежест и представителност. Всеизвестно е, че Фейсбук бъка от разбирачи на всякакви теми. Всичкологът Е. Г. не е изключение. За разлика от масата лаладжии обаче, той се цели по-нависоко. Дежурна кандидатура е за всякакви избори. Избирателите не го припознават, затова няма друг шанс, освен да си помпа самочувствието с Фейсбук статуси, с надеждата, че някой заблуден сайт, като „Фрогнюз” в случая, ще го отрази, за да получи двайсетсекундната си мимолетна слава. Колкото по-криво е мнението му, толкова по-прав е. Всички грантаджии и медийни касички на задкулисието ще се съгласят, че регулацията е гадост, абсурд, драконовска мярка, и каквото още се сетят. Всеизвестно е също, че „Демократична България” бъка от кариеристи. Фейсбук активистът Е. Г. (с рождено име Емил Георгиев) не е изключение. Той е първият председател на вече несъществуващага политическа партия ДЕОС. Тази формация за кариеристи с лява ориентация (в модерния смисъл) стартира през 2014 г. Две години по-късно Е. Г. подаде оставка, а на негово място се изтъпани Виктор Лилов. След избухнал скандал около подреждането на листите за парламентарните избори обаче Виктор Лилов беше наказан с „най-демократичната форма” в наше време – изключване от партията. Предшественикът му обаче не е застрашен от такава съдба. След разтурянето на ДЕОС за него, както и за всички подобни кариеристи, веднага се намери местенце. Така той бе включен в експертния екип за алтернативни политики на \"Демократична България\". Вероятно няма изненадани, че този високо ценен от демократите капацитет, съвсем естествено е член на грантаджийската инициатива „Правосъдие за всеки“ и на сдружение „Либерални идеи за България и Европа“. Така че катастрофата на евроизбори 2019, където го бяха чучнали за кандидат точно зад екозеления преброител на бръмбари и гугутки Тома Белев, няма да е последния опит да бъде кандидатиран за нещо си. А докато не си намери мястото, Фейсбук е точното място за него. За Футболното първенство нещо да каже? Само да не пропусне да спомене и там името на депутата и издател на „Телеграф медиа” Делян Пеевски, защото иначе може и да не го забележат в морето от глупости.", "date": "2019.06.30", "title": "На кривите „експерти” на „Демократична България” – Пеевски им крив"}
{"url": "https://www.monitor.bg:443/bg/a/view/grigor-kuponjasva-sys-serena-v-london-169267", "text": "Григор Димитров и Серена Уилямс бяха сред специалните гости на дизайнера Върджил Абло по време на организираното от него парти \"Live at the Nightclub\" в Лондон, съобщи bTV. Абло отдели време да се снима с всеки от знаменитите си гости, преди да се качи зад пулта и да започне сам да пуска музиката на събитието. Българинът и 37-годишната американка позираха заедно с него, а снимката по-късно се появи в профила на Димитров в Инстаграм. В петък Димитров загря за първия си мач на \"Уимбълдън\" с победа в демонстративния турнир The Boodles Challenge. Българинът се наложи над Филип Крайнович с 6:3, 7:6. Днес той ще излезе за първия си мач на „Ол Ингланд клъб“ срещу 85-ия в света французин Корентен Муте. Мачът им е трети в програмата на корт №15, където срещите започват в 13:00 ч. наше време. Миналата година Димитров регистрира загуба на старта от Стан Вавринка, а най-доброто му постижение в турнира е полуфиналът през 2014 г.", "date": "2019.06.30", "title": "Григор купонясва със Серена в Лондон"}
{"url": "https://www.monitor.bg:443/bg/a/view/sauditska-arabija-prognozira-udyljavane-s-9-meseca-na-sdelkata-opek-169263", "text": "Сделката ОПЕК+ за ограничаване на добивите на петрол в картела и няколко страни извън него ще бъде удължена с 9 месеца. Това прогнозира в неделя министърът на енергетиката на Саудитска Арабия Халед ал Фалех, цитиран от Reuters. Според него търсенето на нефт леко намалява, но е на добро ниво. Той смята още, че удължаването на ОПЕК+ ще доведе до намаляване на натрупаните сега запаси от въглеводорни суровини в света. Сделката датира от декември 2018 г. и срокът й изтече на 30 юни. По нея ОПЕК и страни извън картела съкратиха добивите с 1,2 млн. барела дневно.", "date": "2019.06.30", "title": "Саудитска Арабия прогнозира удължаване с 9 месеца на сделката ОПЕК+"}
{"url": "https://www.monitor.bg:443/bg/a/view/556-mln-evro-dostiga-onlajn-tyrgovijata-u-nas-prez-2019-g-169265", "text": "Онлайн търговията продължава стабилния си ръст в световен мащаб - всяка година с по 12%. В България цифрите са малко по-скромни - около 8% годишен ръст. Очаква се обаче през 2019 г. стойността й да достигне 556 млн. евро. Това каза Ангел Ангелов, мениджър на фирма за реклама в мрежата, цитиран от Investor.bg. Според него голяма част от онлайн търговията заемат дрехите (около 40%), които са водещ отрасъл, като след тях е електрониката, посочи Ангелов. Тенденциите са насочиха в тази посока още преди 15 години с навлизането на „умни“ решения и „умни“ устройства на пазара, добави той. Ангелов коментира и начините, които се използват за заплащане при онлайн покупки, като отбеляза, че все повече приложения се внедряват в тази насока. „Хората у нас са малко по-скептични и предпазливи, но дебитните и кредитните карти вече доста се използват“, посочи бизнесменът. Той посочи още,че повече инвестиции се правят от онлайн магазините и компаниите, занимаващи се с обработка на данни, за събирането на информация за клиентите и взимането на „умни“ решения, т.е. персонализиране на самата покупка. Той обясни и основните принципи на ретаргетирането.", "date": "2019.06.30", "title": "556 млн. евро достига онлайн търговията у нас през 2019 г."}
{"url": "https://www.monitor.bg:443/bg/a/view/british-petrolium-iska-djal-ot-operatora-na-tanap-169268", "text": "British Petrolium (BP) подаде заявка за участие в компанията оператор по експлоатацията на Транс-Анадолския газопровод (TANAP), съобщи в неделя азербайджанската агенция Trend. Основните партньори в проекта държавната компания на Азербайджан (SOCAR) и турската BOTAS имат договорка за създаване на компания оператор на паритетни начала, сходна с тази на работещата от години за нефтопровода Баку-Тбилиси-Джейхан. BP едва неотдавна се включи в процеса и засега не е ясно от чий 50-процентен дял ще бъде взета част, за да може и британският енергиен гигант да получи квота. Според съобщението на смесената фирма между SOCAR и BOTAS, въпросът все още се обсъжда. Първата част на газопровода TANAP започна търговски доставки на природен газ за клиенти в Турция точно преди година. Синьото гориво се включва във вътрешната газопреносна система на страната в района на Ескишехир, намиращ се югоизточно от мегаполиса Истанбул. От 15 април 2019 г. започна и вече завърши запълването на тръбите с газ на съоръжението и до турско-гръцката граница. На практика всичко е готово за доставки на природен газ от находището\"Шах Дениз 2\" в Каспийско море до Южна Европа и остава само завършването на Транс-Адриатическия газопровод (ТАР), което планирано за догодина.", "date": "2019.06.30", "title": "British Petrolium иска дял от оператора на TANAP"}
{"url": "https://www.monitor.bg:443/bg/a/view/otnovo-iznenadi-za-potrebitelite-na-lidl-169271", "text": "Lidl отново ще изненада своите потребители с възможност за вълнуващи награди в началото на лятото. През юли веригата ще зарадва 33 от своите клиенти с Lidl ваучери, всеки на стойност 3000 лв. Кампанията се организира за втора поредна година от Лидл България, като през 2018 г. хиляди потребители пробваха своя късмет и се съревноваваха за примамливата награда. Всички желаещи да се преборят за една от наградите трябва да пазаруват през юли в магазините на веригата в страната за минимум 33 лв. и да регистрират своята бележка на www.lidl.bg/3000. Щастливците ще бъдат избрани на случаен принцип след края на играта. Ваучерите могат да бъдат използвани многократно и късметлиите могат да се радват на любимите си Lidl продукти до изчерпване на сумата. По този начин веригата цели да зарадва за лятото своите потребители, както и всички, които показаха високото си доверие към Lidl продуктите в проведеното проучване по-рано през годината. В началото на 2019 г. компанията проведе най-големия вкусов тест на собствени марки, направен от IPSOS България по метода на т.нар. сляп тест (blind test), при който тестващите не виждат опаковките на продуктите и не разполагат с информация за марка или производител, за да може оценката им да бъде безпристрастна. В проучването участваха 4600 респондента от 6 областни града, които тестваха 199 продукта от 24 собствени марки. Резултатите показаха, че 86% от българите одобряват вкуса на собствените марки на Lidl, а 81% биха препоръчали на свои близки, познати и приятели да опитат тествания от тях продукт. Играта „Спечели 3000 лв. за пазаруване в Lidl“ продължава от 1 до 31 юли 2019 г. В рамките на този период всеки желаещ може да участва неограничен брой пъти, като всеки път трябва да регистрира различен касов бон. Всеки от участниците следва да запази касовата си бележка и да представи копие от нея при получаване на награда, в случай, че бъде изтеглен като победител. Печелившите участници ще бъдат определени и анонсирани в началото на август. Повече информация и пълните условия на играта може да откриете на www.lidl.bg/3000.", "date": "2019.06.30", "title": "Отново изненади за потребителите на Lidl"}
{"url": "https://www.monitor.bg:443/bg/a/view/cenata-na-unajted-padna-s-nad-1-miliard-liri-169261", "text": "Стойността на английския футболен гранд “Манчестър Юнайтед” на Нюйоркската бондова борса е паднала с над 1,2 милиарда лири след колебливия последен сезон на отбора, пише \"Мирър\". През авугст миналата година акциите на клуба от \"Олд Трафорд\" се търгуваха за 21.82 лири, а на последната сесия ценните книжа струваха по едва 14.24 лири. Това означава, че стойността на “Манчестър Юнайтед” е паднала от 3,51 милиарда лири на около 2,25 милиарда лири. Отборът не успя да спечели трофей през 2018/2019, като завърши на шесто място във Висшата лига на 32 точки зад шампиона “Манчестър Сити”, а с това няма да играе в за Шампионската лига догодина. Феновете на “Юнайтед” от доста време са в конфликт със собствениците на клуба от американското семейство Глейзър, което закупи тима за 790 милиона лири през 2003 година, а слабите резултати могат да активират нови протести срещу ръководството, пишат още медиите в Англия.", "date": "2019.06.30", "title": "Цената на „Юнайтед“ падна с над 1 милиард лири"}
{"url": "https://www.monitor.bg:443/bg/a/view/pityr-kuruvita-kani-na-ostrovni-pirshestva-169171", "text": "Страстта на Питър Курувита към кулинарните пътувания го тласка към едно вълнуващо пътешествие из съседните островни държави. Това води до създаването на поредицата „Островни пиршества с Питър Курувита“. Все още под влияние на скорошното си посещение в Шри Ланка, Питър поема по неотъпканите пътеки в един малък, но пък изключително богат на културно разнообразие, географски регион. На островните пиршества ще станат свидетели и българските зрители от 4 юли от 13 ч. по 24KITCHEN. Курувита ще посети острови, разположени между Филипините и Индонезия, а след това ще се отправи към Вануату, преди да се озове в живописния район на островите Кук. Той ще научи тайните на местната кухня, съдържаща обилно количество морски храни, включително индонезийска риба тон с къри, филипинска кисела супа и тихоокеански рак. Свинското също е популярно измежду югоизточните азиатски нации - приготвено на шиш, особено за специални семейни събития.", "date": "2019.06.30", "title": "Питър Курувита кани на островни пиршества "}
{"url": "https://www.monitor.bg:443/bg/a/view/sinja-bylgarija-pochete-pametta-na-gundi-i-kotkov-169272", "text": "Изпълнителният директор на “Левски” Павел Колев и клубните легенди Кирил Ивков, Добромир Жечев, Воин Войнов и Георги Цветков бяха сред хората, почели паметта на Георги Аспарухов и Никола Котков Днес се навършват 48 години от смъртта на Гунди и Котето, които на 30 юни 1971 година катастрофират в прохода Витиня на път за Враца. Вдовицата на Аспарухов Величка Маркова също присъства на церемонията на Централните софийски гробища, както и много фенове на “Левски” от различни възрасти. Междувременно „сините“ продължават с лятната си предсезонна подготовка в Австрия. Сутрешната тренировка бе пропусната от вратаря Николай Михайлов, който обаче се очаква да е на линия за днешната контрола с „Тюркгюджю-Атаспор” (Мюнхен). Последното ново попълнение на столичани Дени Алар продължава да се готви по индивидуална програма, като отново не се появи на тренировъчния комплекс, а остана във фитнеса.", "date": "2019.06.30", "title": "„Синя“ България почете паметта на Гунди и Котков"}
{"url": "https://www.monitor.bg:443/bg/a/view/simvolichna-blokada-na-izhoda-na-sofija-s-iskane-za-reversivno-dvijenie-169253", "text": "Символична блокада ще направят днес в 17 часа жителите на селата Владая, Драгичево, Мърчаево, Рударци и Кладница. Протестът ще е на път Е-79 на изхода от София, съобщават от организационния комитет. Спирането на движението ще е за 3-4 минути. Протестът е с две категорични искания за изграждане на постоянна система за реверсивна организация на движението и за решаване на проблема с по-бърз и ефективен начин на изход от село Драгичево в посока София. В петък представители на АПИ и на протестиращите се срещнаха и се договориха тези проблеми да бъдат решени. Въпреки това протестиращите ще излязат на пътя, защото обещанията, които са им давани досега не са спазени. Живеещите в столичния квартал Княжево обаче са против реверсивното движение, защото пътните превозни средства натоварват улиците на квартала.", "date": "2019.06.30", "title": "Символична блокада на изхода на София с искане за реверсивно движение"}
{"url": "https://www.monitor.bg:443/bg/a/view/na-kulata-kolonite-veche-sa-ot-dvete-strani-169255", "text": "   На ГКПП-Кулата колоните от камиони, автобуси и леки коли вече са от двете страни на граница. За влизане в Гърция опашката се е проточила на около 2 км, а току-що влезли  в България се оплакаха, че още преди  Промахон до Кулата колоната е около 4 км, като непрекъснато расте.    Шефът на Гранична полиция гл. комисар Светлан Кючуков каза за радио Благоевград, че един автомобил се обработва за 30 секунди: „Забавяне се получава, защото много  годители с деца, които влизат в Гърция без другия родител от незнание не носят копие от декларацията със съгласието  на отсъстващия родител. Само за последното денонощие 436 родители не са носили такова копие“, обясни шефа на Гранична полиция.    От няколко години в Благоевград се наложиха еднодневните пътувания до Беломорските плажове, отганизирани от турагенции. Сутрин автобусите  тръгват в 06:00 часа, а вечер се връщат в 20:00. Водачка на такива плажуващи туристи каза, че не вижда начин как да се ускори преминаването на граничниа пункт, при този наплив на туристи не само от България: „Чакането е с часове, много е изнервящо. А летните отпуски на хората тепърва започват. Може би ще тръгваме от Благоевград  вече в 04:00 часа. Навръщане довечера сигурно пак  ще чакаме с часове “, каза с неудоволствие представителката на турагенция.", "date": "2019.06.30", "title": "На Кулата колоните вече са от двете страни"}
{"url": "https://www.monitor.bg:443/bg/a/view/samo-za-sedmica-jajcata-na-edro-skochiha-s-12-5-169254", "text": "За последната седмица яйцата по борсите в страната отчетоха рекордно поскъпване от 12,5%, сочат данните на Държавната комисия по стоковите борси и тържищата (ДКСБТ). Средната им цена е скочила от 18 ст. на 20 ст. за бройка и на практика те са на нивото от средата на миналата година. При плодовете на седмична база са поевтинели само черешите (-12,5% до 2,30 лв./кг) и ябълките (-3.3% до 0.84 лв./кг). Поскъпване е отчетено при ягодите (+4,8% до 3,74 лв./кг), лимоните (+4,5% до 2,54 лв./кг) и бананите (+0,5% до 2,17 лв./кг). Спрямо миналата година по същото време най-много са поевтинели ябълките с 0,66 лв. от 1,55 лв./кг, следвани от лимоните с 0,39 лв. от 2,93 лв./кг. Поскъпнали са черешите с 0,32 лв. от 1,98 лв./кг и бананите с 0,09 лв. от 2,08 лв./кг. Спрямо по-миналата седмица е регистрирано значително поевтиняване на едро на вносните краставици с 14,4% до 2,0 лв./кг. Следват: зелето (-7,1% до 0.39 лв./кг); зрелият кромид лук (-3,4% до 1,15 лв./кг); пресните картофи (-3,2% до 0,92 лв./кг); доматите от внос (-2,5% до 1,16 лв./кг); оранжерийните краставици (-1,9% до 1,03 лв./кг); морковите (-1,2% до 0,84 лв./кг); оранжерийните домати (-1,2% до 1,59 лв./кг). На годишна база, спрямо цените от 29 юни 2018 година, ДКСБ отчита поевтиняване при: морковите с 0,49 лв. от 1,33 лв./кг; оранжерийните краставици с 0,17 лв. от 1,20 лв./кг; зелената салата с 0.11 лв. от 0.65 лв./кг и оранжерийните домати с 0,03 лв. от 1,62 лв./кг. Поскъпнал е най-много зрелият кромид лук с 0,39 лв. до 0,76 лв./кг, следван от пресните картофи с 0,29 лв./кг.", "date": "2019.06.30", "title": "Само за седмица яйцата на едро скочиха с 12,5% "}
{"url": "https://www.monitor.bg:443/bg/a/view/pluvec-stana-pocheten-grajdanin-na-pavlikeni-169256", "text": "Плувецът Антъни Иванов е новият почетен гражданин на Павликени. По случай 76-та годишнина от обявяването на града с плакети бяха отличени управителят на МБАЛ-Павликени, Ренета Кръстева и педагогът Григор Неделчев.  Тържеството започна с издигането на знамената на Република България, Европейския съюз и Община Павликени  „Под закрилата на светите апостоли Петър и Павел градът ни се разраства и разхубавява, посреща хубави хора и дава уют на своите граждани. С всяка следваща година нашият общ дом добавя по нещо в историята си, но и гради важни придобивки за настоящето и бъдещето“, каза в официалното си слово кметът на Община Павликени инж.Емануил Манолов. Новият почетен гражданин Антъни Иванов се отличава за изключителните му постижения в спорта и подкрепата му към младите спортисти на Павликени. Той е израснал в града и поставил началото на спортната си кариера в ОФК „Павликени“, след което започва да тренира плуване. С баща си организират две възрастови групи от деца от Павликени и ги тренират. „Авторитетът на Антъни е стимул за децата от нашия град да тренират упорито и да постигат добри резултати“, мотивира инж.Манолов своето предложение. Празникът на Павликени уважиха народните представители Весела Лечева и Валентин Ламбев, заместник областните управители Детелина Борисова и Ивета Кабакчиева, аташето на Генералното консулство на Руската федерация в Русе Владимир Токтаев, кметове и секретари на общини, представители на държавни институции и други. Сред официалните гости бяха и делегации от румънския град Болдещ Скаени, водена от кмета Константин Букурую, и от полския град Ломжа, начело със заместник-кмета Анджей Стипулковски. Благослов за града отслужи митрополит Григорий.  Празничната програма завърши с концерт на Фолклорен ансамбъл „Пирин“ в Летния театър в Павликени.    ", "date": "2019.06.30", "title": "Плувец стана почетен гражданин на Павликени"}
{"url": "https://www.monitor.bg:443/bg/a/view/drama-s-izcheznalo-17-godishno-momiche-ot-sofija-169260", "text": "17-годишната Стефани Горнишка, която беше в неизвестност от сряда, беше открита невредима. Момичето се е видяло със своя приятелка и двете отишли в Осмо районно управление на МВР. Радостната новина съобщи майката на Стефани Цветелина Горнишка. Тя благодари на всички за подкрепата. По-рано днес социалните мрежи завряха от коментари и споделяния, че 17-годишната Стефани Горнишка от София е в неизвестност от сряда. За това алармираха нейни близки. От публикацията във \"Фейсбук\" става ясно, че момичето е било на концерт, след което не се е прибрала.Не са успели да се свържат с нея по телефона, тъй като е изключен. Вероятно от компютър е писала, че е на морето. От коментарите става ясно, че хората, с които е казала, че ще ходи на концерт, не са били с нея и не знаят нищо за случилото се. Момичето е било с тениска с емблемата на Банкя и дънки, носела и раничка от брезент. ", "date": "2019.06.30", "title": "Откриха невредимо изчезналото 17-годишно момиче от София"}
{"url": "https://www.monitor.bg:443/bg/a/view/ubit-i-chetirima-raneni-na-pytja-kraj-veliko-tyrnovo-169258", "text": "Един мъж загина, а четирима са ранени при верижна катастрофа на международния път Русе – Стара Загора между великотърновските села Самоводене и Поликраище. Инцидентът станал в събота около 21,00 ч. и в него участвали три леки автомобила. Според непотвърдена все още от полицията информаци, виновникът за мелето на пътя е водачът на „Фолксваген Голф”, който изведнъж навлиза в насрещното патно и забива автомобила си в „Опел Астра”, след като преди това удря леко друга кола. Най-тежко пострадал е водачът на „астрата”, мъж на 34 години от Несебър, който умира от раните си. В реанимация с опасност за живота е виновникът за произшествието. Шофьорът на третата кола е със съчетана травма и е настанен в едно от хирургичните отделения на великотърновската болница. Другите двама пострадали след прегледа, са изписани за домашно лечение. Причините за инцидента са в процес на изясняване. Според очевидци обаче голфът се е движел с много висока скорост. Заради катастрофата се наложи пътят временно да бъде затворен. Екипи на пътна полиция пренасочваха леките автомобили през съседното село Първомайци, а тежките камиони и автобуси изчакват на място до отстраняване на катастрофиралите возила и обработването на местопроизшествието.", "date": "2019.06.30", "title": "Убит и четирима ранени на пътя край Велико Търново"}
{"url": "https://www.monitor.bg:443/bg/a/view/razsejani-roditeli-vinovni-za-tapite-po-granicata-169259", "text": "Трафикът за Гърция в сравнение с м.г е увеличен с 25 на сто, а забавяне има и заради това, че родителите с деца не носят копия на декларациите, които представят. Копията правим ние, само вчера сме направили 436 такива. Това заяви директорът на „Гранична полиция” главен комисар Светлан Кичиков на брифинг вчера. Три трасета работят на ГКПП Кулата-Промахон, опашката от чакащи автомобили вчера по обяд бе 2 км, обработката на автомобил от ЕС отнема секунди. Призовавам пътуващите да ползват и останалите ГКПП с Гърция\", добави той. Обработката на един автомобил отнема не повече от 30 секунди. Бави ни това, че хората невинаги са си приготвили  Според Ива Илиева, представител на туристическа агенция, проблемът е от две седмици заради изискване документите на децата да минават през електронен четец за проверка. За последното денонощие през пункта са преминали над 10 000 автомобила. Всеки може да сметне с каква скорост са проверени тези автомобили, заяви гл.комисар Светлан Кичиков. Ние сме направили всичко възможно, преминали сме към ограничен режим на обработка на граждани на ЕС и не са сериозни коментарите на преминаващите, че нарочно се бави движението, за да не ходят българите на гръцкото море, добави още Кичиков. Проблеми вчера имаше и на турската граница. Почти не пускат коли от България за Турция. Вероятно има или срив в системата, или обстойни проверки на багажа. Заради строгите проверки на турската граница, опашките от българска страна са километрични. Това каза митничар на ГКПП \"Лесово\". Автомобилите чакат поне час. Придвижването е изключително трудно. Пътуващи споделиха в социалните мрежи, че  а попаднали в задръстване преди пункта казаха, че ще стигнат на море в южната ни съседка довечера. Пред пункта чакат и много автобуси, превозващи туристи от така наречените „екскурзии за един ден“. Те са предпочитани в югозапада тъй като за 25 лева си един ден на морето тръгва се в 6 часа сутринта и се прибират към 20 часа, но в този трафик реално на море в Гърция максимумът на престоя е 6 часа. ", "date": "2019.06.30", "title": "Разсеяни родители  виновни за тапите  по границата"}
{"url": "https://www.monitor.bg:443/bg/a/view/laureat-na-national-geographic-s-fotoizlojba-v-sofija-169257", "text": "Изложба в подлеза пред Министерския съвет с едни от най-добрите си снимки открива във вторник фоторепортерът Радила Радилова. Носител на редица международни награди, сред които от златния медал от международния FIAP конкурс в Сърбия и отличие от фотоконкурса на National Geographic, Радилова ще изложи творбите си в клуб-галерия „Фоторепортер“. Изложбата под надслов \"За едно мигване\" се открива на 2 юли в 19 часа и може да бъде разгледана до 15 юли. „Близо 20 години съм фоторепортер. Много голяма част от които щатен, сега на свободна практика. Страстта да хвана \"25-ия кадър\", това, което не всички успяват да уловят с око, даже и да са там, ме води в моята работа. Удоволствието, когато успея да го направя, е незаменимо“, казва авторката, която допълни, че фоторепортерите са „очите на хората за реалността“.", "date": "2019.06.30", "title": "Лауреат на National Geographic с фотоизложба в София"}
{"url": "https://www.monitor.bg:443/bg/a/view/remontirali-chastichno-kyshtata-na-javorov-169252", "text": "Частичен ремонт е направен в къщата на Яворов. Това съобщи пред бТВ собственикът на имота Васил Панчев. Поправен е покривът, фасадата и етажът, на който се намира музея на поета. Останалите части от сградата не са пипани, защото имало опасност тя да падне. Панчев имал намерение да дари къщата на държавата, но предишният собственик отказвал да свали ипотеката. Според него, това ще се случи на следващия търг, на предишния се оказа, че няма желаещи да купят сградата. Общината пък се въздържа да участва в търга, докато не се изчистят тежестите по имота. \"Има добра воля къща на Яворов да бъде върната на държавата и това нещо вероятно ще стане на предстоящия търг\", каза и директорът на Националния литературен музей Атанас Капралов. Той имал уверението на министъра на културата, че ще разговаря с премиера и финансовия министър за евентуална покупка. Къщата, в която е живял поетът и революционер Пейо Яворов е паметник на културата, но е и частна собственост. През 2015 г. я придобива Васил Панчев. Оказва се, че я наследява със задължения, защото имотът е ипотекиран няколко пъти от предишните собственици.  Къщата е оценена на 1 млн. 285 хил. лева това е цената за търга който ще се проведе от 26 август до 26 септември.", "date": "2019.06.30", "title": "Ремонтирали частично къщата на Яворов"}
{"url": "https://www.monitor.bg:443/bg/a/view/klub-samotni-roditeli-otvarja-vrati-za-bylgarskite-zriteli-169170", "text": "Сериалът \"Клуб „Самотни родители“ отваря врати в родния ефир. Комедийната поредица ще отбележи премиера за България на 2 юли и ще се излъчва всеки вторник от 22 ч. по FOX Life. Сюжетът се завърта около група самотни родители, които обаче не са нито отчаяни, нито сами. Тези забавни майки и бащи си помагат не само в отглеждането на 7-годишните си деца, но и в това да поддържат някаква форма на личен живот извън родителските задължения и ангажименти. Една от главните роли е поверена на Брад Гарет, който редовия зрител обикна като шантавия Робърт Бароун в култовия ситком „Всички обичат Реймънд“. Сред женските попълнения в каста пък блести Лейтън Мийстър, прочула се в токчетата на Блеър Уолдорф в сериала „Клюкарката“. С участие в \"Клуб „Самотни родители“ се разписват още Таран Килам (Уил Купър) , Кимри Луис (Попи Банкс) , Джейк Чой (Миги Парк) , Марлоу Баркли (Софи Купър) , Тайлър Владис (Греъм д'Амато), Миа Алън (Ема Фогърти) , Ела Алън (Ейми Фогърти) и Девин Трей Кембъл (Рори Банкс) .", "date": "2019.06.30", "title": "\"Клуб „Самотни родители“ отваря врати за българските зрители"}
{"url": "https://www.monitor.bg:443/bg/a/view/evropejskijat-syvet-s-treti-opit-da-izlychi-naslednik-na-unker-169244", "text": "Държавните и правителствените ръководители на страните от ЕС се събират днес за трети път след изборите за Европейски парламент, за да се опитат отново да излъчат следващия председател на Европейската комисия. В предходните две заседания бе установено, че засега нито един от предварителните кандидати за наследник на Жан-Клод Юнкер не събира необходимото мнозинство. Европейският съвет не е длъжен да излъчи някой от водещите кандидати. Ако не се постигне единодушие, решението може да бъде взето с квалифицирано мнозинство (55 на сто от държавите в ЕС, представляващи 65 на сто от населението в Общността). Когато Европейският съвет приеме решение, Европейският парламент трябва да го потвърди с абсолютно мнозинство от поне 376 гласа. Водещите групи в ЕП досега заявиха, че биха подкрепили единствено някой от предварителните кандидати за председател на ЕК. Ако ЕП отхвърли предложението на Европейския съвет, държавните и правителствените ръководители имат срок от един месец, за да направят ново предложение на евродепутатите. Предварителната програма за днешната среща предвижда възможност за продължаване на заседанието и утре. В хода на заседанието се очаква да бъдат обсъдени имена за следващ председател на Европейския съвет, за ръководител на Европейската централна банка (ЕЦБ) и за върховен представител на ЕС по външната политика и сигурността. При взимането на решенията Европейският съвет трябва да има предвид \"географските и демографските\" различия в ЕС, както и равенството на половете. Председателят на Европейския съвет Доналд Туск уточни по-рано, че ще се стреми поне две от имената в посочения списък за назначенията да бъдат на жени.", "date": "2019.06.30", "title": "Европейският съвет с трети опит да излъчи наследник на Юнкер"}
{"url": "https://www.monitor.bg:443/bg/a/view/trymp-i-kim-si-urediha-byrza-sreshta-mejdu-dvete-korei-169243", "text": "Президентът на САЩ Доналд Тръмп се срещна с лидера на Северна Корея Ким Чен Ун в демилитаризираната зона между двете корейски държави. Тази трета среща между двамата за малко повече от година засилва надеждите за възобновяване на преговорите за ядреното разоръжаване на Пхенян. Тръмп прекоси демаркационната линия - символ на Студената война - и за кратко пребивава на севернокорейска територия. Така той стана Малко по-късно Ким се присъедини към Тръмп и влезе на територията на Южна Корея. \"Това е велик ден за света\", заяви Тръмп. Ким изглеждаше в добро настроение, докато обменяше реплики с Тръмп чрез преводач. \"Това е проява на неговата добра воля\", каза Ким по адрес на събеседника си. Двамата си размениха устни покани за посещения в Пхенян и Вашингтон. След първото ръкостискане между Тръмп и Ким към тях се присъeдини южнокорейският президент Мун Дже Ин. Тръмп заяви, че се е споразумял с Ким Чен Ун да подновят изпадналите в застой преговори по ядрения въпрос, предаде Ройтерс. \"Срещата беше много добра, много силна. . . Ще видим какво може да излезе\", каза Тръмп след разговора си с Ким в демилитаризираната зона между двете корейски държави. Срещата им в Дома на свободата, намиращ се от южнокорейската страна на границата, След това Тръмп придружи Ким до бетонната демаркационна линия. \"Това е много легендарен, много исторически ден\", каза държавният глава на САЩ. По думите му двете страни ще сформират екипи, които да работят за постигане на напредък в преговорите, целящи да накарат Северна Корея да се откаже от ядрените си оръжия. Тръмп заяви, че не бърза да постигне сделка. През 2018 г. Тръмп и Ким преговаряха в Сингапур, което бе първа среща на лидери от Вашингтон и Пхенян. Тогава бе подписано споразумение, според което Северна Корея ще се разоръжи ядрено, а САЩ ще гарантират нейната сигурност. Втората тяхна среща бе в Ханой през февруари т.г., но на нея двамата не постигнаха съгласие и се разделиха, без да подписват нищо, припомниха агенциите.", "date": "2019.06.30", "title": "Тръмп и Ким си уредиха бърза среща между двете Кореи"}
{"url": "https://www.monitor.bg:443/bg/a/view/zashtiten-vid-be-premesten-ot-bydeshtoto-trase-na-am-evropa-169246", "text": "Защитен вид ниска теменуга (Viola pumila) е преместена от бъдещото трасе на АМ „Европа“, съобщиха от Агенция „Пътна инфраструктура” (АПИ). Предприетото част от мерките за опазване на околната среда при реализацията на проекта. Решението по ОВОС предвижда изместване на малка популация от ниска теменуга, която расте в идентифицирани местообитания, попадащи в трасето на пътя София - Калотина, в близост до Алдомировското блато. Теменугата е включена в Червената книга на България през 1984 г. с категория „изчезнал вид“, а в изданието от 2011 г. е с категория „застрашен вид“. Преместването на защитеното растение се извърши от екип от експерти в края на юни, преди да е завършил процесът на пълно разпукване на семенните кутийки, след цъфтежа през април и май. Целта е разпръсването на семената да стане на новото им местообитание, което е идентично на сегашното и е в защитената местност „Алдомировско блато”. С цел минимизиране на рисковите фактори, преместването на растенията бе извършено в късния следобед в събота, когато слънцето не е силно и температурите са по-ниски. Планът за преместване на защитените растения е съгласуван от РИОСВ София, като компетентен орган по околната среда за изпълнение на поставените условия и мерки в решението по ОВОС за обекта. Преместването е съгласувано и с община Сливница, тъй като теменужките ще бъдат на подходящи за вида общински имоти. Модернизацията на 17 км от първокласния път I-8 София-Калотина между Драгоман и Сливница започна в средата на май, където ще бъде изградено второ платно, а старото ще бъде реконструирано. Инвестицията е за 117,3 млн. лв. и е от републиканския бюджет. Срокът за завършване на строителните работи е 2021 г. В сряда - 25-ти юни, беше спряно движението по 5-километров участък от първокласния път Драгоман - Сливница, като трафикът се пренасочи по стария път Калотина - София.", "date": "2019.06.30", "title": "Защитен вид бе преместен от бъдещото трасе на АМ „Европа“"}
{"url": "https://www.monitor.bg:443/bg/a/view/polovinata-bylgari-bez-ljatna-pochivka-169245", "text": "Над половината българи няма да почиват през лятото, сочи проучване на изследователския център „Тренд”. Тези, които са готови на всичко, за да отмарят на плажа, планират да теглят кредит за ваканцията. „Липсата на финансови възможности е основната причина за това да не се планира почивка. Това показваха и резултатите от миналата година. Спрямо демографските разбивки ясно си личи, че тези които изтъкват финансовите причини, са предимно най-възрастните групи”, коментира Атанас Стефанов от „Тренд” пред NOVA. Противно на битуващото у нас мнение, че българите предпочитат да почиват в южните ни съседки – Гърция и Турция, изследването показва, че повечето от нашенци предпочитат Черноморието. Желанията са насочени предимно към курортните градове на юг.", "date": "2019.06.30", "title": "Половината българи без лятна почивка"}
{"url": "https://www.monitor.bg:443/bg/a/view/whitesnake-razvja-tribagrenika-ot-scenata-na-hills-of-rock-169249", "text": "Вокалистът на \"Whitesnake\" Дейвид Ковърдейл развя българския трибагреник по време на парчето „Ain’t No Love in the Heart of the City”. Това бе и гвоздеят в изпълнението на британските рок гиганти по време на тридневния фест „Hills of Rock” в Пловдив. 15-хилядната публика пощуря при вида на Ковърдейл, който носеше с една ръка микрофона си на стойка и знамето. Флагът му бе подаден от мястото на публиката, като не стана ясно дали наистина фен му го е дал, или човек от екипа в служебната зона ниско долу е виновник вокалистът да грабне трибагреника. Така или иначе този жест на британеца компенсира липсата на добра чуваемост на гласа му, а хилядите фенове изухнаха в няколкоминутен изблик на национална гордост. На заден план останаха и огромните кални локви, в които хилядите в тъмното щат не щат нагазваха. По-досетливите от публиката предвидливо бяха обули калцуни върху обувките си, за да не се изцапат. Повечето обаче шляпаха директно в калта без изобщо да им пука, че обувките им ще отидат „на кино”. Всичко това остана на заден план при първите жици на „Bad Boys” и „Slide It In”. През следващия час и половина публиката пееше с цяло гърло както Ain’t No Love in the Heart of the City”, така и „Is this love”, „Bad Boys”,  „Here I go again”, „Still of the night” и много други. „Звучите божествено”, само възкликна вокалистът и остави публиката да пее с пълно гърло хитовете на групата. Английските рок гиганти излязоха на главната сцена на „Hills of Rock” във втората фестивална вечер точно в 21,30 часа и не спряха до 22,40 часа, когато ги повикаха на бис. Концертът в Пловдив е част от световното турне на групата, озаглавено „Flesh & blood ”, точно както 13-тия им поред студиен албум. Присъстващите имаха възможността да чуят от него „Shut up & kiss me” и “Trouble is your middle name”. Подгряващи групи на главната сцена бяха „Bonfire” със „Sweet obsession”, “You make me feel” и “Sword & stone”, а след тях Ronnie Romero с Eridan изпълниха “Last in line”, “Holy diver”, “Don’t talk to strangers”, “Starstruck”, “Heaven & hell” и много други. Шоуто във втората вечер на Хилс-а завърши с 10-минутна пищна заря, която остави без дъх многохилядната публика.  ", "date": "2019.06.30", "title": "\"Whitesnake\" развя трибагреника от сцената на \"Hills of Rock\""}
{"url": "https://www.monitor.bg:443/bg/a/view/prilojenie-za-sigurno-sybujdane-169248", "text": "На всеки се случва, да отлага звънящата аларма на телефона си, за да подремна още малко, поради което съществуват устройства, които не спират да звънят и дори гривни с електрически импулси, които трябва да бъдат отнесена до разположена далеч станция за зареждане. Залепващ NFC маркер, се поставя върху повърхност в някоя от стаите, където потребителят започва деня си, като банята или кухнята. Приложението за iOS / Android смартфони се използва също както обикновен будилник на телефон. Потребителите посочват времето от деня, в което искат алармата да се включи, след което поставят смартфона си на нощното шкафче или обичайното за тях място, когато заспиват. Поради това, че NFC маркерите се захранват временно от магнитни полета, генерирани от смартфони или други устройства, не са нужни батерии или електрически контакт. Трябва да се отбележи, че маркера работи с iPhone 7 и по-нови модели. Всички по-нови телефони на Samsung също работят, както и някои  . EzLarm е дело от двама канадски студенти, които имат проблеми с ставането от леглото и в момента е обект на кампания в Kickstarter. Подкрепата е в размер на $ 14, за два маркера, като планираната цена на дребно е $ 18.", "date": "2019.06.30", "title": "Приложение за сигурно събуждане"}
{"url": "https://www.monitor.bg:443/bg/a/view/zaradi-poskypvaneto-na-toka-ch-ez-zasicha-izvynredno-elektromerite-169247", "text": "Заради поскъпването на тока от 1 юли ЧЕЗ започва извънредно отчитане на електромерите, съобщиха от ерепето. Графикът на извънредния отчет е публикуван на сайта на дружеството www.cez-rp.bg (в секция „Графици“). Информация може да се получи също в центровете за обслужване на клиенти на ЧЕЗ и на денонощната телефонна линия 0700 10 010, уточняват от дружеството. Поради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени. С цел гарантиране на максимална коректност при фактуриране на консумираната електроенергия, клиентите имат възможност сами да отчетат показанията на електромерите си към 30 юни 2019 г. Самоотчитането е по желание и не отменя извършването на месечен отчет от страна на дружеството.  Клиентите, които желаят да се възползват от тази възможност, следва да направят своя отчет на 30 юни 2019 г. и да подадат данните към компанията между 1 и 5 юли  на телефонната линия 0700 10 010 (меню 2), на имейл klienti@cez-rp.bg и през уеб-сайтовете www.cez-rp.bg или www.cez.bg, в секция „Електронни услуги“, меню „Деклариране на показания“ или в центровете за обслужване на клиенти на ЧЕЗ. Те трябва да посочат данните от електромера по всички тарифи, клиентски номер, абонатен номер, трите имена на титуляра и адреса на обекта, за който се декларират показания. Подадените данни от самоотчета през този период се считат за отчетено потребление към 30.06.2019 г., включително. Фактурите през месец юли ще съдържат информация за консумираната електроенергия  за два отчетни периода - по стари и по нови цени.", "date": "2019.06.30", "title": "Заради поскъпването на тока ЧЕЗ засича извънредно електромерите"}
{"url": "https://www.monitor.bg:443/bg/a/view/slynchevo-s-malko-oblaci-njama-da-vali-169239", "text": "Слънчева неделя прогнозират синоптиците. Временно увеличение на облачността се очаква над Източна България, съобщават от НИМХ за Фокус. Ще духа слаб до умерен север-североизточен вятър. Максималните температури ще са между 27° и 32°. В София температурата ще е около 27°. По морето денят ще слънчев и подходящ за плаж. Ще се появяват облаци, но няма да вали. Ще духа умерен север-североизточен вятър, който вечерта ще отслабне. Максимални температури 26-28°. Температурата на морската вода е 26-27°. Вълнението на морето ще е 2-3 бала. Над планините времето ще е предимно слънчево. След обяд над масивите от Централна и Източна България ще има временни увеличения на облачността, но валежи не се очакват. Ще духа умерен, по високите и открити части и временно силен североизточен вятър. Максималната температура на височина 1200 метра ще бъде около 21°, на 2000 метра – около 13°.", "date": "2019.06.30", "title": "Слънчево с малко облаци, няма да вали"}
{"url": "https://www.monitor.bg:443/bg/a/view/protest-sreshtu-kolite-v-morskata-gradina-na-varna-sled-smyrtta-na-dete-169250", "text": "Варненци ще протестират тази вечер срещу колите в Морската градина. Инициатори са от сдружение „Варна диша“ и велоклуб \"Спартак\". До протеста се стигна след трагичен инцидент, при който дете загина на паркинг в градината. Румънски гражданин удари фатално детето, докато маневрира с колата. Инцидентът е станал на платен паркинг близо до Зоологическата градина и единия от подходите към Градския плаж. Докато маневрира, шофьорът вместо да тръгне назад, потеглил напред и прегазил момичето.Задържоан е за 24 часа. Недоволството срещу влизането на превозни средства в парка е от много години. Кметът Иван Портних издаде заповед за забрана на МПС-та да влизат в градината. Съдът обаче отмени заповедта, тъй като в парка има и жилищни сгради, както и заведения, до които със заповедта ще спираше достъпът. Премахнат е и знак B2, който е ясен за всички, че забранява влизането на МПС в двете посоки, твърдят протестиращите. Те настояват да се спре всякакво движение на автомобили на територията на градината. Има поставени знаци и се борят срещу колите, има и КПП-та и общинска полиция, а хората, които живеят, тук заведоха дела и се съобразихме с решението на съда за достъпа на коли\", обясни пред бТВ зам.-кметът на община Варна Тодор Иванов", "date": "2019.06.30", "title": "Протест срещу колите в Морската градина на Варна след смъртта на дете"}
{"url": "https://www.monitor.bg:443/bg/a/view/bylgarka-i-siriec-arestuvani-v-atina-169242", "text": "Българка, и сириец са арестувани в Атина, Гърция с обвинение за продажба на фалшиви документи на мигранти, съобщава Асошиейтед прес, цитиран от Дарик. Двамата са вземали по 5000 евро за пакет лични документи Освен гръцки и шведски паспорти са били открити български и гръцки документи за самоличност, лаптоп. Ако бяха успели да продадат подготвените документи, двамата са щели да спечелят близо един милион евро. Сириецът е на 41 години и вече е излежавал присъда за подобна дейност, но неотдавна е бил освободен. При влизането на полицията в апартамента 44-годишната жена се опитала да изхвърли през балкона няколко документа и лаптоп.", "date": "2019.06.30", "title": "Българка и сириец арестувани в Атина"}
{"url": "https://www.monitor.bg:443/bg/a/view/zapochva-remontyt-na-bul-bylgarija-169241", "text": "Ремонтът на бул.“България“ в участъка между булевардите “Черни връх“ и „Гешов“ започва днес, съобщават от Столичната община. Ремонтът ще тече на етапи, като първият е от 30 юни до 4 юли. За този период има забрана за движение по южното платно от бул.“България“ от „Витоша“ до „Пенчо Славейков“. Вторият етап е от 5 юли до 19 юли, когато ще е забранено влизането на пътни превозни средства по южното пътно платно на булеварда от „Гешов“ до „Черни връх“. Движението се извършва двупосочно в северното платно. Ремонтът налага и промяна в маршрутите на градския транспорт. От днес до 4 юли частично се променят маршрутите на автобусни линии 76, 204, 304 и 604 само в посока „Орлов мост“ - от бул. „България“ след Професионалната гимназия по „Текстил и моден дизайн“ наляво по бул. „Витоша“, надясно по бул. „Пенчо Славейков“, по бул. „България“ и по маршрута си. Разкрива се временна спирка на бул. „Пенчо Славейков“ след бул. „Витоша“ в посока пл. „Орлов мост“ за автобусни линии с номера 76, 204, 304 и 604; От 5 юли до 24 ч. на 19 юли частично се променя маршрутът на автобусна линия № 76 само в посока „Гоце Делчев“ както следва: от бул. „България“, по „Пенчо Славейков“, по „Витоша“, надясно по ул. „Бяла черква“, по бул. „Петко Ю. Тодоров“, като автобусите да спират на всички съществуващи автобусни и трамвайни спирки в променения участък от маршрута; Частично се променят маршрутите на автобусни линии №№ 76, 204, 304 и 604 в посока НДК както следва: от кръстовище бул. „България“ – бул. „Акад. Иван Ев. Гешов“ – бул. „Петко Ю. Тодоров“ по северното пътно платно на бул. „България“ до кръстовище бул. „България“ – ул. „Проф. Фр. Нансен“ – бул. „Черни връх“ и по маршрута си; Разкрива се временна спирка на бул.„България“ преди бул. „Петко Ю. Тодоров“ в посока НДК за автобусни линии № 204 и 304.", "date": "2019.06.30", "title": "Започва ремонтът на бул. „България“"}
{"url": "https://www.monitor.bg:443/bg/a/view/dnes-e-nedelja-na-vsichki-bylgarski-svetii-169240", "text": "Днес Православната църква отбелязва Неделя на всички български светии. Този празник се празнува след Петдесетница. Празникът е уникален, защото на него църквата отдава почит към всички исторически личности, живели по нашите земи, които са канонизирани за светци. Освен известните светии и мъченици загинали за вярата, на този ден възпоменаваме и безбройните неизвестни хора, които проляха кръвта си за запазването на вярата по нашите земи. Този ден е за прослава и на онези неизвестни монаси и свети хора, отишли си тихо и скромно от този свят, които светят с невидима светлина от небесния небосклон. Първият известен по име български светец е Св. Енравота или Боян. Той е най-големият син на хан Омуртаг. Екзекутиран е в Плиска по заповед на брат си Маламир. „Вярата, за която сега аз умирам, ще се разпространи по цялата българска земя“, казал той в последния си час и след 30 години цяла България се покръстила. Канонизираните за светци българи са 104. Последните канонизации в Българската православна църква са извършени по времето на патриарх Кирил. На 26 юли 1962 г. Св. Синод провъзгласява за светец на нашата църква преп. Паисий Хилендарски по случай 200 годишнината от написване на История Славянобългарска. В този период е канонизиран и Св.Софроний Врачански.", "date": "2019.06.30", "title": "Днес е Неделя на всички български светии"}
