{"url": "https://www.monitor.bg/bg/a/view/kojeni-jaketa-i-pamuk-naj-tyrseni-ot-bg-drehite-184085", "text": "Кожените якета и памучните блузи бяха сред най-търсените по време на изложението „Доверете се на българското!“, организирано от Българската-търговско промишлена палата (БТПП), което приключи в неделя. То се организира за трети път тази година като в него взеха участие над 60 търговци от цялата страна, които предложиха дрехи, обувки, чанти и портмонета, ръчно изработени бижута, прибори и медени изкушения. „Събитието дава възможност на всеки търговец да представи бизнеса си и да обмени опит с други колеги в сферата. Ползите са това, че това са малки фирми без магазини и така могат да представят стоките си. Потребителите пък могат да купят качествени български стоки“, коментира Милен Малов от БТПП за „Монитор“. По думите му, над 70% от изложителите са малки търговци, дошли от Добрич, Русе, Варна, Пловдив, Хасково и други. Тазмесечното издание бе и със специално отделена зала, посветена на българското грънчарство. Освен това, има и рисувано стъкло, дърворезба, декорирани обеци, кутии, икони. Производителите са разговорливи и споделят всичко за занаята си като са готови да извадят всички възможни разновидности на дадена стока. Голям интерес в тази част на залата предизвикаха коледните украшения и във формата на котки, мишлета или любими герои от детството като „Барбароните“. Декорациите се правят от дъщерята на търговеца, която сама им придава форма, а след това ги оцветява и украсява.", "date": "2019.12.22", "title": "Кожени якета и памук най-търсени от БГ дрехите"}
{"url": "https://www.monitor.bg/bg/a/view/syjitelstvoto-s-kuche-v-detstvoto-sviva-riska-ot-shizofrenija-184098", "text": "Децата, които са израснали в компанията на куче, имат 24 процента по-малък риск от развиване на шизофрения, тъй като домашният любимец пренася бактерии, предпазващи от болестта, пише в. \"Дейли мейл\", цитиран от БТА. Изданието цитира проучване на проф. Робърт Йокен от педиатричния център \"Джонс Хопкинс\" в град Балтимор в щата Мериленд. Учените са установили, че децата, които са имали куче преди да навършат 13 години, са били с по-малък риск от развиване на споменатото психично заболяване. Специалистите предполагат, че децата поемат микроби от четириногите, които усилват имунната им система и бактериалната им флора. Играта с шаровците ги избавя от стреса. И двата фактора са считани като причина за възникването на шизофренията. В проучването са взели участие 1371 души от двата пола на възраст между 18 и 65 години. От тях 396 страдали от шизофрения, 381 имали биполярно разстройство, а 594 никога не били диагностицирани с психично заболяване. Всички участници трябвало да отговорят на въпроса дали са притежавали куче или котка в първите 12 години от детството си. От проучването станало видно, че притежаването на котка в детските години нямало същия предпазващ ефект върху психичното здраве. По думите на проф. Йокен около 840 хиляди случая на шизофрения са могли да бъдат избягнати, ако в детските си години пациентите са били в компанията на куче. Той направил изчисленията си въз основа на това, че в САЩ диагностицираните случаи на шизофрения са 3,5 милиона. Според учения най-добър ефект има, когато около бебето се навърта куче още от самото му раждане до 3-годишната възраст.", "date": "2019.12.22", "title": "Съжителството с куче в детството свива риска от шизофрения"}
{"url": "https://www.monitor.bg/bg/a/view/alexa-i-siri-znajat-kakvo-iskame-v-legloto-183669", "text": "Служителите прослушващи разговорите на хора, ползващи цифрови помощници, като Alexa и Siri определят работата си като изтощителна,деликатна и \"изключително уморителна.\" Интервю със служителите, наети за подобряването на технологията на автоматизираната реч с помощта на разшифроване на коментарите на потребителите, твърдят, че тези разшифрования разкриват детайли от сексуалния живот на потребителите или неговото отсъствие, пише The Times. От Amazon и Apple настояват, че цифровите им помощници, които се ползват от стотици милиони хора, уважават конфиденциалността на потребителите и за записват аудио фрагменти само след като хората произнесат ключовата дума, например \"Alexa\" или \"Hey Siri\". Тази година стана ясно, че служителите могат да прослушват тези записи, включително и направените погрешка без произнасянето на ключовата дума. По данни на Bloomberg Businessweek, един от производителите, разшифроващи аудиозаписите за Amazon с цел подобряването на функциите на Alexa, разказва, че работата включва и прослушването на записите на самотни хора, които \"флиртували\" с цифровия си помощник и му доверявали тайни, в това число и своите сексуални фантазии за изнасилване. Служител, нает за подобряването на функцията \"разпознаване на речта\" била шокирана, когато разбрала, че чува обикновени клиенти на Amazon, а не образци на речта на доброволци, чиито услуги били платени. Други служители си спомнят, че са чували как децата озвучават своя домашен адрес и телефонен номер, как мъж се опитва да поръча секс-играчки и как един от гостите на празнична вечеря коментира на глас дали Amazon ги подслушва. Служителите, наети от Apple за подобряването на Siri сравняват работата си с нещо, напомнящо романа на Джордж Оруел \"1984\". Те си спомнят, че са били длъжни да разшифроват 1300 откъса на ден, всеки от които би могъл да бъде едно изречение или цял продължителен разговор. Един от бившите служители, който не изпитва угризения на съвестта във връзка с работата си, казва, че прослушването на потребителите е било \"изключително уморително.\" Друг служител, който е помолен да разкаже за най-шокиращия аудиоклип, който му се е наложило да изслуша напомнял за сцена от филма \"50 нюанса сиво.\"  Изданието напомня, че клиентите на Amazon могат да отидат в раздел \"Конфиденциалност Alexa\" в настройките на своя акаунт, за да се откажат от опцията за използване на гласови записи за разработването на нови функции.  ", "date": "2019.12.22", "title": "Alexa и Siri знаят какво искаме в леглото"}
{"url": "https://www.monitor.bg/bg/a/view/grami-pochita-ejmi-uajnhaus-184078", "text": "Музеят на наградите \"Грами\" в Лос Анджелис ще отдаде почит на покойната британска звезда Ейми Уайнхаус. Това ще стане със специална изложба, посветена на певицата. Експозицията ще бъде открита на 17 януари и ще продължи до 13 април 2020 година. Изложбата е озаглавена \"Отвъд черното: Стилът на Ейми Уайнхаус\" и ще включи култови тоалети на певицата, починала през 2011 година на едва 27-годишна възраст. Сред експонатите ще фигурира роклята, която Ейми носи на последния си концерт в Белград, както и тоалети, подготвени специално за нейното неосъществено заради кончината й лятно турне през 2011 година. В изложбата са включени също ръкописи от песни на певицата и непоказвано досега домашно видео. След закриването й голяма част от предметите ще бъдат предложени на търг. Средствата от тях ще бъдат предоставени на фондацията, носеща името на Ейми Уайнхаус.", "date": "2019.12.22", "title": "\"Грами\" почита Ейми Уайнхаус"}
{"url": "https://www.monitor.bg/bg/a/view/djizysa-vdigna-shumno-parti-za-ch-rd-snimki-184111", "text": "Благой Георгиев отпразнува шумно рождения си ден, съобщи  . Бившият национал навърши 38 години в събота, а по случай празника събра приятели в столичен бар, след което заведе гостите в любимата си дискотека в Студентски град. Джизъса и приятелите му се веселиха до ранни зори. Разбира се, плътно до рожденика беше любимата му Златка Райкова. Майката на сина му Благой-младши публикува кадри от купона, включително и видео клипчета. Бившият ни национал също показа в социалната мрежа колко добре си е прекарал с гостите си, които го уважиха.  Сред поканените бяха няколко футболисти, треньорът на юношеския ни национален отбор до 17 години Йордан Петков, Кирил Евтимов, известен като Човека в кадър, Дон Коци, Асенчо Таксито и др. Георгиев имаше гости и от Русия. Специално за рождения му ден в София пристигна представител на последния му клуб - Оренбург, който му гостува няколко дни. На сепарето им, освен напитки и няколко наргилета, имаше и футболен трофей - купа, която беше подарена на Благо, а той я прие с широка усмивка и много се зарадва. Специално за рожденика бяха изпълнени няколко хитови парчета, а диджеите го поздравяваха цяла нощ.", "date": "2019.12.22", "title": "Джизъса вдигна шумно парти за ЧРД (СНИМКИ)"}
{"url": "https://www.monitor.bg/bg/a/view/do-50-evro-ni-rejat-za-haknata-bankova-karta-184109", "text": "До 50 евро може да ни удържат банките от сумата, която трябва да ни върнат при неразрешени плащания, направени с изгубена или открадната кредитна или дебитна карта. Това става ясно от публикуваната на сайта на БНБ брошура „Вашите права при извършване на плащания в Европа“. Те са заложени в преразгледаната Директива за платежните услуги (ДПУ2), Директивата за платежните сметки и други законодателни актове на ЕС. В нея пише още, че от септември 2019 г. електронните плащания са бъдат по-сигурни благодарение на задълбоченото установяване на идентичността на клиента. Това ще става чрез комбинация от различни фактори за удостоверяване на идентичността, например ПИН и вашия пръстов отпечатък. Отговорността ни при неразрешени плащания, например при кражба на кредитната карта, е ограничена до най-много 50 евро (освен в случаи на груба небрежност). Няма да носим отговорност за неразрешени плащания, извършени след като сме информирали банката си, или за онлайн плащания, ако доставчикът на платежни услуги или банка не е осигурил задълбочено установяване на идентичността на клиента. Когато сумата на окончателно картово плащане не е предварително известна (например при наем на автомобил или хотелски разходи), търговецът може да блокира по вашата карта само одобрената договорена сума. При „директен дебит“ (напр. чрез упълномощено дружество да събира плащания от сметка) притежателите й разполагат с 8 седмици, за да обжалват всяка неправомерно начислена сума. Възстановяването на сумите става в срок от 10 работни дни. Според новите правила на ЕС, при възникване на проблем, банката или другите доставчици на платежни услуги трябва да отговорят на подадените жалби в срок от 15 работни дни.", "date": "2019.12.22", "title": "До 50 евро ни режат за хакната банкова карта"}
{"url": "https://www.monitor.bg/bg/a/view/po-dobre-dan-po-karate-otkolkoto-lekar-zveroukrotitel-184108", "text": "В последно време маниакално се насажда мнението, че лекарите у нас са някакви последователи на д-р Йозеф Менгеле и само защото Аушвиц вече не съществува се налага да работят в българските болници. Поначало вълна срещу лекарите винаги се надига във видиотените и изостанали общества. В царска Русия са тормозели лекарите по време на епидемиите от холера в гетата. Умрелите от тази болест жестоко се обезводнявали и застивали заради спазмите на мускулите, сгърчени в причудливи пози. А поданиците на Н.В. Императора, потънали в невежество, ги обвинявали в магьосничество и докторите ядели бой. Не след дълго потомците на същите тези „прогресивни“ личности, но в болшевишка Русия, измислиха процесите на „убийците в бели престилки“, в разгара на параноята на Сталин. Подозренията били, че съзнателно трепят видните политически персони от шайката на Джугашвили. НКВД ги подкарва по ред към мазетата си и само смъртта на диктатора успява да отърве доста от тях от куршума. Нещо подобно се случва в наши дни и у нас. Е, не, разбира се, с мащабите на Сталин. Но имам чувството, че всеки като отива на лекар, особено ако случаят е спешен, се ръководи от две неща. Първо, да бъде излекуван за не повече от половин час, и то без остатък. И второ – ако това не стане, веднага да набие лекаря и изобщо целия персонал, до който се докопа. Това е само върхът, а причините са дълбоко под водата на изминалите мътни години. У нас лавинообразно се увеличава прослойката от невежи, нискокултурни и направо много прости хора. Този тип илитерати възприемат лекарите като нещо средно между приказен магьосник и евенкски шаман. В добавка на това лекарите оредяват, а работещите им колеги са малко и много натоварени. Да не говорим, че за определени специалности направо не достигат специалисти. А реформите и концепциите за развитие на здравеопазването продължават да се множат. И не на последно място в тази лудница са социалните мрежи, които направо са люпилня за идиоти. Ако днес се намери някакъв психопат да пусне там фалшива новина, че лекари в Н-ската болница са направили вивисекция на 4-годишно дете, 90 на сто от потребителите на мрежата ще се запенят и ще хукнат да линчуват лекарите. В този качамак от неясни общувания и „приятелства“ се заражда една опасна тенденция на манипулиран фашизъм – към хора, политически концепции, професии и изобщо за каквото се сетите и каквото не ви изнася или не харесвате. Средностатистическият идиот у нас иска лекарят не точно да го лекува, а да му слугува. Освен това трябва да е петимен да приеме и съветите на пациента си, който, естествено, че знае повече от него. Ако това не стане – бой! Никой не може да ме убеди, че е нормално да се вика полиция по три пъти месечно в спешните отделения, за да укротяват беснеещи диваци. Или пък младите лекари да отървават с ръкопашни хватки сестрите от разгонени пияни простаци. И тъй като срещите ни с лекарите, за жалост, са неизбежни, хората от тази ценна професия са най-удобният игленик, в който да бучим карфиците на комплексите си. Не казвам, че хората с бели престилки са само светци. Има го и пренебрежителното отношение, липсата на човещина, възприемането на пациента не като човек, а като парче болно месо, има и нахални рушветчии. Един приятел лекар ми обясняваше надутото и надменно отношение на някои доктори с дръвнишката школа на Медицинска академия от времето на соца и ректора проф. Атанас Малеев. Ти знаеш повече от болния и няма какво да му се обясняваш, е горе-долу логиката на това поведение. Но това е друга и много сложна тема. Накратко - лечебните заведения нямат право да гонят или глобяват буйстващите говеда в спешните отделения. Викат полиция и след това всичко потъва в сложната до безнадежност наша съдебна система. Изходът е в бързината и тежестта на наказанието, а не в декларациите и оплакванията. А да чакаме промени в съзнанието на пациентите е обречена работа. Май по-лесно ще е всички доктори с дипломирането си да получават и дан по източни бойни изкуства, за да могат поне да се защитават ефективно.", "date": "2019.12.22", "title": "По-добре дан по карате, отколкото лекар звероукротител"}
{"url": "https://www.monitor.bg/bg/a/view/asen-aleksandrov-decata-poluchavat-raven-start-kogato-trygnat-na-gradina-na-chetiri-godini-184106", "text": "- Голямата слабост на нашето училище е, че е твърде академично. Има определена учебна програма по физика, химия, биология, математика и т.н., която се спазва урок по урок и учениците остават с впечатлението, че се учи заради учебната програма, а не заради живота. Те рядко намират връзката между реалния живот и това, което се преподава. С проблемно-базираното обучение децата се учат да решат житейските проблеми. За да стане това, от учителите пък изискваме да преподават интегрирано – със съвместни уроци по физика, химия, биология, география и т.н. - Последният урок на петокласниците беше на тема „Космос“ и обхващаше материал по математика, история, музика, география, български език. В него се включиха най-много учители досега – шестима. По време на урока започна учителят по история с древните шумери и шестнайсетична бройна система, която дава идеята за слънчевия часовник и от там започва отмерването на времето. След това, за да стане по-интересно на учениците, педагозите обясниха откъде са се появили 12-те зони, които са свързани с разделянето на месеци и т.н. Продължиха със зодии и техните имена, които са свързани отново с митологията. Последва информация за планетите, техните орбити и характеристики. - Учениците се бяха подготвили предварително, тъй като големият проект се раздробява на малки части и учителите обясняват какво се очаква да видят и преди урока търсят информация за планетите, например. - По време на урока показахме на учениците таблици, в които бяха описани теглата на различните планети и колко по-големи са те от Земята. На базата на тези данни те трябваше да направят няколко извода. Опитваме се да направим това, което PISA (б.а. - програмата за международно оценяване на учениците) прави - да се научат да разбират смисъла. Нашите ученици не са свикнали да осмислят информацията, затова не се справят добре със задачите от PISA. Идеята на уроците като този за Космоса е да проследят връзката между отделните неща. - Идеята е обучението тип PISA, това, което с обърнатата класна стая е да дадеш текст на учениците, казваш им да го прочетат внимателно, след което задаваш десет въпроса. Всичките отговори са вътре в него - в началото, средата, края и т.н. Опитваме се да научим децата, че в един текст може да има информация, която е свързана с различни области на знанието – география, математика и т.н. Фактически въпросът може да е зададен с едни думи, а в текста да е написано с други. Те трябва да се научат да извличат информацията от него. - Първата от тях е ясна – на учениците им е по-интересно, това е начин да им се грабне вниманието. Второто важно нещо е, че те участват в урока, което за тях е много важно. Опитваме се да ги възпитаваме да са активни в клас. Третото е, че се разделят на екипи, не работи всеки сам за себе си. По време на урока за Космоса бяха седем екипа по четирима петокласници. Обясняваме им, че е много важно тяхната презентация да бъде представена добре и че това ще е важно и за живота и бъдещата им работа. Макар и трудно, успяваме да ги убедим, че оценката на екипа е по-важна от личната им оценка. Второто важно нещо е да видят, че предметите не са всеки сам за себе си и са свързани с живота. Например, когато изучават синусова теорема, те трябва да питат родителите си или да проверят в интернет как е свързана с ежедневието ни. Идеята е да си задават въпроса каква е реалната връзка на това, което изучават, с живота. Те учат за него, а не механически за предмета. Ние сме разделили учебната година на шест части с по шест седмици и всяка от тях преминава през проблемно-базираното обучение. Започнахме с „Аз и другите“, след това „Аз и природата“, в момента сме на „Аз като гражданин на моята родина, моя град, квартал, училище“, следващия срок сме на „Аз като гражданин на света“ и „Аз, числата и дигиталният свят“, а последната е по избор на учителя и децата. - След ваканцията започваме работа с една от академиите за програмисти, която е насочена към изкуството и се занимава с правенето на игри, включително и на образователни. Идеята е да влязат в училищата и да извършват мотивирано обучение на учители и ученици. Това съвпада и с една програма, която Министерството на образованието ще стартира за връзката между бизнеса и школата. Така учителите по информатика, информационни технологии, по практика ще провеждат обмяна на опит с хора от бизнеса, от практиката. Тук могат да се включат и преподаватели от други предмети, тъй като сюжетът на играта може да се създаде от учители по български език и литература или биология. Радвам се, че IТ фирмите усещат, че няма как сами да намерят кадри и идват при нас, за да ни търсят. Така ние ще свържем децата с реалния живот и бизнеса. Разбрахме се да им изпратя учебните ни програми, за да видят какви предмети и какви модули имаме и след това ще съставим заедно учебен план, защото в него има избираеми часове. От академията ще предложат модули, които могат да обезпечат с техни служители, които да преподават на нашите ученици. Идеята им е да накарат децата програмирането да се превърне в тяхно хоби. Ако почнеш да работиш хобито си, значи цял живот ще си щастлив и богат. - През последните години се направиха различни курсове от университети, различни външни организации, но когато не си вътре в проблема, е трудно той да може да се разреши. Идеята на заделянето на тези средства е добрите училища да си предават добрите практики помежду си, тъй като и най-добрият учител има нужда да обменя опит. Това може да се случва и на вътрешно ниво в самото школо. Например аз имам 16 начални учителки, от тях четири са велики и аз искам и останалите да са като тях. Най-лесният начин това да стане е, ако техните четири колежки им покажат как си вършат работата. По същия начин може да се обменя опит между различните училища. Това обучение е много по-ценно, отколкото академичните квалификации. Те си говорят след това, пишат и имейли и продължават да обменят опит. - В моето училище има малко деца, които не са посещавали детска градина, но като председател на сдружението на директорите в средното образование общувам с други колеги и мога да откроя разликите. Малчуганите, които не са ходили на детска градина и не са обучавани, са обречени на неуспех. Те изостават още през първата година на обучение, втората още повече и на третата започват да вярват, че те не стават за училище. Тези хлапета не знаят добре български език, не са достатъчно социализирани като останалите, разликата между тях е огромна. Когато децата тръгнат на детска градина на четири години, получават равен старт. За три години там ще се научат да говорят на български, дори това да не се случва в дома им. В детската градина децата попиват на тази възраст, за тях е по-важно какво правят техните връстници. Втората полза е, че в семейството не се занимават с тях, както се занимавам аз с моите внуци и т.н. Този дефицит проличава и се увеличава, ако не са били на детска градина. В много европейски страни съществува тази практика - Испания, Португалия, Италия, Англия. В Италия например в крилото за 6-годишните има и къде да спят и т.н. В 90% от населените места има условия. Фактът, че обявяваме предучилищната за 4-годишните за задължителна и за приоритет, означава, че държавата поема ангажимента да финансира. Това е чудесно предложение и не виждам защо хората имат обструкции. Предлага ти се нещо, което е по-добро за твоите деца. - Завършил е математика в ПУ „Паисий Хилендарски“ и информатика в СУ „Св. Климент Охридски“ - Директор е на 51-во СУ „Елисавета Багряна“ в София - Председател на Сдружението на директорите в системата на средното образование в Република България", "date": "2019.12.22", "title": "Асен Александров: Децата получават равен старт, когато тръгнат на градина на четири години"}
{"url": "https://www.monitor.bg/bg/a/view/policija-v-speshnoto-po-3-pyti-na-mesec-za-pacienti-huligani-temata-184107", "text": "Спешните отделения на болниците в страната викат поне по три пъти в месеца полиция за пациенти хулигани или буйни техни близки. Случаите реално са в пъти повече, но лекарите се обаждат на униформените само, когато положението стане неудържимо, установи проверка на „Монитор“. „Лечебните заведения нямат механизъм, нито право, по което да ги гонят или да ги глобяват. Не могат да бъдат санкционирани и тези, които вече са хоспитализирани и пият и пушат в стаите“, каза говорителят на Университетската болница „Света Анна” в София Антон Луков. Само преди месец там арогантен пациент започна да троши врати в хирургичното отделение и налиташе да бие лекари и медицински сестри, докато те оказваха помощ на други болни. \"Оказа се, че той бе планирал акцията си предварително, тъй като беше надянал на камерата за видеонаблюдение ръкавица\", разказа Луков. Мъжът е озаптен с полиция и предаден на дежурен прокурор. Подобен случай, но с германски гражданин, имаше през лятото и в Университетската многопрофилна болница за активно лечение в Бургас. „Това е кошмарният сезон за лекарите, в който постоянно карат пияни и луднали чужденци от курортите“, разказаха от лечебното заведение. „Германски турист с психични отклонения побърка и лекарите, и медицинските сестри, и останалите болни в продължение на месеци“, разказа говорителят на университетската болница в Бургас Юлия Андреева. Оказало се, че мъжът не си взима хапчетата, започнал да се налива с алкохол, паднал и си счупил таза. В бургаската болница той отказал да плати изкуствена тазобедрена става, за да му бъде сменена, и не пожелал да бъде опериран. Три месеца той живял в болницата, а психичното му състояние се влошавало. С инвалидната количка си устройвал „рицарски“ турнири по коридорите, нахълтвал в стаите на медицинските сестри и пациентите и ги плашел. Роднините му в Германия категорично отказали да си го приберат, а от туроператорската фирма заявили, че договорът му за почивката е изтекъл и той вече не е техен клиент. За да се отърве лечебното заведение от него, директорът се принудил да му купи билет със собствени пари, да го натовари на самолета и да се обади на сестра му да го посрещне на летището. Пиян английски Дон Жуан пък бил приет целият облян в кръв. Мъжът налитал и на медицинските сестри, но не можел да обясни къде точно по тялото се е наранил. След като с усилията на няколко по-млади лекари той бил усмирен, се оказало, че червеното по тялото му не е кръв, а смес за настилки. Впоследствие станало ясно, че след като англичанинът досаждал с пиянските си ухажвания на своя сънародничка, приятелките й го залели с боята, за да го усмирят. „Това са само част от случаите, заради които звъним директно на Районното полицейско управление. Годишно имаме поне 30 буйстващи, заради които идва полиция и ги предават на прокуратурата, каза Андреева - те са предимно пияни, дрогирани и хора с психични отклонения, които не само трошат инвентара, но и налитат на лекари, медицински сестри и санитари. За по-дребните случаи не разкарваме униформените“. Като такъв от Университетската болница в Бургас окачествяват престоя на прочут градски скандалджия, който бил приет за лечение. За по-малко от седмица, по думите на лекарите, той превърнал стаята в хан – поръчвал пици, пушел и пиел бира. От година-две агресивните пациенти и техни близки са предприели нова тактика. Те заплашват да снимат в болницата и да качват кадри в социалните мрежи. Някои дори идвали с кинокамери в лечебните заведения. Последният такъв случай в бургаската болница е с 30-ина годишен мъж, който дошъл да снима в болницата, за да пусне кадрите във Фейсбук в знак на отмъщение заради болната си баба. Гневът му бил предизвикан от това, че старата жена трябвало да плати 10 лева за преглед в частен кабинет, защото не открила джипито си, а в спешното отделение на болницата не я взели веднага, тъй като имало други пациенти по спешност преди нея, а тя нямала желание да чака. Докато лекарите и медицинските сестри в „Пирогов“ спасяват ранени и помагат на болни, роднините крадат техните телефони, лаптопи и портмонета, разказаха от спешната болница. Преди месец, докато млад лекар оказвал първа помощ на кървящ мъж след побой, се оказало, че неговите приятели задигнали скъпа техника от бюрото на лекаря. За 8 случая на буйстващи и хулигани са викани служители на Районното полицейско управление в спешната болница от месец септември до сега. Един от най-неприятните, за които си спомнят медиците, е за жена, която чакала с болното си дете пред педиатричния кабинет. Внезапно тя започнала да крещи неистово и да бие детето си жестоко. Наложило се освен дежурния полицаи в болницата да бъде извикана полиция и социални работници, за да отърват хлапето.", "date": "2019.12.22", "title": "Полиция в спешното по 3 пъти на месец за  пациенти хулигани (ТЕМАТА)"}
{"url": "https://www.monitor.bg:443/bg/a/view/chujdenci-favoriti-za-nomer-1-v-cska-na-polusezona-184091", "text": "ЦСКА даде старт на гласуването за най-добър футболист на отбора през полусезона. Феновете могат да дадат своя глас на официалния сайт на клуба за играча, който им е направил най-добро впечатление с изявите си в 20-те мача от първенството, двубоите в турнира за Купата на България и срещите от квалификациите за Лига Европа. Един от гласувалите може да спечели специален подарък, който ще бъде поднесен лично от играча на полусезона. Гласуването ще продължи до 23:59 часа на 29 декември (неделя), а печелившият ще бъде изтеглен на следващия ден - 30 декември. Интересното е, че фаворити за отличието са единствено чужденци. В първите часове след старта на анкетата с най-много гласове са Али Соу, Евандро и Жанио Бикел. ЦСКА се събира на 6 януари за първа тренировка, а след това е традиционният лагер в Испания.", "date": "2019.12.22", "title": "Чужденци фаворити за номер 1 в ЦСКА на полусезона"}
{"url": "https://www.monitor.bg:443/bg/a/view/dete-nameri-i-vyrna-poslednite-pari-na-vyzrastna-jena-ot-vyrshec-184093", "text": "На рождения си ден 74-годишната Людмила Каменова от Вършец изтеглила пенсията си, а след това отишла да пазарува. По пътя към дома обаче изпуснала портмонето си. То било намерено от единадесетокласничката Селена Тихомирова, която се прибирала от училище. Детето отворило портмонето, за да потърси лична карта на притежателя му, но такава не намерило. Имало кредитна карта, на която били изписани имената на пенсионерката. Тогава тийнейджърката се обадила на майка си, за да я попита как да постъпи. Оказало се, че майка й познава потърпевшата и казала на дъщеря си – или да занесе изгубената вещ до тях, или да я предаде в полицията. Момичето решило лично да предаде портмонето на неговата собственичка – баба Людмила. Пенсионерката все още не знаела, че го е изгубила, а в него имало над 300 лв., с които е трябвало да изкара до 9 януари. С тези пари трябвало да си плати и сметките за вода, ток и телефон, а част от тях са предвидени и за лекарства. Момичето искало да помогне на жената, като и напазарува. Селена признава пред „NOVA“, че за първи път намира такава сума пари. Кметът на общината във Вършец Иван Лазаров е наградил Селена за добрата постъпка. Той коментира, че през последната година има още няколко случая, при които деца са връщали изгубени вещи, което е признак за добротата и доброто възпитание на младежите.", "date": "2019.12.22", "title": "Дете намери и върна последните пари на възрастна жена от Вършец"}
{"url": "https://www.monitor.bg:443/bg/a/view/vsjaka-zodija-si-ima-svoj-grjah-184096", "text": "Всяка зодия си има поне по един, присъщ за нея грах, който я преследва. Виж кой е твоят! Представителите на зодията обичат да ръководят и винаги имат най-добрите иде. Те често се определят като перфектни и дори го заявяват с гордост. Понякога те дори си мислят, че са единствените, които могат да правят нещата, както трябват. Представителите на зодията обичат добрата храна и не се притесняват да го признаят. Освен това си падат по всякакви плътски удоволствия. Представителите на зодията не винаги биха ви излъгали, но понякога просто го правят. Понякога просто спестяват истината, друг път я подменят. Но пък винаги помнят какво са ви казали. Така трудно ще успеете да ги излъжете. Представителите на зодията са емоционални същества, които не се притесняват да използват щипките си. Лесно палят и могат да развалят всяко дългогодишно приятелство за секунди. Ако представителите на зодията наемат художник, то те ще поискат той да ги нарисува. Нарцисизмът им е вроден и не се притесняват от това. Знаят, че са перфектни и не пропускат повод да го демонстрират. Представителите на зодията разчитат на всичко за себе си, но не спират да се сравняват с другите. Свикнали са да получават плодовете на своя труд, а полученото да не го споделят с никого. Затова не разчитайте на тях за дългосрочни контакти, те просто ще ви захвърлят и ще си намерят друг човек, на когото да завиждат. Може и да не е точно грях, но това е основният проблем на везните. Анализират, мислят и накрая пак не успяват да решат. Това се отнася и до прости решения от типа на какъв хляб да купят, какво да облекат. Скорпионите са страстни създание. Понякога в търсенето на този тип удоволствия стигат до екстремности. Представителите на зодията се влияят от чуждо мнение и лесно лепят етикети на другите хора. И по-лошото: трудно променят мнението си за тях. Представителите на зодията са известни със своята мания по работата и професионалните ангажименти. Като следствие, техният грях е сребролюбието. Те измерват всичко в пари и материални облаги. Представителите на зодията искат да направят света по-добро място, но са убедени, че могат да го направят сами. За тях няма висши сили, а Господ е просто социален конструкт. Те прекарват много време, мечтаейки. Всичко около тях им се вижда скучно, бавно, безсмислено. Те просто биха легнали и мечтали.", "date": "2019.12.22", "title": "Всяка зодия си има свой грях"}
{"url": "https://www.monitor.bg:443/bg/a/view/lana-del-rej-oglavi-klasacijata-na-klasaciite-za-albumi-184077", "text": "Петият албум на Лана Дел Рей Norman Rockwell оглави \"класацията на класациите\" на музикалните критици за 2019 г., съобщи BBC. Чартът, изготвен за BBC News, тази година е доминиран от дами в челната си десетка. На второ място е детето чудо – 18-годишната Били Айлиш с нейния дебютен When We All Fall Asleep..., следвана от малко мъжко присъствие – Tyler the Creator с Igor и динозавъра Ник Кейв с бандата му The Bad Seeds и тяхната дългоочакваната тава Ghosteen. Шеста е FKA Twigs с нейния втори албум Magdalene. Челната десетка допълват все дами като Натали Лаура Меринг, по-позната с артистичния си псевдоним Weyes Blood, и четвъртата й тава Titanic Rising, Angel Olsen с нейния All Mirrors, Ариана Гранде с Thank U, Next, Лизо с Cuz I Love You и Британи Хауърд с Jaime. Класацията е съставена по 30 обобщения за годината, публикувани в най-влиятелните музикални издания - списания, блогове, вестници, радиа и телевизии, като NME (New Musical Express), Rolling Stone, BBC6 Music и т.н. Песните и албумите са получавали точки в зависимост от позицията им в съответната класация.  В подреждането на песните неоспорим фаворит е \"Bad Guy\" на Били Айлиш, след като оглавява седем други чарта за най-доброто от 2019 г. На второ място е \"Old Town Road\" на Lil Nas X. Трета е FKA Twigs със \"Cellophane\". Следват Росалия и Джей Балвин с \"Con Altura\", Лизо с \"Juice\", Шарън ван Етън \"Seventeen\".", "date": "2019.12.22", "title": "Лана Дел Рей оглави „класацията на класациите“ за албуми"}
{"url": "https://www.monitor.bg:443/bg/a/view/bikov-parlamentyt-e-naj-prozrachnata-institucija-v-bylgarija-184101", "text": "Парламентът е най-прозрачната институция в България. Там журналистите влизат, задават въпроси, снимат пресконференции и седят с часове. Следва Министерски съвет, където също доста често се дават брифинги. Това заяви депутатът от ГЕРБ Тома Биков по Нова ТВ. По думите му на последно място било президентството, където журналистите влизали по пет пъти в годината. Той коментира и темат с партийните субсидиите, като каза, че тя довела до много интерес казус, но по- важното било, че вече можело да се започне сериозен разговор по темата. Според него ГЕРБ дълго време носил негативите, че субсидията е 11 лева и това била причината да я направят 1 лев. Биков отрече да е имало разбирателство с БСП субсидията да стане 8 лева и попита защо никой не е казал нищо когато са подкрепили социалистите за тяхното предложение за повече пари за социалните работници. Той изтъкна, че БСП гласували против всички останали точки по бюджета. ", "date": "2019.12.22", "title": "Биков: Парламентът е най-прозрачната институция в България"}
{"url": "https://www.monitor.bg:443/bg/a/view/buri-sprjaha-feribotite-v-gyrcija-184100", "text": "Бури спряха фериботите в Гърция, съобщи БНР. Автобуси и ТИР-ове изчакват на място да утихне вятъра и да бъде възстановен фериботния транспорт. В следващите часове се очакват още проливни дъждове и ураганен вятър. Властите издадоха забрана за движение на всякакъв вид плавателни съдове в Йонийско море. Силата на вятъра достигна 9-та степен по скалата на Бофорт. Без връзка останаха островите Корфу, Закинтос и Кефалония. Затворено е и пристанището Игуменица, където чакат да отпътуват много ТИР-ове. Властите очакват, според прогнозите, късно тази вечер възстановяване на движението на фериботи. Ще бъдат пуснати и допълнителни кораби за извозване на пътниците, когато времето позволи, съобщават пристанищните власти. Силата на вятъра в Егейско море все още позволява нормален трафик на фериботи. Няма прекъснати линии към островите от тази част на страната. Очаква се циклонът със силен вятър, дъждове и на места градушка да навлезе до часове в континентална Гърция.", "date": "2019.12.22", "title": "Бури спряха фериботите в Гърция"}
{"url": "https://www.monitor.bg:443/bg/a/view/kostov-veche-njama-da-e-laborant-zakriva-centyra-si-184102", "text": "Бащата на бандитската приватизация – бившият премиер Иван Костов, се отказа от задкулисната си роля на лаборант. Навръх празниците в интервю за Дарик радио той обяви, че оглавяваният от него Център за анализи и прогнози прекратява съществуването си, като ще се трансформира в министруктура към Нов български университет. Командира вече няма и да е начело на звеното. Въпросният център бе създаден през 2013 г., когато Костов обяви, че се оттегля в пенсия, но реално, благодарение на т.нар. лаборатория, остана задкулисно в политиката. От нея той дърпаше от мизансцена конците на ГМО политическите продукти, заченати именно в лабораторията му. Последният от тях е коалицията на олигархичните партии „Демократична България“, съставена от ДСБ, „Да, България“ и псевдозелените, претендираща, че била наследник на автентичното дясно. Претенции, които самият Костов призна, че са фалшиви в интервюто си, заявявайки, че не знае дали са десни.", "date": "2019.12.22", "title": "Костов вече няма да е лаборант, закрива центъра си"}
{"url": "https://www.monitor.bg:443/bg/a/view/levski-vze-simeon-slavchev-nacionalyt-podpisa-za-3-godini-184103", "text": "„Левски“ направи силен трансфер, като се подсили с национала Симеон Славчев. Халфът идва на „Герена“ като свободен агент, след като преди дни разтрогна договора си с азербайджанския „Карабах“. Контрактът на играча със „сините“ е за 3 години. 26-годишният футболист се появи на „Герена“ за подпис в късния следобед, а преди това мина успешно медицинските тестове. Веднага след официализирането на трансфера Славчев бе представен пред медиите и заяви, че от дете симпатизира на „Левски“. \"Чувствам се доста развълнуван, желанието ми беше да бъда тук и се радвам, че се сбъдна, сподели халфът. - От малък съм левскар, закърмен съм с тази идея, израснал съм в сектор \"Б\". Не мисля, че това е крачка назад. Защо да е крачка назад? В “Левски” се работи много, познавам треньора добре, намирам се на точното място. Направил съм си сметката, левскар съм и винаги една от мечтите ми е била да съм на \"Герена\". С течение на събията и обстоятелствата се отвори възможност за “Левски”, искам да бъда тук. Досега съм бил тук само като привърженик\", каза още Славчев. Халфът започва кариерата си в столичния „Септември“, преминава през академията на „Литекс“ и играе за първия отбор. На 19 декември 2013 г. е избран за „Най-прогресиращ футболист за 2013 година“, а през 2014 година подписва договор със „Спортинг“ (Лисабон). Следват престои в „Болтън“, „Аполон“ (Лимасол) и „Лехия“, а през 2018-ата пък преминава в азербейджанския „Карабах“, където играе за последно преди идването си в „Левски“. Дебютът му за първия състав на България е на 15 октомври 2013 година в световната квалификация срещу Чехия, като досега е носил екипа на „лъвовете“ 25 пъти.", "date": "2019.12.22", "title": "„Левски“ взе Симеон Славчев, националът подписа за 3 години"}
{"url": "https://www.monitor.bg:443/bg/a/view/chujdestrannite-investicii-skochili-s-blizo-1-mlrd-evro-184084", "text": "Чуждестранните инвестиции в България са скочили до 953,3 млн. евро през първите 10 месеца на 2019 година спрямо 399,5 млн. евро през същия период на миналата година, което е ръст от над 1 млрд. лв. Това сочат данните на Българската народна банка БНБ) за платежния баланс на страната. Те потвърждават на практика  , между когото и президента Румен Радев неотдавна се разрази полемика по темата. Борисов обяви, че преките чуждестранни инвестиции имат ръст от 553,8 млн. евро само от януари до октомври спрямо 2018-а. Както и че „в края на годината най-добре се виждат добрите резултати за българската икономика“. Според данните на БНБ преките чуждестранни инвестиции в страната се увеличават през октомври 2019 година със 141,1 млн. евро при нарастване със 116,1 млн. евро година по-рано. Най-големите нетни преки инвестиции в нашата страна през първите десет месеца на 2019 година идват от Холандия - 422 млн. евро, следвана от Германия - 233,7 милиона евро и Великобритания - 168,3 млн. евро. През октомври тази година положителното салдо по текущата сметка възлиза на 399,1 млн. евро, Балансът по текущата и капиталова сметка на България пък през октомври е положителен и в размер на 445,4 млн. евро спрямо излишък за 128,8 млн. евро през октомври 2018. За първите десет месеца на годината текущата и капиталова сметка е на излишък от 6,208 млрд. евро при доста по-скромен положителен баланс от 3,3695 млрд. евро през същия период на 2018 година. Салдото само по текущата сметка през октомври е положително и възлиза на 399,1 млн. евро при излишък за едва 53,0 млн. евро точно година по-рано. За периода януари-октомври 2019 година позитивният баланс по текущата сметка е нараснал до 5,4763 млрд. евро спрямо излишък за 2,8506 млрд. евро през същия период на миналата година, сочат последните данни на БНБ. В същото време търговското салдо на нашата страна за октомври е положително и е в размер на 71,7 млн. евро при дефицит от 212,8 млн. евро през същия месец година по-рано, като износът на стоки нараства с 61,5 млн. евро (увеличение с 2,3%) до 2,7705 млрд. евро, докато вносът намалява с цели 223,1 млн. евро (спад със 7,6%), достигайки 2,6988 млрд. евро. В рамките на първите десет месеца на настоящата година търговското салдо е положително и е в размер на 95,9 млн. евро , което прави 0,2% от БВП при дефицит от цели 1,4748 млрд. евро през същия период на миналата година. В същото време износът на стоки се е увеличил през периода януари-октомври с 1,1875 млрд. евро до 24,3341 млрд. евро, докато вносът на стоки за същия период намалява с 383,1 млн. евро. Това прави понижение с 1,6% до 24,2382 млрд. евро. Според данните на Централната банка финансовата сметка през октомври е положителна и е в размер на 74,7 млн. евро при излишък от 88,4 млн. евро година по-рано, като от началото на годината излишъкът е в размер на 2,9807 млрд. евро при положителна стойност от 2,897 млрд. евро през периода януари-октомври 2018 година.", "date": "2019.12.22", "title": "Чуждестранните инвестиции стигнали 1 млрд. лв."}
{"url": "https://www.monitor.bg:443/bg/a/view/ot-sredata-na-januari-egipet-zapochva-vnos-na-gaz-ot-izrael-184105", "text": "Египет ще започне да внася природен газ от Израел от средата на януари 2020 година, съобщи днес информиран източник от газовия сектор, цитиран от „Ройтерс“. Износът на израелски газ постепенно ще достигне 7 млрд. кубични метра на година до 2022-а, допълни източникът, пожелал анонимност. Според информация на сайта 9tv.co.il синьо гориво ще постъпва в газопреносната мрежа на най-многолюдната арабска държава на базата на подписания още през миналата година договор между египетската компания Dolphinus Holdings и израильской Delek Drilling. Двете фирми държат и правата върху разработката на находищата на природен газ в средиземноморския шелф \"Левиатан\" и \"Тамар\". Природният газ ще се доставя по магистрален газопровод изграден с участие на американската компания Noble Energy, която вложи при построяването на съоръжението около 200 млн. долара. Делът на янките в реализацията и експлоатацията на тръбата е 10%. На първоначалния етап на експлоатация на новия газопровод по него ще се доставят почти 10 млн. куб. м метан на денонощие. Междувременно бе съобщено за насроченото на 2 януари подписване в Атина между Гърция и Израел на споразумение за изграждането на Източно-средиземноморския газопровод (EastMed), пише \"Катимерини\", като се позовава на съобщение на гръцкото правителство. Споразумението ще бъде финализирано с подписването му от страна на Италия. EastMed се очаква да транспортира природен газ от находища в з Гърция към Италия. Коментари в кипърския печат свързват раздвижването на въпроса за реализирането на проекта през последните дни с напрежението между Гърция, Кипър и Египет, от една страна, и Турция и Либия, от друга, във връзка с подписания меморандум за делимитиране на морските пространства между Анкара и Триполи, който според Атина засяга гръцките суверенни права южно от остров Крит.", "date": "2019.12.22", "title": "От средата на януари Египет започва внос на газ от Израел "}
{"url": "https://www.monitor.bg/bg/a/view/da-pomognem-na-dani-da-progovori-184082", "text": "Даниела е на 13 години и често се усмихва. Понякога тича и е много палаво и жизнено дете. Не може да говори и има сериозна умствена изостаналост, а най-голямата мечта на майка й Галина е дъщеричката й да проговори. Малко чудо е, че е успяла да проходи. Защото има тежката диагноза Детска церебрална парализа. С долна парализа и умствена изостаналост. Близките й научават за страшната диагноза, когато Даниела е на 10 месеца. От както е на година и шест месеца й правят рехабилитация. И благодарение на процедурите е успяла да проходи. Бащата на Дани се е разделил със семейството си през 2008-а година. „Не може да се каже, че помага, но поне си плаща редовно издръжката Не е голяма сума, но все е нещо“, казва майката Галина. Социалната помощ, която получава Дани и тя като неин придружител е 930 лева. От Българската Коледа получават помощ от 2011-а година. Първоначално им отпускат по 600 лева на година. Сега вече им дават по 1000 лева годишно. Средставата използват за рехабилитация. Частна рехабилатация не можем да си позволим, защото тарифите са непосилни за нас“, допълва Галина. Въпреки трудностите майката на Дани продължалава да мечтае. За първото изречение, което Дани ще каже. За да се случи това, обаче са необходими средства и още медицински процедури. Всеки, който желае може да дари 1 лев с SMS на кратък номер 1117 за всички мобилни абонати или с обаждане на номер 09001117 за фиксирани абонати.", "date": "2019.12.22", "title": "Да помогнем на Дани да проговори"}
{"url": "https://www.monitor.bg:443/bg/a/view/neobhodimi-e-lechenie-s-kislorod-za-da-prodylji-da-uchi-stasi-184081", "text": "„Голямо постижение е, че Стаси вече говори. Разбира и значението на „не може“-знае кое е добре да направи и кое не трябва да върши. В часовете стои на чина и пази тишина в продължение на 35 минути, а това е успех за дете с нейното състояние. Пише много красиво, но още е рано да смята. Идва с желание в училище, макар и да се уморява по-бързо от съучениците си“. Това разказа за напредъка на Стаси нейната майка Катерина. Преди да навърши 3 годинки, лекарите в Русе поставили на Стаси диагнозата детски аутизъм. Близките й усещали, че нещо не е наред в развитието й. Първоначално си мислели, че има проблем със слуха, защото не реагирала, когато я повикат. Не можела и да говори и смятали, че се нуждае от специалист логопед. „Не очаквах диагнозата аутизъм, когато ми я съобщиха. Хубавото е, че я приех много бързо. Нямах време да осъзная, трябваше веднага да започна да търся начини да помогна на детето си“, разказва Катерина. Направили първите процедури в барокамера през 2015 година със собствени средства. Първоначално имало обратна реакция – детето станало хиперактивно, неспокойно и това състояние продължило около месец. След това обаче започнали да се проявяват признаците на подобрение. Всяка от процедурите струваше 50 лева, аз не работех и най-малката помощ за мен беше добре дошла“, разказва Катя. От началото на 2016 година разходите за терапията с кислород на Стаси се поемат от „Българската Коледа“. Детето прави по 20 процедури годишно и ще продължи, защото резултатите са съвсем реални, и са изключително важни за да може детето да учи пълноценно.", "date": "2019.12.22", "title": "Необходимо е лечение с кислород, за да продължи да учи Стаси"}
{"url": "https://www.monitor.bg:443/bg/a/view/kristofersen-specheli-v-italija-albert-otpadna-184083", "text": "Норвежецът Хенрик Кристоферсен спечели гигантския слалом от Световната купа по ски-алпийски дисциплини в Алта Бадия (Италия). Световният шампион в дисциплината финишира с време 1:57,33 мин. Той беше шести след първия манш, но със солидно второ спускане достигна до 20-а победа в кариерата си. Французинът Сиприан Саразен остана втори, на 31 стотни от секундата от победителя след феноменален втори манш. Той беше едва 22-ри след първото спускане, но беше най-бърз във второто и за втори път се качи на подиума след победата си преди три години в паралелния гагинтски слалом в Алта Бадия. Трети, на 39 стотни от секундата, завърши словенецът Жан Кранец. Той продължи силната си серия в гигантския слалом с четвърто поредно класиране в топ 4 в дисциплината, като в три от тях беше в тройката. Друг норвежец Александър Аамод Килде се нареди четвърти, а швейцарецът Марко Одермат, който беше втори след първия манш, в крайна сметка остана пети, на 83 стотни. Марко Шварц беше най-добър от австрийците с шестото си място. Лидерът след първото спускане Лейф Кристиан Хауген (Нор) допусна много грешки във втория манш и завърши едва 11-и. Българинът Алберт Попов не завърши първия манш. Той стартира последен с 63-и номер, допусна грешка в средата на трасето и отпадна. Така 22-годишният софиянец стана един от 13-те алпийци, които не успяха да стигнат до финала, а сред тях беше и олимпийският шампион от Сочи 2014 и трикратен световен първенец в дисциплината Тед Лигети (САЩ). С успеха си в Алта Бадия Кристоферсен излезе начело в генералното класиране за Световната купа с 343 точки, следван от специалиста в скоростните дисциплини Винсент Крихмайер (Ав) с 312 т. и от Алекси Пентюро (Фр) с 296 т. Попов е 69-и с 22 точки. В същото време женското спускане, което трябваше да се проведе във френския курорт Вал д'Изер, беше отменено за втори пореден ден заради обилен снеговалеж и силен вятър. Състезанието беше пренасрочено от вчера и трябваше да замести планираната в програмата алпийска комбинация, но заради неблагоприятните метеорологични условия в курорта отпадна окончателно.", "date": "2019.12.22", "title": "Кристоферсен спечели в Италия, Алберт отпадна"}
{"url": "https://www.monitor.bg:443/bg/a/view/rodninite-na-zaklanija-mitko-njama-da-tyrsjat-otmyshtenie-184104", "text": "Роднините на убития с нож във врата Митко - след скандал с братовчед му, няма да търсят отмъщение. „В момента сме в шок. Ще видим сега вече отгоре какво ще решат, от прокурора, съдията, ще видим какво ще кажат. Отмъщение няма да искаме, защото всички сме семейни хора\", казва Рашко, роднина на жертвата. Братовчеди от пловдивския квартал „Столипиново” се клаха в непосредствена близост с училище „Пенчо Славейков” в квартала в събота. По-възрастният – Митко Иванов, на 26 години, починал от кръвозагуба, съобщи полицията в Пловдив. Нападателят също имал прободни рани, но това не попречило на отишлите на мястото полицаи да го задържат моментално. Буквално минути след клането на мястото се събрали стотици жители на махалата и това наложило изпращането там на екипи на Специализираните полицейски сили, на полицаи с обучени кучета и техни колеги от местното Шесто районно управление. Според непотвърдена информация Митко е бил намушкан пред очите на брат си, който е станал свидетел на последните му минути. Една от версиите е, че убийството е станало заради жена, а друга гласи, че между двамата е имало неуредени финансови отношения. Младият мъж бил наръган във врата и най-вероятно това е причината за смъртта му. Сигналът в полицията в Пловдив бил получен в 12 часа. Той гласял, че на ул. „Батак” до училището и до местните зеленчуков и битпазар се карат двама мъже, единият от които наръгал опонента си. Едва след като жертвата се свлякла на тротоара, местните се обадили на 112. Извършителят на престъплението – Румен Александров, на 24 години, бил арестуван на място. Разследва се чий е ножът, открит захвърлен върху тавана на един от търговските павилиони в района. От полицията уточниха, че въпреки струпването на много хора в района на местопрестъплението, ситуацията е била овладяна и няма напрежение сред живеещите в квартала. Часове след убийството в \"Столипиново\" имаше нов сблъсък между две фамилии на улица „Елба\". Едно момче е със сериозни травми на главата и е настанено в болница. В квартала вчера имаше засилено полицейско присъствие. Няма напрежение, има достатъчно полицейски сили, така че ще се погрижим за опазване на обществения ред, казва гл. инспектор Николай Кирков пред БНТ. Полицаите ще останат в „Столипиново\" и в следващите дни.", "date": "2019.12.22", "title": "Роднините на заклания Митко няма да търсят отмъщение"}
{"url": "https://www.monitor.bg:443/bg/a/view/liga-za-salvini-premier-novoto-ime-na-italianskata-partija-liga-184092", "text": "„Лига за Салвини премиер“ – така ще се казва занапред дясната партия „Лига“ с лидер бившия вицепремиер и министър на вътрешните работи Матео Салвини. Решението бе взето на състоялия се в събота следобед в Милано блиц-конгрес на политическата формация, която в момента е №1 в Италия. Просто защото ако през тези дни бъдат произведени политически избори, според социологическите проучвания за нея ще гласуват 31,3% от жителите на страната. Матео Салвини, който бе избран единодушно за лидер на новата партия, заяви в кратко слово, че тя ще бъде по-скоро национално движение, в което ще могат да се запишат не само нейни привърженици, но и членове на други формации. Водачът посочи още, че „Лига за Салвини премиер“ ще работи не само за обединяването на народа на Италия в името на националните интереси, но и за връщането на величието на неговата държава навсякъде по Света. Като че ли единственият, който се противопостави открито на трасформацията на „Лига“, бе основателят на предшественичката й „Северна Лига“ Умберто Боси. Той показа среден пръст на Салвини, независимо от факта, че бе избран за почетен президент до живот на пръкналата се партия - движение. Политическите наблюдатели в Рим и Милано подчертават в коментарите си на резултатите от блиц-конгреса, че Матео Салвини е превърнал „Лига“ в лична партия, като е сложил дори името си в нейното официално название. Според анализаторите това е случай без прецедент в Италия и може би в света, тъй като поне досега лидерите на партии и движения са слагали имената си само в предизборни лозунги. Що се отнася до характеристиките на новата – стара формация, то за коментаторите изтъкват, че тя ще бъде определено националистическа и ще търси в ЕС съюзници, които прегръщат нейните идеи.", "date": "2019.12.22", "title": "„Лига за Салвини премиер“ – новото име на италианската партия „Лига“"}
{"url": "https://www.monitor.bg:443/bg/a/view/osydiha-shofior-narekyl-hamalin-majmuna-184090", "text": "Тримесечна условна присъда и 1 000 лв глоба отнесе шофьор на камион, който без видими причини нарекъл общ работник „маймуна“ и „циганин“, докато човекът вършел работата, за който бил нает. Случката се разиграла на 17 май, докато подсъдимият Б.С. шофьор в „Готмар“ ЕООД град Съединение зареждал със стока склад на „Нова Трейд“ ЕООД в Стара Загора. Неочаквано за извършващия разтоварването Л.В. шофьорът започнал да го ругае и заплашва, като използвал на няколко пъти думите „маймуна“, „циганин“,“некадърник“ и „ти кьорав ли си, ненормален ли си?“.На финала на вербалната агресия Б.С. го напсувал на майка и заплашил, че „ще му счупи главата“.Броени дни преди Рождество Христово състав на старозагорския районен съд е произнесъл присъда срещу шофьора в негово отсъствие и липсата на защитник въпреки редовното призоваване. Съдът е наложил на обвиняемия 3-месечен престой в затвора при 3-годишно отлагане на изпълнението както и глоба от 1000 лв заради унизителните квалификации. Отпаднало е обвинението за „ти кьорав ли си, ненормален лиси“, тъй като фразата била във въпросително наклонение и не можела да се счита за обида. Шофьорът ще трябва да заплати и 1 500 лв за накърненото достойнство на хамалина, който в частния иск е изявил претенция от 5 бона.Прибавени са още 512 лв за направените разходи за адвокат, както и 60 лв за държавната такса.", "date": "2019.12.22", "title": "Осъдиха шофьор, нарекъл хамалин … маймуна"}
{"url": "https://www.monitor.bg:443/bg/a/view/za-chetvyrti-pyt-napadnaha-posred-nosht-doma-na-burgaski-reporter-184094", "text": "Четвърта поред атака срещу дома на бургаския фоторепортер Борислав Пенков. Неизвестен бандит се е опитал да влезе в жилището му на първия етаж, през терасата. Нападателят е строшил прозорците, а парчетата стъкла са наранили журналиста по лицето и ръцете. Той е с порезни рани, но без опасност за живота. Поредният инцидент срещу Пенков е станал малко след 3 часа след полунощ в неделя. Фоторепортерът, който работи за регионалния ежедневник \"Черноморски фар\" сам разказа са случилото се. В около 3,15 ч. той се събудил от необичаен шум. Станал от леглото и се ослушал, ориентирал се, че шумовете идват в посока от терасата. Приближил до прозореца и видял млад мъж да дебне на балкона му. В този момент, нападателят явно забелязал Пенков и с ръка строшил двата прозореца на жилището му, след което се преметнал обратно през терасата и избягал в тъмното. На място са пристигнали полицаи, които са напправили оглед и са снели отпечатъци. Това е четвърто поред нападение над Пенков. Терора срещу фоторепортера започна преди около две години. Първо бяха трошени прозорците на апартамента му с камъни, после жилището му, което е на първия етаж в комплекс \"Зорница\" беше подпалено. Малко по-късно неизвестни бандити се опитаха да проникнат в дома на Борислав с \"кози крак\". За палежа, който стана преди година бяха арестувани трима души, сред които и известния в местния ъндърграунд Петър -Кюфтето, сочен като поръчител.", "date": "2019.12.22", "title": "За четвърти път: Нападнаха посред нощ дома на бургаски репортер"}
{"url": "https://www.monitor.bg:443/bg/a/view/10-000-se-smjaha-i-plakaha-s-marius-v-arena-armeec-184088", "text": "Близо 10 000 зрители се смяха и плакаха с Мариус Куркински в събота вечер, когато феноменалният актьор за пръв път изигра юбилейния си моноспектакъл „Мариус 50“ в столицата, след като преди дни го бе показал във Варна, Пловдив и Бургас. Огромната зала „Арена Армеец“ бе изпълнена до козирката, само секторите, падащи се откъм гърба на артиста беше предвидено да останат безлюдни, а човешкият мравуняк напредваше към подстъпите на залата часове преди началния час на събитието. „Арена Армеец“ не е идеалното място за театър, назад и отвисоко играещият човек обикновено изглежда като точица, но, подпомогнат от големия екран зад него и от още няколко на тавана, Мариус с излизането си на сцената овладя със своята енергия пространството и душите на присъстващите. И така повече от два часа до самия край... Сборният моноспектакъл „Мариус 50“ на Куркински в жанра на уан мен шоуто, който още преди четвърт век той изведе до виртуозност. В него са включени фрагменти от 9 от неговите общо 11 моноспектакъла – без „Евангелие по Матея“ и „Песен на песните“, които са по библейски текстове. След като откри за себе си вярата и Бога, артистът реши, че няма право да произнася тези свещени думи публично. Подборът, който бе направил, е абсолютно огледало на духовното му израстване през годините. Мариус започна с откъс от първия си моноспектакъл „Дон Жуан“ по Молиер (1993), отправяйки сам към себе си призива „Покайте се!“, за да завърши с най-скорошните: „Черното пиле“ по Хайтов, „Юбилей“ по Чехов с напълно автобиографичното свещенодействие в театъра и „Сънят на смешния човек“ по Достоевски. В последните сцени той изповядва този сън и своята надежда, че не е невъзможно сбъдването му – да се открие планета в края на Слънчевата система, населена не с мразещи се, а с непрегрешили хора, които обичат ближния си така, както обичат себе си. Именно това би могъл да е ключът към смислено и хармонично съществуване. Междувременно, увличащ в смеха и свръхизразителен в драматичното, Мариус преживя пред аудиторията части от „Дамата с кученцето“, свързана с емблематичната миниатюра „За вредата от тютюна“ на Чехов, „Сънят“ по Джулиан Барнс, „Самият човек“ по Андрей Платонов, както и българските характери от „Сътресение“ и „Български разкази“ по Хайтов и Ангел Каралийчев... След като по средата на шоуто имахме възможност да се насладим на новия клип на култовото през 90-те парче „Ти-ри-ри-рам“, на самия финал актьорът изпълни песента на шута от „Дванайсета нощ“ на Шекспир, в която също е концентриран цял един живот: от „Човек, когато е момче, хей-хо...“ до „Човек, когато стане стар, хей-хо...“. Човек, дори на години (по пиеса 68, а в случая 50), не може да е стар и ненужен, когато е прегърнал театъра, когато като че ли искаше да ни каже Мариус. Така ще го запомним на финала: с длани като тревожни птици, с които обгръща себе си, за да си даде кураж, обгръща символично театъра, срещнал го с великите автори, обгръща и цялата си публика, която винаги ще му е благодарна... След дългите аплодисменти Мариус бе поздравен с послание от продуцента си Кирил Кирилов от „Ажур Пико“, както и от директора на Народния театър Мариус Донкин. Той бе изпратил икона на св. Иван Рилски на своя съименник, която Куркински с вълнение и поклон целуна. „Снощи в „Арена Армеец“ изживях смисъла между нас! Обичам ви, Мариус“, написа по-късно актьорът в своя профил „Няколко страници“ във Фейсбук. И ние те обичаме, Артисте!  ", "date": "2019.12.22", "title": "10 000 се смяха и плакаха с Мариус в „Арена Армеец“    "}
{"url": "https://www.monitor.bg:443/bg/a/view/kustendilec-izobrazi-liceto-na-lubimata-si-v-kartina-sys-600-rubik-kubcheta-184087", "text": "23-годишният Николай Стоянов успя да сътвори истински шедьовър – пиксел арт инсталация, на която е изобразен образът на девойка. В творбата са използвани общо 600 кубчета „Рубик“, като изработката е отнела на твореца около 2 месеца. „Доста хора ми помагаха през този период от време. Едно момче начерта на компютър точно колко кубчета трябват и реално как да се позиционират, след това преминахме и към голямото търсене на Рубик кубчетата. Една част намерихме в Кюстендил, а другата взехме от София. Трудно беше именно откриването на такова количество кубчета, но накрая успяхме“, обяснява Николай Стоянов. Невероятната картина тежи около 25 кг. и тя е със завидните размери от 1.40 на 1.20 метра. Образът също не е избран случайно, той е на момиче, което е специално за Николай. Той самият обаче не желае да назове името на девойката, но се надява тя да е разбрала вече за съществуването на арт инсталацията. „Като цяло аз се занимавам с рубик кубчета от тийнейджърската си възраст. Харесвам и изобразителното изкуства, като тук беше момента да ги съчетая в една обща картина. Момичето на нея също не е случайно, но не искам да изпадам в подробности. Едва вчера тя се прибра от чужбина и се надявам вече да я е видяла. Все още обаче не зная каква е реакцията й“, твърди още 23-годишният Николай. Кюстендилци пък споделят, че на картината е образът на неговата любима Яна, която е студентка в чужбина. В пиксел арт инсталацията Ники е успял да комбинира няколко страсти – изобразителното изкуство, любовта и логическото мислене. До скоро 23-годишният кюстендилец е учил в Спортната академия, а в момента е инструктор по ски и сноуборд. С рисуване не се занимава професионално, но едно от хобитата му е да прави улични графити с приятели, както и да реди Рубик кубчета „Като цяло се занимавам основно със спорт, преди време се опитах да вляза да уча в училище за приложни изкуства, но не се събраха достатъчно бройки за паралелка. Сега съчетавам спорта с изкуството в различните му форми. Не мисля това да е единствената ми творба, имам няколко идеи, като се надявам да успея и тях да реализирам в съвсем скоро време, въпрос на време е“, обясни още Николай. Картината, изработена изцяло от рубик кубчета, е разположена в сградата на Информационния туристически център, който се намира на площад „Велбъжд“ в Кюстендил. Тя ще остане там до края на годината, като след това идеята на Ники е кубчетата „Рубик“ да бъдат подарени на учениците от Кюстендил, които също да се запалят по логическите пъзели и кубчетата „Рубик“.", "date": "2019.12.22", "title": "Кюстендилец изобрази лицето на любимата си в картина със 600 Рубик кубчета"}
{"url": "https://www.monitor.bg:443/bg/a/view/bojler-ubi-41-godishna-jena-dokato-se-kype-184068", "text": "Млада жена загина нелепо при битов инцидент в банята си. Трагедията се разиграла в петък в бургаското село Българово. 41-годишната М.Х. вземала обичайният си ежедневен душ, когато електрическият бойлер в банята гръмнал. Експлозията била чутовна, а стопанката загинала на място от взривната вълна, разказаха съседите й, които са в шок от случилото се. Една от версиите е, че бойлерът е бил неизправен. Сред комшиите обаче се носи и друга версия, че трагедията е станала заради силен токов удар. По случая се води разследване, което ще изясни точната причина за трагедията.", "date": "2019.12.22", "title": "Бойлер уби 41-годишна жена, докато се къпе"}
{"url": "https://www.monitor.bg:443/bg/a/view/ubijstveno-losho-vreme-mori-polovin-evropa-184086", "text": "Лошото време взе най-малко 11 жертви в Испания, Португалия, Франция и Италия. Бурите в Испания през последните дни взеха в неделя седма жертва, предаде АФП, като се позова на властите. Рибар е загинал край Каталуния, след като паднал в морето от висока скала заради силен вятър. Друг рибар и трима полицаи, които се хвърлили във водата, за да помогнат, били спасени. В Каталуния са били получени над 1100 телефонни сигнала във връзка с вятъра, най-вече за паднали дървета и щети по покриви. Жертвите на лошото време в Испания от четвъртък, причинено от две бури - първо Елза, последвана сега от Фабиен - вече са седем. 32-годишна южнокорейка почина от раните, които получила, след като била ударена от отломки от сграда в центъра на испанската столица Мадрид при силен вятър. 60-годишен холандец се удавил, докато карал сърф край югоизточната испанска провинция Уелва. Мъж загинал, когато колата му била отнесена от придошла река в южната провинция Гранада. В съседна Португалия загинаха двама души. Във Франция, мъж паднал от яхта в Средиземно море край югоизточното крайбрежие на страната и оттогава е в неизвестност. Спътникът му бил спасен. Бурята Елза продължава да причинява щети в Западна Европа, следвана отблизо от друга набираща сила буря, наречена Фабиен. В северозападната испанска автономна област Галисия бяха регистрирани пориви на вятъра от 140 километра в час. Около 8000 домакинства там са без ток. В Галисия и в съседната испанска автономна област Астурия е обявен червен код - най-високата степен на опасност. Лошото време, което връхлетя отново и Италия след погромите само отпреди седмица, в събота взе две жертви, съобщи кореспондентът на „Монитор“ Румен Михайлов. Край намиращия се в североизточната област Фриули Венеция Джулия град Порденоне бе удавен в личния си автомобил мъж на средна възраст. За съжаление той преминал поставена от хора на Гражданска защита бариера на второстепенен път, който преминавал през наводнен участък. И точно по средата му придошлите отново кални води на разлял се планински поток повлекли автомобила, преобърнали го и водачът загинал. В района Муджело северно от Флренция пък млад мъж загубил управлението на мотоциклета си в дълбока локва и буквално излетял в минаващата встрани придошла река. Притеклите се не след дълго на помощ пожарникари все още търсят трупа на безследно изчезналия мотоциклетист. Независимо, че вчера приливът пак заля Венеция с воден стълби от 120 см, потопявайки площад „Сан Марко“ и наводнявайки едноименната базилика, най-трагично бе положението в централната област Тоскана. Там паднаха само за 24 часа незапомнени валежи – 263 мм вод на квадратен метър! В планинските райони и по морския бряг се образуваха свлачища, недалеч от Сиена пропадна участък от прочутия от древността римски път Касия. По чудо не загинаха четирима души, чийто автомобил бе залят с вода край град Гросето, но дошлите веднага на местопроизшествието полицаи и пожарникари успяха да ги спасят. Тежко бе положението и в областта Лигурия, където продължават да бъдат откъснати от света над 100 жители на малко планинско селище, към което пороища и свлачища са прекъснали всички пътища.", "date": "2019.12.22", "title": "Убийствено лошо време мори половин Европа"}
{"url": "https://www.monitor.bg:443/bg/a/view/vlado-iliev-izpusna-mjasto-v-top-10-vyv-francija-184067", "text": "Спортист номер 1 на България Владимир Илиев завърши най-успешната си година с 20-о място в масовия старт на 15 км от Световната купа по биатлон в Анеси (Франция). Той се движеше сред първите 10 до оказалата се фатална за него трета стрелба, в която събори само една от 5-те мишени. Така общо с 6 пропуска на огневия рубеж Илиев финишира 20-и с изоставане от 3:34,8 мин. от победителя Йоханес Тингес Бьо (Нор). Въпреки това Владо прибави нови 21 точки към актива си за Световната купа и е 24-и в общото подреждане със 102 т. 32-годишният троянец единствен от нашите доби право да стартира в първия за сезона масов старт на 30-те най-добри след 22-рото си място в спринта и 18-ото си в преследването в Анеси. Носителят на всички глобуси през миналия сезон Йоханес Тингес Бьо продължи доминацията си, като записа пета победа в седемте старта през настоящата кампания. Световният шампион в дисциплината от Осло 2016 допусна само една грешка при четирите си стрелби и записа 42-рия си успех. Французинът Емилиан Жаклен завърши втори, на 42,1 сек. след победителя и регистрира най-доброто класиране в кариерата си, след като също свали 19 от 20-те мишени. Тарей Бьо (Нор) също с един пропуск се нареди трети на 51,8 секунди, следван от французите Кентен Фийон-Мейе и Мартен Фуркад с изоставане от малко повече от минута. Още един норвежец Йоханес Дале оформи шестицата с изоставане от 1:51,9 минути. В генералното класиране Йоханес Тингес Бьо води убедително с 374 точки, следван от брат си Тарей Бьо с 313 точки и от Фийон Мейе с 281 точки. Другият българин с точки в генералното класиране е Красимир Анев, който не участва във Франция. Той е на 46-о място с 26 точки. Световната купа при мъжете се подновява със спринт на 10 януари в Оберхоф (Гер).", "date": "2019.12.22", "title": "Владо Илиев изпусна място в топ 10 във Франция"}
{"url": "https://www.monitor.bg:443/bg/a/view/trymp-pokani-djonsyn-na-gosti-prez-januari-184072", "text": "Президентът на САЩ Доналд Тръмп покани британският премиер Борис Джонсън да го посети в Белия дом догодина, предаде Ройтерс.  Тръмп е отправи поканата си след като Джонсън спечели парламентарните избори. Още не е уточнена точната дата за посещението, но според източници на британските медии се обсъждат дати в средата на януари. И двете страни искат това да стане в началото на годината, според източник, близък до Белия дом. В петък британският парламент одобри плана на Джонсън за напускане на ЕС. Това е първата стъпка към изпълнението на даденото от него предизборно обещание Великобритания да излезе от съюза до 31 януари догодина. В телефонен разговор в понеделник Джонсън и Тръмп се договориха да се стремят към подписването на \"амбициозно\" споразумение за свободна търговия.", "date": "2019.12.22", "title": "Тръмп покани Джонсън на гости през януари"}
{"url": "https://www.monitor.bg:443/bg/a/view/siti-prizemi-lestyr-guardiola-chaka-chudo-184076", "text": "„Манчестър Сити“ спечели с 3:1 важния мач с „Лестър“ и вече е само на точка зад „лисиците“ в битката за второто място. На „Етихад“ гостите откриха резултата след гол на Варди, но „Сити“ успя да обърне чрез Рияд Марез, Илкай Гюндоган (дузпа) и Габриел Жезус. Загубата за „Лестър“ сложи край на серията от девет поредни мача във Висшата лига без поражение. Най-доволни от резултата пък могат да са в „Ливърпул“. Играчите на Клоп вече имат аванс от 10 точки на върха, а освен това са и с мач по-малко. Това накара мениджъра на „Сити“ Пеп Гуардиола да признае, че само чудо може да направи тима му шампион. \"Имаме една точка по-малко от тези на „Барселона“, който води в шампионата на Испания. Проблемът е, че „Ливърпул“ има 16 победи в 17 мача, сподели Гуардиола. - Трябва да сваля шапка и да ги поздравя за това. Отборът ни показва нелоша игра, но губим точки. Все пак смятам, че ако стане чудо и титлата не отиде в „Ливърпул“, ще дойде при нас\", заяви испанският специалист. Колегата му в „Лестър“ Брендън Роджърс бе далеч по-голям оптимист и заяви, че битката за титлата изобщо не е приключила. „В началото на сезона никой не очакваше да сме на тази позиция, но според мен е напълно заслужено. Една загуба няма да ни пречупи. Не мога да кажа, че „Ливърпул“ вече е шампион, още сме в борбата за титлата и имаме добри шансове“, сподели Роджърс, който е бивш мениджър на мърсисайдци.", "date": "2019.12.22", "title": "„Сити“ приземи „Лестър“, Гуардиола чака чудо за титлата"}
{"url": "https://www.monitor.bg:443/bg/a/view/fandykova-puskame-dovejdasht-transport-do-metroto-prez-2020-g-184070", "text": "Новата задача на Столичната община е да пусне довеждащ транспорт до метрото през 2020 г. Това обяви кметът на София Йорданка Фандъкова в коментар пред БНТ за проектобюджета на общината за следващата година. „С пускането на третата линия на метрото да можем да осигурим и малки електрически автобуси в кварталите, които да подпомогнат хората да стигнат по-лесно до метрото“, обясни градоначалникът и допълни, че кметството е осигурило продължаването на строителството на метрото след приключването на новите 12 км от първите два етапа на третата линия на подземната железница, които трябва да бъдат пуснати през 2020г. Другите важни задачи заложени във финансовата рамка, по думите й, са по-усилена работа в кварталите, повече средства за мерките за по-чист въздух, административната реформа и дигитализацията. Според Фандъкова именно по достъпен градски транспорт е една от основните мерки за по-чист въздух. „Целта ни е да насърчим хората, да ги улесним да използват градския транспорт, за да слезем от колите, които са един от двата основни фактора за замърсяване на въздуха“, посочи кметът. Тя обясни, че няма основание да се променя цената на градския транспорт. Същ така през следващата година ще продължи и тестването на нощните автобуси. „Безспорно за столица и град, който иска да бъде и туристическа дестинация е добре да има нощен транспорт. Как да бъде, дали трябва нещо да се промени ще се коментира в следващата година. Няма основание да променяме цената“, каза Фандъкова. Освен инвестициите от „Московска“ 33 ще се фокусират и върху увеличаване на заплатите на определени професии, за които има отговорност общината. „Държавата увеличи значително средствата за образование, за повишаване заплатите на учителите. Има и средства за увеличава не заплатите на социалните работници. Това, което залагаме ние от нашия бюджет, е увеличение на заплатите на медицинските сестри, които работят в детските ясли и градини и в училищните здравни кабинети“, изтъкна Фандъкова. По думите й досега заплатите на сестрите в училищата и детските градини са били доста ниски и получават най-голямото процентно увеличение за следващата година.", "date": "2019.12.22", "title": "Фандъкова: Пускаме довеждащ транспорт до метрото през 2020 година"}
{"url": "https://www.monitor.bg:443/bg/a/view/chasove-dyrjat-dete-sys-schupena-ryka-v-detska-zabavachka-184075", "text": "4-годишно дете със счупена ръка е било държано близо 5 часа от персонала на детска градина без да му се окаже медицинска помощ. Това става ясно от жалби на родителите до Агенцията за закрила на детето, полицията и регионалното управление по образование. Вместо работещите в детската градина да извикат медицински екип, те опитали да приспят детето, за да не плаче. Инцидентът се е случил на 10-ти декември, преди обяд в ЦДГ „Слънце“ в кърджалийското село Габрово. Родителите на пострадалия малчуган смятат, че по-голямо дете от сборната група го е бутнало. Служителките обаче не потърсили помощ от лекар, а му направили компреси и го успокоявали, че ще му мине. Впоследствие опитали да го приспят, въпреки синината, отока на ръката и плача на момченцето. Следобед училищен автобус прибрал децата по домовете им. Когато видели състоянието на сина си, родителите незабавно завели детето си в болницата в Кърджали. Там лекарите установили счупване и гипсирали ръката на 4-ри годишното момче. Към жалбата, която родителите са подали до няколко институции, има прикрепен медицински документ, удостоверяващ, че детето има фрактура на двете кости на предмишницата. Припомняме, че през месец септември тази година, дете пострада в софийска детска градина, след като шкаф падна върху ръката му и премаза два от пръстите на момиченцето. По време на инцидента в групата е имало само един преподавател. Според родителите секцията е била необезопасена. Въпреки че със заповед на министъра на образованието всяка детска градина и училище трябва да съобщава за станал инцидент максимум до час след случилото се, ръководството в тази детска градина запазва пълно мълчание дни наред. Директорката на детското заведение също не отговаряше на телефонни обаждания и не се явяваше на работа. Поради зачестилите инциденти родители настояват за видеонаблюдение в детските градини и ясли.В някой детски заведения се проведоха анкети за въвеждане на видеонаблюдение в яслените групи на всички градини. За да се случи това, е необходимо 100 % съгласие както от учителите, така и от родителите.", "date": "2019.12.22", "title": "Часове държат дете със счупена ръка в забавачка"}
{"url": "https://www.monitor.bg:443/bg/a/view/po-100-000-tochki-merim-ploshtite-i-sledim-geologicheskite-procesi-184079", "text": "Близо 100 хил. различни видове геодезически знаци, представляващи бетонови стълбове, гранитни блокове, метални болтове, плочки и др. подпомагат геодезията, картографията и кадастъра в страната и позволяват точно и прецизно измерване на различни процеси, свързани със земната повърхност и ориентирането, съобщиха от Агенцията по геодезия, картография и кадастър. На тях е изградена и функционира Държавната геодезическа (GPS) мрежа, стъпваща на маркирани ключови точки, с точно определени координати, височини, стойност на ускорението на силата на гравитацията и компоненти на магнитното поле на Земята. Те подпомагат работата на агенцията, други редица държавни институции и бизнеса. Геодезическите знаци са различни видове в зависимост от измерванията и параметрите, които определят и се делят на различни класове. Най-общо това са триангулачни точки от т.нар. „класически“ мрежи, точки от Държавната геодезическа мрежа, точки от Геодезически мрежи с местно предназначение, определени с Глобална спътникова навигационна система /ГНСС/, нивелачни репери, гравиметрични и магнитни точки. Изграждането на   когато през 1854 - 1855 г. по десния бряг на река Дунав австрийски геодезисти създават малка триангулачна мрежа. Триангулачните точки служат за определяне на разстоянието до обекти, като се използва геометрията на триъгълниците. При метода на триангулацията разстоянието до дадена точка се изчислява, като се измери разстоянието между две референтни точки и ъглите между обекта и правата, образувана от тези точки. При този метод търсеното разстояние е височина в триъгълник, образуван от дадената и другите две известни референтни точки. Първата триангулачна мрежа на България е разработена от руските военни в периода 1877 - 1879 г. Те поставят общо 1274 триангулачни точки. Сред обхванатите в мрежата са и еднакъв на брой обекти - по 34 градски кули, църкви, минарета и мелници. В центровете на тези точки на дълбочина от 90 см под земята са били вертикално поставени бутилки, в които е имало листче с номера на точката. В периода 1920 - 1932 г. Географският институт при Министерството на войната създава Главната триангулачна мрежа на България. В каталозите на триангулачните точки, съхранявани в „Геокартфонд“ към АГКК, има данни за над 83 000 точки. За съжаление голяма част от тези точки, над 50 %, са унищожени. Запазените са включени в новите системи, които подпомагат измерванията на Държавната GPS мрежа. Такава например е триангулачната точка на връх Мусала. Около 22 000 точки се ползват в геодезическите мрежи с местно предназначение     Още по време на Руско-турската освободителна война в страната ни започват да се изграждат и нивелачните репери - геодезически знаци, чиито височини са определени с много висока точност, от порядъка на 0.001 м по височина. Те представляват стенни призми, тунелни марки, стенни болтове, гъбовидни болтове, бетонови блокове, бетонирани камъни, каменни марки. Съществуват и вековни нивелачни репери, които са построени в подземни съоръжения в началото на 60-те години на миналия век и са основните и най-стабилни знаци на нашата височинна система. До момента в страната са построени и функционират над 300 подобни репери. В периода 1920 - 1932 г. Географският институт започва проектирането и изграждането на Главната нивелачна мрежа на България, която е била с около 3100 репера. Нивелачните линии са минавали почти по всички ж.п. и по-главни шосейни пътища. В същия период са направени 3 трансгранични нивелачни връзки с тогавашна Югославия, една от които е линията Кюстендил - Гюешево. През 2018 г., в рамките на проект между АГКК и агенцията по кадастъра на Северна Македония, тази линия беше повторена. Нивелачният репер, поставен преди почти 90 години на училището в с. Раненци, се оказа запазен и беше включен в новата линия. През 1932 г. по Черноморската височинна система е извършена и     с която се потвърждава, че е най-високият връх на Балканския полуостров с височина 2925.4 метра. Това измерване слага край на спора с дотогавашния претендент - вр. Митикас в планината Олимп, Гърция. През 1961 г. е изработен проект на нова нивелачна мрежа I и II клас, при който нивелачните линии са само по пътища. Проектът е доразвит и Държавната нивелачна мрежа придобива настоящия си вид в началото на 80-те години на миналия век. Геодезическите знаци и по-точно техните параметри - координати, височини, стойност на силата на тежестта, магнитна деклинация са необходими за изпълнение на практически и инженерни задачи, а имат и научно приложение. Например, за да се изследват деформациите на една язовирна стена, са необходими стабилни знаци, с известни координати и височини, от които да се извършват периодични измервания. В противен случай няма как да се определи еднозначно наличието на деформации, които крият опасности. Периодичните измервания на едни същи геодезически знаци дават  която има научно приложение. За поддържането на Държавната геодезическа мрежа отговаря Военно-географската служба, а за Геодезическите мрежи с местно предназначение - Агенцията по геодезия, картография и кадастър.", "date": "2019.12.22", "title": "По 100 000 точки мерим площите и следим геологическите процеси"}
{"url": "https://www.monitor.bg:443/bg/a/view/adrenalinkata-aleks-gushna-momichence-184071", "text": "„Номер 2 е тук! Най-хубавият коледен подарък е с размери 3300г /50 см. ! Благодаря ти, Александра. Обичам ви!“. Така гордият татко Бедрос Халваджиян обяви в социалните мрежи появяването на второто му дете. Веднага след това и дядотото – Маги Халваджиян, сподели публикацията и се похвали: „Божествен подарък за коледа! Дядо за втори път! Момиченцееее!“, с което разкри и пола на бебето. Бебо и Алекс Енева, която беше адреналинка в „Господари на ефира“, а след това направи и свой собствен балет Funky Monkeys, вече имат един голям син – Еди, който съвсем наскоро направи 5 години.", "date": "2019.12.22", "title": "Адреналинката Алекс гушна момиченце"}
{"url": "https://www.monitor.bg:443/bg/a/view/koledna-ukrasa-184089", "text": "", "date": "2019.12.22", "title": "Коледна украса"}
{"url": "https://www.monitor.bg:443/bg/a/view/kim-chen-un-ukrepva-armijata-184073", "text": "Севернокорейският лидер Ким Чен Ун е имал среща с висши военни, с които е обсъдил стъпките за укрепване на въоръжените сили на страната на фона на заплахите за конфронтация със САЩ, съобщи КЦТА. Ким е председателствал разширено заседание на Централната военна комисия, посветена на сложната вътрешна и външна ситуация, уточни агенцията, цитирана от ДПА. КЦТА не посочи кога се е състояла срещата, но съобщението идва на фона на засиленото напрежение между Пхенян и Вашингтон заради ядрената програма на Северна Корея и многократните изпитания на ракети. Ръководството на Северна Корея даде да се разбере, че няма интерес от нови преговори за разоръжаване със САЩ, докато Вашингтон отказва да вдигне санкциите.", "date": "2019.12.22", "title": "Ким Чен Ун укрепва армията"}
{"url": "https://www.monitor.bg:443/bg/a/view/spomenyt-za-nlo-vyzkrysna-v-ndk-snimki-184066", "text": "Георги Мамалев, Антон Радичев, Тончо Токмакчиев и Камен Воденичаров се качиха на сцената на зала 1 на НДК, за да възкресят спомена за култовото телевизионно предаване „Клуб НЛО“ и едноименната музикална група. Спектакълът, който напълни залата в петък вечер, сложи акцент върху непреходните песни написани от Стефан Димитров, по стихове на Недялко Йорданов и Живко Колев. Сценарият беше на Димитър Стоянович, а режисурата - на Лъчезар Аврамов. Прозвучаха някои от най-веселите парчета, като „Лепа Пепа“, „Както карах трабант“, „Адвокате“, „Ех, Канада“ и т.н. Представлението отдаде почит на двама големи актьори, които бяха част от екипа на НЛО – Чочо Попйорданов и Велко Кънев, като бяха излъчени части от най-култовите им превъплъщения. Камен Воденичаров, се превъплъти в ролята на брата на легендарния образ на Чочо – редник Каракочев, в нов скеч. А Токмакчиев седна заедно с Антон Радичев и Георги Мамалев за „Тримата в кухнята“, където от малкия екран бяхме свикнали да виждаме Велко. Зрителите добре се посмяха с един от любимите образи на Антон Радичев – професор Гучев. А нововъведение в шоуто беше присъствието на етюд с хамалите – два образа емблеми за Тончо и Камен. За кратко пред публика излезе и Катето Евро. За финал композиторът Стефан Димитров беше подготвил чисто нова песен.", "date": "2019.12.22", "title": "Споменът за НЛО възкръсна в НДК (СНИМКИ)"}
{"url": "https://www.monitor.bg:443/bg/a/view/survaknici-ukrasiha-doma-na-veselin-hanchev-184059", "text": "Ръчно изработени от дрян сурвакници украсиха металната ограда около родния дом на поета Веселин Ханчев в Стара Загора, инициатива е на членове на Аrt Collective On The Street, които от няколко месеца по нетрадиционен начин оживяват пространството, където се намират недвижимите паметници на културата: Азмановата болница и домът на арх. Христо Димов и катедралния храм „Свети Николай Чудотворец“. Идеята е уличката „Сава Силов“ в същинския център на Града на липите да се превърне в място за неформални срещи както и да бъде запазен за идните поколения домът на лирика, който по неизвестни причини бе изваден от списъците  на културното наследство и сегашните му собственици могат да го съборят, за да издигнат там поредната жилищна кооперация или офис сграда.Вече близо година от общината очакват официален отговор от министъра на културата Боил Банов с какви аргументи статутът на Ханчевата къща през 90-те години на миналия ХХ век е бил променен в ущърб на обществото. Междувременно след проверка по журналистически сигнал за ремонти в дома на трикратния старозагорски кмет Стефан Салабашев, който също е паметник на културата стана ясно, че одобреният от МК проект на наемателите предвижда съхраняване на уникалните възрожденски стенописи и рисувани тавани там , но на следващ етап. Засега те щели да бъдат само консервирани с идея на последващ етап и при осигурено финансиране /минимум 60 000 лв/ да бъдат цялостно възстановени във вида им от далечната 1895 година, когато са били изрисувани от неизвестен майстор. Стенописите веднъж вече са спасявани с пари от държавата през 1980-1981 година, припомня доц. Стоян Николов, който е реализирал тогавашния проект.Салабашевата къща е била притежание на държавата от 1955 година до към средата на 90-те години, когато по силата на реституционните закони първият етаж е бил върнат на наследниците на Стефан Салабашев. Вторият остава държавна собственост до преди 3 години, когато е прехвърлен за стопанисване на община Стара Загора, а тя го е отдала под наем на синдикалистите в държавната ТЕЦ „Марица изток-2“, които възнамеряват да го ползват като дом на енергетика.  ", "date": "2019.12.22", "title": "Сурвакници украсиха дома на Веселин Ханчев"}
{"url": "https://www.monitor.bg:443/bg/a/view/vzriv-na-gazova-butilka-v-bojana-rani-tejko-myj-184065", "text": "Взрив на газова бутилка в столичния квартал „Бояна“ рани тежко 80-годишен мъж. Според първоначалната информация за инцидента, сигналът за него е подаден в 13.26 часа, като било съобщено за взривена къща. Възрастният мъж е с тежки изгаряния на лицето след експлозията. Останалите двама суши, които са били в къщата по това време не са пострадали. По самата постройка има сериозни щети. Предполага се, че газовата бутилка е била неизправна. На мястото на инцидента са пристигнали екипи на полицията и пожарната.", "date": "2019.12.22", "title": "Взрив на газова бутилка рани тежко мъж в \"Бояна\""}
{"url": "https://www.monitor.bg:443/bg/a/view/pod-lipite-sled-meseci-podigravki-ostaviha-izkustveni-hylmove-184057", "text": "След многомесечни спорове и язвителни несмешки в социалните мрежи озеленителите в Стара Загора най-после успяха да наложат идеята си за изкуствени възвишения в източния край на централната градска пешеходна зона. Идеята на проектантите е чрез „могилките“ да се се очертае плавно вписване на гранитната улица „Цар Симеон Велики“ в създадения през 50-те години на миналия ХХ век парк на мястото на някогашния жител пазар, по – известен като Алана. Първоначално върху насипите бяха засадени екзотични треви, които обаче бързо увяхнаха и  много от потребителите оприличиха архитектурната хрумка на тракийски могили, а някои отидоха и по-далеко, виждайки в купчините животински екстременти. В крайна сметка току преди Нова година ландшафтните специалисти като че ли намериха „ваксата“, обвивайки пръста със специална предпазна мрежа,върху която „монтираха“ естествени чимове със сукулентни /сухоустойчиви/ треви.Стойността на преработката не се коментира, но според запознати тя била платена от изпълнителя на проекта „Зелена и достъпна градска среда по оперативна програма “Региони в растеж” 2014-2020“ на обща стойност над 7 млн лв, чиято реализация се забави с близо година. Въпреки настъпилата зима по трасето на дългата 2 км пешеходна зона все още продължават някои от довършителните дейности по дооформянето на кътовете с пейки и чешмички. Очаква се напролет да започне строителството на  6-етажна сграда във формата на птицата феникс върху пространството ,където до преди три години беше някогашното старозагорско кметство. То беше сринато заради пожароопасната му конструкция, първоначално там смятаха да вдигнат 12-метров паметник на хан Тервел, но идеята отпадна след острото несъгласие на СБХ и КАБ с избрания проект на великотърновския скулптор Борис Борисов. В началото на януари предстои да бъде обявен конкурс за отстъпено право на строеж, като началната цена е 1,9 млн лв.", "date": "2019.12.22", "title": "Под липите след месеци подигравки оставиха изкуствени хълмове"}
{"url": "https://www.monitor.bg:443/bg/a/view/milan-zapisa-naj-tejkata-si-zaguba-za-veka-184080", "text": "Италианският гранд „Милан“ изпрати 2019 година с невиждано унижение в най-новата история на клуба. „Росонерите“ бяха разбити с 0:5 в гостуването си на „Аталанта“, като това е най-тежката загуба за тима през този век. За последно „Милан“ допусна 5 гола през 1998 година, когато падна със същия резултат от „Рома“. Тимът на Стефано Пиоли беше разбит по всички показатели от футболистите на домакините, които пък направиха най-добрия подарък на своите тифози за новогодишните празници. Пълните трибуни на \"Джевис Стейдиъм\" изпратиха с много аплодисменти и скандирания любимците си, които изпратиха може най-успешния сезон на клуба. Капитанът на бергамаските Алехандро Гомес отбеляза страхотен гол в 10-ата минута. Пашалич удвои в 61-ата минута, а минута по-късно Иличич вкара за 3:0. Иличич отбеляза нов красив гол в 72-ата минута, а в 83-ата минута резервата Муриел вкара и пети гол. След мача “Аталанта“ остава на пето място в класирането, а „Милан“ се свлече до десетото.", "date": "2019.12.22", "title": "„Милан“ записа най-тежката си загуба за века"}
{"url": "https://www.monitor.bg:443/bg/a/view/dete-e-s-opasnost-za-jivota-sled-otneto-predimstvo-184058", "text": "Заради отнето предимство 15-годишно момче е с опасност за живота и е настанено в „Пирогов“. Инцидентът е станал при входа на пазарджишкото село Братаница в 11, 20 ч в събота, съобщават от Областната дирекция на МВР. Към мястото незабавно били насочени автопатрули на „Пътна полиция“, линейка на „Спешна помощ“ и аварийно-спасителен екип на Районната служба „ Пожарна безопасност и защита на населението“ в Пазарджик. Пристигайки на мястото, униформените установили, че водачът на лек автомобил „Ауди“ Ж.Ф. - 24 г., от септемврийското село Варвара е предприел забранена маневра на ляв завой при излизане от бензиностанция в началото на селото. Така отнел предимството на микробус „Мерцедес“ с водач Н.Т. - 30 г., от Костандово. Последвал удар, в резултат на който са пострадали возещите се в леката кола Й.Т. - 53 г., от село Варвара и 15-годишно момче от същото село. Детето е транспортирано в МБАЛ - Пазарджик в тежко състояние, а след като е стабилизирано е транспортирано в реанимация на УМБАЛСМ „Н.И. Пирогов“ с опасност за живота.   ", "date": "2019.12.22", "title": "Дете е с опасност за живота след отнето предимство"}
{"url": "https://www.monitor.bg:443/bg/a/view/vjatyr-sys-skorost-100-km-v-chas-izkoreni-dyrveta-i-butna-stylbove-vyv-vraca-184062", "text": "Ураганът, който вилня през последното денонощие изкорени огромни дървета и бутна стълбове за улично осветление във Враца. Скоростта на вятъра в общината и мездренското село Моравица е достигнала 97 км/ч, съобщиха от областната управа. Заради паднали жици без ток са останали село Челопек, няколко улици във Враца и част от село Моравица. Бурята е отнесла стени, изолации и ламаринени постройки във всички части на града. За отстраняването на щетите са мобилизирани екипи на пожарната, общинското комунално предприятие и ЧЕЗ. От ВиК съобщават, че няма селища без вода в цялата област. Няма и затворени пътища, информират от областното пътно управление. В неделния ден вятърът постепенно утихна.", "date": "2019.12.22", "title": "Вятър със скорост 100 км в час изкорени дървета и бутна стълбове във Враца"}
{"url": "https://www.monitor.bg:443/bg/a/view/otravjane-v-bylgarija-razkri-ruski-ubijci-v-evropa-184060", "text": "Дълги години членовете на секретната част на руското военно разузнаване (ГРУ) №29155 са действали в Европа, без западните служби за сигурност да имат представа за операциите им. Атаката срещу българския оръжеен търговец Емилиян Гебрев в София помогна маските да паднат и да се разкрие прикритието им. Това пише \"Ню Йорк Таймс\" в обширен репортаж по темата с името   Авторитетният американски вестник публикува голяма статия, посветена на опита за отравянето на Емилиян Гебрев през 2015 г. Според нея руският убиец, използвайки името Сергей Федотов, се промъкнал незабелязано в България. Той се настанил в софийски хотел, разположен близо до офиса на местния производител на оръжие, който е продавал муниции на Украйна. Според автора същият човек е ръководел екип от трима мъже. Както изтъква българската прокуратура, те настояли да получат стаи с изглед към входа на подземния гараж, където Гебрев си държал автомобила. Няколко дни по-късно един мъж успял да проникне в гаража и да намаже с отрова дръжките на вратите на неговата кола, колата на сина му и на техен служител. След това мъжът изчезнал, оставяйки само размазани изображения, запечатани от камерата за наблюдение. Малко по-късно Емилиян Гебрев се срещнал с търговски партньори в ресторант, където започва да халюцинира и да повръща, продължава разказа си \"Ню Йорк таймс\". Заради отравянето Гебрев, който сега е на 65 години, остава в болницата един месец. Синът му е отровен, както и друг високопоставен служител на компанията. Убийците отравят Гебрев и сина му отново в лятната им къща на Черно море. И двамата оцеляват, макар че бизнесът на Гебрев все още не се е възстановил напълно, посочва изданието. Според служители от разузнаването, цитирани от „Ню Йорк таймс“, най-вероятно оръжейните му продажби за Украйна, навлизането на компанията му в пазари, дълго доминирани от Русия, и усилията му да закупи оръжейна фабрика, пожелана от руския олигарх Константин Малофеев. Първоначално българските власти не успели да разкрият кой се е опитвал да отрови оръжейния търговец. Те очевидно не са имали дори и представа, че Част №29155 съществува. Същото може да се каже и да разузнаванията и службите за сигурност в останалата част на Европа, допълва „Ню Йорк таймс“. Нишката започнала да се разплита едва след като през март 2018 г. бившият руски шпионин Сергей Скрипал бе отровен с нервно-паралитично вещество в английския град Солсбъри. Това бе първото документирано използване на химическо оръжие в Европа след Втората световна война. Британските прокурори приписаха атаката на убийци, работещи за ГРУ. Действайки съвместно с европейските си съюзници, британските власти анализираха записите от пътуванията на известни руски агенти. Един от тях изпъкна – мъж, използващ руски паспорт на името на Сергей Федотов. В продължение на пет години той пътувал нашироко из Европа, като посещавал Сърбия, Испания и Швейцария. Той бил в Лондон няколко дни преди отравянето на Скрипал, като напуснал малко след атаката. Британските власти го идентифицирали като командирът на екипа, отровил Скрипал. Оказа се, че той е бил и в България през 2015 г., като направил три визити – през февруари, през април, когато Гебрев бил отровен за първи път, и в края на май, което съвпада с второто отравяне. Разследващият сайт „Белингкет“ идентифицира мъжа, използващ името „Федотов“, като Денис В. Сергеев, високопоставен офицер от ГРУ и ветеран от руските войни в Северен Кавказ. Британските власти потвърдиха акуратността на това разкритие. Оттогава той навлезе в зони, които дълго бяха доминирани от Русия, включително индийския пазар, където той се описва като „нишов играч“. „Докато Русия изнася муниции за милиарди евро, ние изнасяме за милиони или стотици милиони – заяви Гебрев. - Но няма значение, ние печелим търгове, а те мечтаят и си мислят, че пазарите принадлежат на тях“, посочва американското издание. Компанията на Гебрев „ЕМКО“ също така осъществи продажби за Украйна, която е враг на Русия. В началото на войната на Украйна с подкрепяните от Русия сепаратисти през 2014 г., „ЕМКО“ подписал договор с украинското правителство за доставка на артилерийски муниции, според Сергий Бондарчук, бивш шеф на една от държавно контролираните оръжейни компании в Украйна. След руски протести българското правителство отмени договора през 2015 г., заяви Бондарчук. В изявление за „Ню Йорк таймс“ от „ЕМКО“ не споменават за руски натиск, но заявиха, че едностранно са прекратили продажбите за Украйна през ноември 2014 г. Гебрев описа договора като „дреболии“. „Ню Йорк Таймс“ разкрива, че интерес да вземе „Дунарит“ е имал православният руски олигарх Константин Малофеев, авер на банкера беглец Цветан Василев. Секретен меморандум, написан по същото време (и оповестен от българската прокуратура б.а.), описва руски план да прехвърли „Дунарит“ на олигарха Константин Малофеев. САЩ и ЕС наложиха санкции на Малофеев, задето той финансира подкрепяните от Русия сепаратисти в Източна Украйна, изтъкна „Ню Йорк таймс“. Малофеев, заедно генерала от запаса Леонид Решетников, имат 10-годишна забрана да влизат в България. Тя им бе наложена през септември 2019 г. Българската прокуратура официално съобщи, че „към м. април 2015 г. от страна на Емилиян Гебрев не са били предприемани действия, свързани с придобиване на предприятието \"Дунарит\", поради което „твърденията в тази насока и соченето на такива действия като повод за покушението са лишени от основание\". От държавното обвинение съобщиха още, че износ на оръжие за Украйна може да е причината за отравянето на оръжейния търговец. В интервю за БТВ от 15 декември Гебрев реално потвърди за сделката с Украйна, но се пробва да я омаловажи, като заяви, че била само „една десета от реализирания износ“ от предприятието му ЕМКО. В същото време обаче още при постъпването му в болница в оръжейния бранш се заговори, че именно тя може да стои в дъното на опита за покушение срещу него. Оръжейният бос отчаяно се опитва да замаже и опровергае тази версия, защото тя не обслужва интересите му – неговите и на ортака му Цветан Василев. Вместо това тандемът се пробва да насади в общественото съзнание измислената релация между „Дунарит“ и отравянето на оръжейния бос. За да притиска от една страна държавата, а от друга - да отвлече вниманието от факта, че Гебрев абсолютно незаконно контролира и точи вече над две години финансирания с десетки милиони от КТБ завод, изпълняващ натовски поръчки и съответно даващ достъп до конфиденциална информация на алианса на Цветан Василев и руския му ментор – олигарха Константин Малофеев. На 25 февруари 2015 г. като управител на едноличния собственик на „Дунарит“ - „Кемира“, е вписано подставеното лице на Константин Малофеев и Цветан Василев – белгиецът с кремълски паспорт Пиер Луврие. Луврие остава на тази длъжност до май 2015 г. След провала на „бандата за 1 евро“, както стана известна у нас т. нар. инвестиционна група на белгиеца, в играта – към края на 2015 г., беше вкарано друго подставено лице на Малофеев – руснакът Дмитрий Косарев. Чак след като и този опит за кражба на предприятието претърпя фиаско, в схемата влезе Гебрев през 2016 г.", "date": "2019.12.22", "title": "“Ню Йорк таймс”: ГРУ тровело Гебрев заради оръжейни сделки с Киев (ОБНОВЕНА)"}
{"url": "https://www.monitor.bg:443/bg/a/view/zapiski-ot-gradskija-transport-selfi-sys-zelen-bilet-184061", "text": "История №1 от 2018 г. Депресивна Неделя ранен следобед. №11. В рейса има свободни седалки. Сигурно, защото в почивния ден, не са много хората, за които точка А на пътуването е на автогарата в „Гео Милев“, а точка Б – в „Горна баня“, с междинни спирки „Банишора“ и „Света Троица“. Все престижни софийски квартали. На задните места са се наместили роми накипрени с анцузи и грейки от „Илиянци“, вероятно отиват на гости при родата във „Факултета“. В средата са средна ръка столичани. Някои клонят към категория изпадняци. Можеш да ги познаеш по това, че носят чанти на колелца.  Сядам в средата. Зад мен седи възрастна жена, изпаднячка трета категория (в третата възраст). Денят е подходящ за усилено вдишване на ФПЧ (фини прахови частици). Но ние сме имунизирани. И преди вдишвахме Кремиковци, пък ей на, още мърдаме. Возим се кротко, а на следващата спирка влиза контрола. „Да влиза, имам си билет. От 1.60 лева“, мисля си аз.  Контролата ми къса билетчето. „Защо не си взехте зелен билет“, пита възпитано контрольорът. А, не на мен тия! „Че откъде да го купя, като в нашия квартал няма павилион на градския транспорт“, забивам в отговор, но усещам, че леко почвам да се напрягам. Най-близкият пункт за продажба на превозни документи (така се казва) е на пет спирки в другата посока. „Наистина ли не знаете откъде да си купите“, май и контрольорът вече се е напрегнал. В това време, колегата му сваля ромите от задната врата, защото (изненада) пътуват гратис. „Ами да, не знам, не знам, не знам!“, вия вече аз, изпаднала във временно умопомрачение. Ромите вият долу на спирката. Пенсионерката зад мен тихичко ме пита кой е кварталът, в който не се продават зелени билети. Обръщам се към нея, готова да й прегриза гърлото, щото има вид бездомното куче до вход на панелка.  Контролата слиза, качва се една жена. Жената си купува билет от шофьора. Зелен билет! От шофьора! Да му се не види! Свалям децибелите и започвам благо да си говоря с пенсионерката за квартала и за уличните кучета. И си правя селфи (понеже тогава политиците се снимаха в градския транспорт, да се види, че го ползват, де). И да не съм по-долу, извадих телефона. Щрак! История №2 от 2019 г. Почти оптимистична Пак си дишаме ФПЧ-те (фини прахови частици). Ден ФПЧ, втори ФПЧ, на третия - зелен билет. Пак съм в автобус №11. До мен сядат трима роми. Не са накипрени като предишните (но пък и е работен ден). Връщат се явно от работа, защото са с работни дрехи омазани с боя. Единият от тях обаче е „цивилен“. Сиви джинси, кожено яке, татуировки. Явно напреднал в стандарта. И държи в ръка (познайте какво). Зелен билет. „До 12 часа е“, повтаря гордо той няколко пъти на другарите си. Те цъкат с уста, защото билетът за левче действа до полунощ на съответния ден за всички линии на градския транспорт. Вероятно защото фините прахови частици напускат в този час територията на София и се отправят към други дестинации в страната.  Каквото и да си говорим, мили братя и сестри от градския транспорт, мъжът (щото вече казахме, че е ром) със зелен билет си е направо символ на планетарното развитие в локален мащаб. И ФПЧ-те са атмосферния тласък към обществен прогрес. Неопровержим факт. Този път не си правих селфи. Първо, защото пак съм прецакана с карта за цялата градска мрежа и второ – понеже две тийнейджърки (дали от хормоните или от някоя лека субстанция) пееха гръмогласно, смееха се истерично и си правеха нон стоп селфита в рейса. Щрак!", "date": "2019.12.22", "title": "Записки от градския транспорт: Селфи със зелен билет"}
{"url": "https://www.monitor.bg:443/bg/a/view/hyrvatite-glasuvat-za-nov-prezident-184047", "text": "Хърватите гласуват днес на първи кръг на президентските избори, в който участват общо 11 кандидати. Според последните анкети най-големи шансове за президентския пост имат досегашният държавен глава Колинда Грабар-Китарович, кандидатът на най-влиятелната опозиционна Социалдемократическа партия Зоран Миланович и певецът Мирослав Шкоро. На втория кръг на изборите на 5 януари се очаква да се състезават Колинда Грабар-Китарович и Зоран Миланович или Грабар-Китарович и Мирослав Шкоро. Избирателните секции ще бъдат отворени от 7 до 19 часа местно време /8 до 20 българско/. Първите резултати от екзитполовете се очакват около 20 часа. Право на глас на тези избори имат над 3,8 милиона граждани, от които 177 хиляди живеят в чужбина - най-много в Босна и Херцеговина /93 хиляди/, Сърбия /около 30 хиляди/ и Германия /29 хиляди/. Хърватският президент се избира за срок от 5 години. Последните президентски избори бяха на 28 декември 2014 г. и втори кръг на 11 януари 2015 г., на който Колинда Грабар-Китарович победи дотогавашния държавен глава Иво Йосипович.", "date": "2019.12.22", "title": "Хърватите гласуват за нов президент"}
{"url": "https://www.monitor.bg:443/bg/a/view/bylgarski-volejbolisti-sa-mvp-v-machove-na-dva-kontinenta-184063", "text": "Двамата български волейболисти станаха най-полезни играчи (MVP) в мачовете на своите клубни отбори на два континента. Капитанът на националите Виктор Йосифов и неговият „Монца постигнаха четвърта победа в италианската Суперлига - с 3:2 (20, 23, -19, -23, 16) над „Падуа“. Йосифов бе на чудесно ниво, като се разписа с 14 точки (1 ас, 6 блока и 58% ефективност в атака). „Монца“ е на осмо място в класирането с 15 точки, колкото има и „Падуа“. В Япония пък Матей Казийски изигра нов силен мач за своя „Джейтект Стингс“ (Кария) при победата над „Джейти Тъндърс“ в Хирошима с 3:2 (19, -19, 23, -21, 8). Българинът завърши с 20 точки, 3 от които директно от сервис. Матей бе обявен за МVP на мача, въпреки че над всички за победителите бе Такеши Нишида със страхотните 30 точки (3 блока и 2 аса). Либерото Теодор Салпаров и неговият „Газпром-Югра“ (Сургут) записаха победа №4 в руската Суперлига. Волейболистите на Рафаел Хабибулин надделяха като домакини над „Белогорие“ (Белгород) и Розалин Пенчев също с 3:2 (-22, 22, 6, -23, 21). Салпаров изигра силен мач и записа 37% перфектно и 47% позитивно посрещане. Пенчев се отчете с 10 точки за „Белогорие“.  ", "date": "2019.12.22", "title": "Български волейболисти са MVP в мачове на два континента"}
{"url": "https://www.monitor.bg:443/bg/a/view/andrej-slabakov-zaplatata-e-nad-6000-evro-dyrjat-se-s-nas-kato-s-uchenici-184049", "text": "Малко над 6 000 евро е заплатата на един евродепутат, заяви евродепутатът Андрей Слабаков в Страсбург пред Нова телевизия. \"Малко над 6 000 е за депутат. Другите пари са за сътрудници. Защото то има един бюджет, но това са заплатите на хора, които работят в България и Брюксел. Така че в крайна сметка тия пари ги харчим тука”, обясни той и допълни, че вече е открил и местата за пушене в сградата на ЕП. 120 млн. евро на година струва директната поддръжка на сградата на Европарламента в Страсбург. Един милиард годишно струва пътуването до там на членовете на Европарламента за заседания. Слабаков открои и един от проблемите на Европейския парламент - че се правят много малко конкретни предложения. \"Тука е много смешно. С нас се държат като ученици. Идваш, трябва да се подпишеш, че си бил. После обаче, ако си бил и не гласуваш в зала, не може. Постоянен контрол е. За Нова година ще сме във ваканция и ще се прибера малко\", заяви той. \"Това много ме уморява. В смисъл ходят просто да говорят. Говори, говори, говори и накрая нищо не казва. Въобще тия двуминутните изказвания са много гадни, защото има едни, които са, айде да не ги нарека новобранци, някакъв вид тарикати, смятат, че като говорят адски бързо, ще могат да кажат повече неща. Това е изключително грешно, защото има превод на 24 езика. Някои минават през два превода, докато стигнат до нормален превод”, казва още режисьорът. На въпрос за колегата му Ангел Джамбазки, който наскоро бе хванат да шофира пиян, евродепутатът заяви: \"Депутатите не са светци - Джамбазки ще си понесе санкцията за това\".", "date": "2019.12.22", "title": "Андрей Слабаков: Заплатата е над 6000 евро, държат се с нас като с ученици"}
{"url": "https://www.monitor.bg:443/bg/a/view/pyrvi-sluchai-na-grip-v-stranata-184053", "text": "Първите доказани случаи на грип вече са факт. Две деца от Бургас са хоспитализирани през седмицата, след като са заболели от грип тип А. Вирусът е потвърден от Националната референтна лаборатория., съобщава bTV. „Двете деца са били с много висока температура – 40 градуса, която не се е повлияла. Имали са хрема и кашлица, но те не са били в засилена форма”, каза д-р Величка Григорова, дир. на дирекция „Надзор на заразните болести” – РЗИ – Бургас. Епидемиологът обясни, че са взети мерки и няма опасност за здравето на двете деца. Те са изписани в края на седмицата. Болки в мускулите и липса на апетит са сред другите типични за грипа симптоми „Този грип е модификация на познатия от преди години свински грип. Болните трябва своевременно да се диагностицират и изолират, за да се проведе специфично лечение”, допълни д-р Григорова. По думите ѝ случаите към момента са изолирани и няма широко разпространение и не са достигнати предепидемични стойности. Такива се очакват в края на месец януари.", "date": "2019.12.22", "title": "Първи случаи на грип в страната"}
{"url": "https://www.monitor.bg:443/bg/a/view/us-poslanikyt-v-germanija-sankciite-sreshtu-severen-potok-2-sa-v-interes-na-evropa-184048", "text": "Посланикът на САЩ в Германия Ричард Гренел посочи в интервю за в. \"Билд\", че санкциите на Вашингтон срещу \"Северен поток-2\" са взети в интерес на Европа. \"Петнайсет европейски страни, Еврокомисията и Европарламентът - всички те изразиха опасения във връзка с проекта. Чухме от тях, че САЩ трябва да подкрепят усилията им. Затова санкциите са много проевропейско решение\", посочва американският дипломат. По думите на Гренел целта на САЩ още от времето на администрацията на Барак Обама е да не се допусне една или друга страна да придобие прекалено силно влияние в Европа благодарение на енергетиката. Сенатът на Конгреса на САЩ одобри във вторник законопроекта за бюджета за отбрана за финансовата 2020 година, която започна на 1 октомври. Той задължава администрацията да наложи санкции срещу руските газопроводи \"Северен поток-2\" и \"Турски поток\". На 11 декември документът бе гласуван от Камарата на представителите, а в петък го подписа президентът Доналд Тръмп и той влезе в сила. На този фон в събота шейцарската фирма \"Олсийз\" (Allseas), която е подизпълнител на проекта \"Северен поток - 2\", обяви, че временно спира работа по газопровода, докато не получи разяснения във връзка със санкциите, наложени от САЩ. В същото време правителството на Германия определи санкциите срещу двата газопровода като намеса в европейските работи.", "date": "2019.12.22", "title": "US посланикът в Германия: Санкциите срещу \"Северен поток-2\" са в интерес на Европа"}
{"url": "https://www.monitor.bg:443/bg/a/view/majstori-na-pelina-chestvaha-vek-ot-pyrvata-rekolta-184054", "text": "Стогодишнина от първия произведен в старозагорското село Змейово пелин отбелязаха местните майстори на дъхавата напитка, която се прави от старо вино, ябълки и дюли и поне 17 билки. За 13-я традиционен празник, който събра стотици гости в известното като Бевърли хилс  бъчви на мегдана извадиха десетина души, а 22 взеха участие в надпревата за баш-майсторската титла. След оспорвана до последния миг дегустация, извършена от известни енолози първото място в класацията взе строителният предприемач Валентин Вълев, който произвежда напитката от грозде, събирано от 15-те декара собствено лозе. Втори остана огнеборецът Данаил Иванов, а трета журито подреди служителката в общината Атанаска Русева. Едновековната пелинджийска традиция бе отбелязана с изстрели от черешово топче, докарано на буксир от новозагорския клуб „Традиция“, които го бяха разположили на позиция пред дома на първия пелинджия  Стоян Христов Найденов. 7 фолклорни състава огласиха с песните си площада на селото, чийто жители всяка година наливат в бъчвите си между 4,5 и 5 тона от сладко-горчивото питие. За пръв път местните имаха и конкуренция в лицето на дошъл от радневското село Знаменосец лозаро-винар,който обаче така и не пожела да разкрие собствената си рецепта.  Според познавачите тайната на произвеждания в някогашното село Дервент насред Средна гора пелин била, че гроздето вирее на 420 метра надморска височина, а околните гори и поляни са пълни с билки, които придават невероятният му аромат, сред най-ценните и т.нар. „комшик“.  Тукашните майстори настояват, че по три неща се разпознавала стоката им:сладяла на небцето, горчала на гърлото и и парела на стомаха. Задължително към глътките пелин се прибавяли хапки от тънки мезета-прясна сланинка с кожичката, цвръкнати на жар наденици и крехки свински ребърца с много подправки.", "date": "2019.12.22", "title": "Майстори на пелина честваха век от първата реколта"}
{"url": "https://www.monitor.bg:443/bg/a/view/montiraha-bronzova-glava-na-nikola-manev-do-groba-mu-184051", "text": "  Отлята от бронз глава на живописеца Никола Манев е монтирана вече до паметната плоча на лобното му място в двора на възрожденската къща в Чирпан, която творецът дари преживе на града и в която се намира едноименната галерия. Главата е по проект на чирпанския художник Владимир Кондарев, отлята е в Казанлък от Тодор Ганаров, като отливането е заплатено от община Чирпан, а авторът дарява оригиналния калъп и модела от глина. Първоначално на това място имаше идея да бъде поставена бронзова фигура до кръста на Манев , която да изработи неговия стар приятел и съученик от столичната художествена гимназия и художествената академия Георги Чапкънов – Чапа. Работата на Чапа се забави по ред причини и затова е решено когато бъде завършена да бъде поставена в площадна среда, на кръстовището в Чирпан откъдето тръгват улиците водещи до галерия „Манев“ и къщата-музей на Яворов. Идеята е била одобрена от сина на живописеца Александър Манев, който е негов наследник и на практика движи всичко въпроси, свързани с картините и имотите му у  нас. По телефона Александър Манев сподели, че очаква съвсем наскоро да бъде завършена и фигурата на Чапкънов , по негова информация тя вече се отливала в столична леярна, но предстояло уточнение с архитект за постамента и оформена на пространството около нея. Манев – младши съобщи, че през февруари официално къщата в Чирпан ще бъде прехвърлена документално на общината, за да може да се кандидатства по някоя от оперативните програми за ремонт и поддръжка. Догодина се очаква издателство „Хермес“ да пусне на пазара и романа на Исак Гозев за пленника на светлината , който ще бъде със заглавие „Аз живея в светлина“. Първоначално Гозес, който е дългогодишен приятел на художника възнамеряваше да използва заглавието „Ако вълците ме  изядат“. В един от откъсите на романа се разказва за първата среща на живеещият вече в Париж Никола Манев с дъщерята на тогавашния Първи Людмила Живкова, която след разговор с Живков уредила по-нататъшния му престой зад граница, но при условие, че ще подреди изложба в България.", "date": "2019.12.22", "title": "Монтираха бронзова глава на Никола Манев до гроба му"}
{"url": "https://www.monitor.bg:443/bg/a/view/hudojnikyt-dimo-genov-pypyt-mi-e-hvyrlen-tam-kydeto-dnes-e-starozagorskata-opera-184052", "text": "Той е: Появил се е на рождения ден на Иван Вазов, 9 юли 1947-а в Стара Загора, домът на родителите му тогава се е намирал на мястото, където след време построяват уникалния за Балканите оперен театър С 2 години по-големият му брат Михаил Косев също е художник, но по ирония на съдбата не го приели в столичната Художествена гимназия. Най-малкият му син Александър наследил таланта и на двамата, средният свири на лютня Не знае бройката на излезлите от ателието му живописни платна, първото продал за 100 долара на италиански инженер Последната засега самостоятелна изложба  под мотото „Мечтата е музика“ е 41-а , стартирал с изявите си през 1977-а, веднага след като се дипломирал с голямата награда на факултета по изобразително изкуство при ВТУ „Св. Св. Кирил и Методий“ Негови платна са притежание на почти всички родни галерии и чуждестранни колекционери. Специалистите твърдят, че е сред най-добрите портретисти, сред последните му работи е портрет на оперната прима Веселина Кацарова     -   -Няма нищо случайно в живота: тук беше една от първите ми изложби, съвпадна с откриването на Фестивала за оперно и балетно изкуство през есента на 1980 година, наскоро попаднах на черно-бяла фотография, която ми припомни, че на нея е бил големият композитор Марин Големинов. Като получих поканата за новата изложба преди няколко месеца си спомних, че всъщност там, където днес е репетиционната зала беше домът на родителите ми. Тук се е родил брат ми Михаил Косев, а след него и моя милост. Със сигурност и на двама ни пъпните връвки са някъде в основите на този храм. Колкото до портретите от цикъла…С всеки един от образите ме свързва нещо много съкровено макар да съм ги рисувал в последните години. За кончината на Светлин  Русев, който беше сред приятелите на учителя ми от Велико Търново, проф . Янаки Манасиев научих докато бях в един наскоро изографисан храм в елховското село Трънково. Беше готов за една нощ. Веселина Кацарова познавам кажи речи от раждането й. Новият дом на родителите ми е на една улица с дома на татко й Иван Кацаров. Виждал съм я още като дете на шейната , дърпана от татко й към Аязмото. Помня я като ученичка в музикалната гимназия „Христина Морфова“ от концертите й в художествената галерия, където бях уредник. Колкото й да е странно никога не ми е позирала, така и не успяхме да намерим време за това, наложи се да прегледам стотици нейни цветни и черно-бели снимки в Интернет. Това е не е точно портрет, а в известен смисъл събирателен образ на …Примата. -    - Мама беше шивачка, модистка, докато създаваше моделите и ги шиеше от време на време ни рисуваше на листчета кончета, кучета и разни други животинки и ги даваш аз и брат ми, който е с две години по-голям,  да ги оцветяваме. На финала на живота си татко ми показа една дървена кутия с бръснарски принадлежности, който съм ошарил на три годишна възраст  отвътре с разни човечета. Като четвъртокласник ме записаха на кръжок по рисуване към тогавашния пионерски дом. Брат ми беше  шестокласник и ходехме заедно. С нас тогава беше и позабравеният от сегашното поколение Белин Мартинов. Преподаваше ни  основите на рисуването Стоян Йорданов. На по-големите си спомням, че даваше да рисуват от натура един бюст на Сталин, а на мен подреждаше дюли и стъклена ваза за натюрморт. Кръжокът се помещаваше в някогашната Бейска къща, като малко по-голям дойде да ни преподава току що завършилата художествената академия Евтимия Дюлгерова. Веднъж отидох с един много шарен, домашно плетен шал и тя подреди върху него плодове, за ги рисуваме. Гледах я с ококорени очи – беше невероятна  хубавица.Няма да забравя, че ни поръча да нарисуваме новогодишно тържество. Седмокласникът тогава Белин направи такава невероятна многофигурна композиция, че останахме без дъх. Още тогава си личеше, че притежава невероятен талант, който за съжаление по ред причини остана за дълго време скрит.    - Тогава в града живееха и творяха невероятни чешити, които работеха и живееха  в някаква невероятна симбиоза. Те другаруваха , художниците рисуваха поетите, те пък им посвещаваха стихове , музикантите свиреха и пееха за тях. Наскоро с брат ми Михаил подреждахме експозицията в новия дом на музея „Литературна Стара Загора“ и си припомних за мнозина. Сред най-колоритните бяха Димитър Караджов, Петър Русков, Тодор Калпакчиев, който буквално всеки ден с триножника, палитрата и бутилка гроздова в джоба рисуваше по разкопаните заради новата канализация в град улици. Хората купуваха работите им, но те не се интересуваха от парите, бяха истински бохеми-идеалисти. Някои са се сродявали, например съпругата на Караджов е сестра на големия поет Иван Мирчев. Имало е особен дух още от началото  на века, от времето когато твори Гео Милев.Той например е подредил изложба с картини на Иван Милев на тавана на Мирчев. За съжаление нещата много се промениха, липсва някогашния дух на искрено , безкористно приятелство между творците днес.    - Така беше и той доста време буквално боледуваше от тази несполука. Приеха тогава Белин Мартинов. Дори мама не искаше и да чуе и аз да кандидатствам, страхуваше се от евентуално разочарование, но в крайна сметка заминахме с татко за София и в деня, когато обявиха резултатите направо ахнах като видях името си сред приетите. В онази година за всяко едно от местата, а те бяха 60 кандидатствахме по 15 души. В класа бяхме с някои от  станалите изключително известни художници като Георги Трифонов, Мая Горова, Спартак Паскалевски, Вълчан Петров… Преподаватели  ни бяха изключително подготвени и талантливи хора като Пиер /Петър/ Рамаданов, учил в Рим и работил в Париж, приятел с Матис и цялата тогавашна голяма френска бохема. Изгонили го в началото на войната защото България е сред съюзниците на Третия Райх.Той тласна към скулптурата Георги Чапкънов – Чапа.Рисуване и пластика ми преподаваше Добри Добрев,чешки възпитаник, приятел на Христина Морфова, негови работи вече бяха притежание на НХГ.И не само те, всички бяха художници до мозъка на костите , великани.Директор беше живописецът Владо Пешев, гледаше на нас като свои деца. Патрон на гимназията беше проф. Илия Петров, това ректор на Академията.Честичко идваше да ни навестява с бай Дечко Узунов. По композиция ни преподаваше току що завършилият академията Иван Борисов Иванов – Драката, още е жив и здрави  работи. За да стане ясно какво беше отношението им към нас, хлапаците, дето тепърва щяхме да прохождаме ще спомена, че той не криеше радостта си от първите ни успехи. В  час е показвал рисунки на Георги Трифонов като пример за усета му към модела.Рисувахме от сутрин до вечер, а към края на деня се промъквахме при студентите, които имаха упражнения с голи тела.В ателието тясно, ние сме насядали кой къде намери местенце, разпънали сме скицниците , по някое време дойде Илия Петров и ни изгони, за да не пречим.Викаше „Направете си в гимназията ателие, тук няма място за студентите!“. Слава богу не идваше много често, та успявахме да …пооткраднем нещо от занаята.Беше невероятно, златно време за учене.  - Хм, не извадих късмет, ама може и да е било за добро. В онова време позволяваха преди казармата да се кандидатства само за инженерните вузове, за хуманитарните не можеше. Тъкмо да се уволним и дойде заповед да ни задържат , беше по времето известните Чехословашки събития и изпуснах кандидатстудентските  изпити. Бях завършил младсержантска школа в старозагорското поделение  55 130, което почти цялото замина за Прага , за да охранява летището. Тогава там на 8 срещу 9 септември  1968-а загина и момче от школата ни.Една година с бъдещата си съпруга Теодора, тя учеше задочно история в Търново,  учителствахме в Родопите. Но пък от тези времена ми остана един страхотен цикъл от Ардино и района. На следващата кандидатствах първо във Велико Търново, там междувременно се беше оформило една невероятно преподавателство ядро / там бяха отишли проф.Васил Стоилов  и  Любен Белмустаков , там беше Никола Хаджитанев, Никола Деков, Александър Алексиев, Панайот Димитров / но след като ме приеха втори по бал реших да пробвам и в Академията плакат и живопис. Те обаче нещо се проточиха, а ние вече бяхме отпечатали поканите за сватбата, беше на 14 септември 1969-а. Мислих мислех, подарих готовата си вече рисунка на една позната, която също кандидатстваше и така се озовах край Царевец. Както се казва всяко зло е за добро-там попаднах в класа на проф. Манасиев.От времето с него имам една кубистична работа, която е притежание на старозагорската галерия. И днес смятам, че е сред най-смелите ми работи.  - Времената бяха други, помня че тогава се създаде националния клуб на младата художествена интелигенция.Лично Людмила Живкова имаше особено отношение към творците. Събра ни на място, обясни какво иска да се случи, направиха се пленери, имаше много откупки. Работеше се с размах. По него време проф. Светлин Русев, тогава беше директор на НХГ ни помогна да галерията в Раднево да получи статут и да се развие.  -    - По него време работех в художествената галерия , но решихме да си построим къща,  парите бяха никакви, а и нямаше как да взема кредит. Галерията създадох в помещение на току що завършения първи етаж,  на 1 септември 1995-а беше откриването.Поканих приятели и колеги, получих работи на Светлин Русев и Валентин Старчев, първата продажба беше на една икона , Богородица на Румен Петков.Платиха 100 долара, точно толкова, колкото получих от един италиански инженер / беше командирован в старозагорската цигарена фабрика „Слънце“ през 1973 година / за първата ми продадена работа – дамски портрет.Някъде по това време направих и пет реплики на Самарското знаме и заедно с брат ми – на знамето на старозагорските въстаници. Пак тогава подредихме и експозицията в новата сграда на старозагорския регионален исторически музей, пак с Михаил и колегата Стефан Баев.  -  Имам един портрет на втората ми съпруга Нина, който направих за рождения й ден, направих го за една нощ, поставил съм го в ателието си. -   -  Мога да кажа само че е много различен от мен, и Слава Богу. Защото най-важното за един творец е да бъде разпознаваем. Да бъде себе си. -   -  Още в самото начало, инстинктивно се пазех да не го следвам. Бях една година негов асистент, видях и много неща научих от него, но не тръгнах да го копирам. -  - Със сигурност ще направим такава и то тук, в Стара Загора, няма да е след дълго. Надявам се на откриването на лютнята си да ни посвири и големият ни син Явор. Дой боже от Испания да успее да се завърне и първородният Самуил.", "date": "2019.12.22", "title": "Художникът Димо Генов: Пъпът ми е хвърлен там, където днес е старозагорската опера"}
{"url": "https://www.monitor.bg:443/bg/a/view/lycho-ot-skanda-u-syshto-stana-tatko-184064", "text": "След като преди няколко месеца едната половинка от рап дуото СкандаУ – Тото, гушна първа рожба, сега това е направил и колегата му Лъчо. Голямото събитие се е случило преди дни, писа dir.bg, но звездата и половинката му Ралица все още не са обявили официално новината. Двамата пазят личния си живот много далеко от хорските погледи. През цялата бременност те не пуснаха нито една снимка на нежната половинка от дойката с наедряло коремче. За момента не са сподели нито рождената дата на наследника си, нито пол, нито име. За бъдещото голямо събитие в живота на Лъчо стана ясно около рождения му ден, когато във видео послание от приятелите му, голяма част от тях намекнаха за бременността на очакваното бебе. „Успех с бебока“, „Предстои ти един от най-щастливите мигове в живота на човек“ , „Детето да е живо и здраво – това е най-важното“, „Желая ти много щастие с това, което ти предстои да се случи“, бяха част от посланията.", "date": "2019.12.22", "title": "Лъчо от СкандаУ също стана татко"}
{"url": "https://www.monitor.bg:443/bg/a/view/restavriraha-znameto-na-syedinenieto-184050", "text": "Реставрираха оригинала на знамето на Съединението. Ценната реликва, която се пази повече от половин век в Панагюрище, отново е изложена в експозицията на Историческия музей в града редом с прочутото Панагюрско златно съкровище, съобщи Нова телевизия. В трите съшити парчета плат се крие епохалната история на Съединението на България.За да вдъхне нов живот на някогашната панагюрска гордост и да завещае на идните поколения героичното минало, Елица Цветкова се захваща с неговата реставрация. „Много голяма тръпка е, когато в ръцете на човек попадне такава реликва. Отговорността е много голяма, но и удовлетворението от работата също е много голямо”, каза Елица Цветкова – реставратор в Националната галерия. Работата се оказва тежка, защото всичко се прави на ръка, става бавно и отнема година и половина. „То е смес, което всъщност затрудни процеса на реставрация. Бялата ивица на знамето е от памучно платно, зелената ивица е от тънък копринен плат, а най-долната червената ивица е от по-плътен копринен сатен. Изображението на коронован лъв, изправен на задните си крака е изпълнено с маслени бои. Гледам да реставрирам максимално етично и да възстановя така, че да се подчертае запазения оригинал”, разказва още Елица Цветкова. Всъщност знамето за Съединението в Панагюрище е ушито от свещеник. Иван Оряшков го изработва по заръка на брат му, който е един от ръководителите в града на въстанието за обединение на Източна Румелия с Княжество България. „Който като всички млади българи милее да види отечеството си вече не само свободно, но и обединено. С радост приема идеята, която му се възлага от комитета. На него са съкралните слова „Съединението прави силата!“ и е изрисувана и датата 2 септември 1885 година. Самият флаг е едно доказателство, че акцията е добре замислено дело от сериозни хора, които са подготвили фактически акцията в Панагюрище”, каза Атанас Шопов - директор на Исторически музей-Панагюрище.", "date": "2019.12.22", "title": "Реставрираха знамето на Съединението"}
{"url": "https://www.monitor.bg:443/bg/a/view/tinejdjyr-potroshi-ogledalata-na-9-koli-184056", "text": "Тийнейджър от пазарджишкото село Ивайло е задържан заради това, че е потрошил страничните огледала на 9 паркирани автомобила. За вандалската проява съобщи говорителят на местната Областна дирекция на полицията Мирослав Стоянов. През нощта на петък срещу събота в района на кръстовището между улиците „Д-р Илия Матакиев“ и „Георги Райков“ вандал с помощта на тъп предмет е повредил страничните огледала на паркирани в района автомобили.  На мястото е пристигнала дежурна група, а екипи на Районното управление на полицията в Пазарджик са блокирали незабавно периметъра около местопрестъплението. Установени са щети по общо девет леки коли и джипове. В резултат на предприетите изключително бързи и адекватни действия по разследването бил спипан и извършителят. Оказало се, че това е 18-годишният Х.Л. от пазарджишкото село Ивайло. Тийнейджърът е задържан в ареста за срок от 24 часа. Изяснява се размерът на щетите на всички собственици на возила, пострадали от вандалската проява. ", "date": "2019.12.22", "title": "Тинейджър потроши  огледалата на 9 коли"}
{"url": "https://www.monitor.bg:443/bg/a/view/francija-minava-na-etichen-foa-gra-183625", "text": "Френски учени измислиха етичен фоа гра (черен дроб от насилствено угоена гъска), съобщи www.france 24.com. Фоа гра е смятан за най-прочутия френски деликатес. Но в същото време има много противоречиви мнения относно начина на производството му. Традиционно фоа гра се произвежда чрез насилствено прехранване на гъски, за да се омазни черният им дроб. Тази процедура е сочена като много жестока от защитниците на правата на животните. Сега обаче френските учени са изнамерили алтернативен метод на производство, който по думите им е по-етичен. Методът представлява инжектиране на гъските с една единствена доза серум, когато птиците са само на два дни. Серумът съдържа природна бактерия, която предизвиква натрупване на мазнини, като процесът наподобява естествения, който гъските имат, преди да мигрират зимата. С тази инжекция черният дроб на гъските се уголемява, без да е необходимо насилствено угояване на животното. Компанията, която стои зад алтернативния метод, се надява да започне да продава етичния фоа гра по-късно тази година. Целта й са пазари, където продуктът е бил забранен или продажбата му ограничена от съображения за правата на животните. Традиционното производство на гъши дроб е забранено в страни като Великобритания, Финландия и Полша. В САЩ продуктът е забранен в Калифорния и Ню Йорк.", "date": "2019.12.22", "title": "Франция минава на етичен фоа гра"}
{"url": "https://www.monitor.bg:443/bg/a/view/jylt-kod-za-silen-vjatyr-v-21-oblasti-na-stranata-184055", "text": "Националният институт по метеорология и хидрология издаде за днес предупреждение от първа степен - жълт код, за опасност от силен южен вятър в 21 области на страната. Това съобщиха от НИМХ. Областите с предупреждение за силен вятър са София-град, София-област, Перник, Враца, Монтана, Ловеч, Кюстендил, Благоевград, Кърджали, Хасково, Ямбол, Сливен, Бургас, Варна, Добрич, Шумен, Търговище, Разград, Силистра, Велико Търново и Габрово.", "date": "2019.12.22", "title": "Жълт код за силен вятър в 21 области на страната"}
{"url": "https://www.monitor.bg:443/bg/a/view/makron-se-otkazva-ot-pensijata-si-184046", "text": "Френският президент Еманюел Макрон се отказа предварително от пенсията, която ще има правото да получава след края на мандата си като държавен глава, предаде Франс прес. Освен това Макрон се отказа и от пожизненото си място в Конституционния съвет, което също му е гарантирано като държавен глава. Бившите президенти са доживотни членове, за което получават по 13 500 евро на месец. Френското президентство съобщи новината, на фона на протестно движение срещу планираната от правителството на Макрон пенсионна реформа. Според президентството обаче целта на държавния глава не е да прави демонстрация. Пенсията на държавния глава възлиза брутно на 6220 евро на месец. Според закон от 1955 г. държавният глава получава тези средства независимо от възрастта си, продължителността на мандата си или други приходи.", "date": "2019.12.22", "title": "Макрон се отказва от пенсията си"}
{"url": "https://www.monitor.bg:443/bg/a/view/livyrpul-e-novijat-svetoven-kluben-shampion-184045", "text": "\"Ливърпул\" спечели Световното клубно първенство за първи път в историята си. Мърсисайдци надделяха на финала в Доха над шампиона на Южна Америка \"Фламенго\" с 1:0 след продължения. Роберто Фирмино бе героят за \"Ливърпул\", отбелязвайки скъпоценния гол в първото продължение на мача. С успеха тимът на Юрген Клоп завоюва своеобразен требъл тази година с трофеите в Шампионска лига, Суперкупа на Европа и Световното клубно първенство. \"Ливърпул\" започна настървено, пресира дълбоко в половината на \"Фламенго\" и още в началните секунди на мача Роберто Фирмино изпусна стопроцентова ситуация, като стреля в аут, останал сам срещу вратаря. Малко след това Трент Александър-Арнолд отправи плътен удар от разстояние, но топката премина на сантиметри от десния страничен стълб. Постепенно \"Фламенго\" изнесе топката в по-предни позиции и на свой ред погледна към вратата на Ливърпул, но не създаде сериозни главоболия за Алисон. Второто полувреме започна по същия начин - с мощен натиск на \"Ливърпул\" и пропуск на Фирмино. В 47-а минута бразилецът стреля технично, но топката се отби от гредата. В 76-а минута Мохамед Салах прати топката в мрежата, но попадението бе отменено заради засада, а в 86-а минута хубав далечен изстрел на Джордън Хендерсън бе спасен с една ръка от вратаря Диего Алвеш. Най-дискусионната ситуация дойде в допълнителните минути на редовното време, когато Садио Мане се откъсна и бе повален от Рафиня, като реферът Абдулрахман Ал Джасим отсъди дузпа. След преразглеждане на ситуацията съдията отмени решението си и мачът влезе в продължения. В 9-а минута на продълженията Фирмино най-сетне реализира, след като получи пас от Мане, финтира защитник на \"Фламенго\" и прати топката в мрежата. Минута преди края на продълженията \"Фламенго\" получи своя златен шанс да изравни и да се стигне до дузпи, но Линкълн Корея дос Сантос стреля над вратата.", "date": "2019.12.22", "title": "\"Ливърпул\" e новият световен клубен шампион"}
