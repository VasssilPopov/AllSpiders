{"url": "https://www.monitor.bg/bg/a/view/zelenite-izprevarvat-konservatorite-na-merkel-v-germanija-166793", "text": "Намиращата се във възход партия \"Съюз 90/Зелени\" за първи път оглави проучванията на общественото мнение в Германия, изпреварвайки управляващия консервативен блок на канцлерката Ангела Меркел, предаде ДПА. Анкета, проведена от института Форза за германските обществени медии Ер Те Ел и Ен Ти Ви, показа днес, че Зелените са увеличили подкрепата си с 9 пункта в сравнение с предишната седмица, достигайки 27 процента. Християндемократите на Меркел и техните баварски партньори от Християнсоциалния съюз са паднали с 2 пункта до 26 процента. Социалдемократите, разтърсени от лошото си представяне на изборите за Европейски парламент, имат почти равна подкрепа с дясната популистка партия \"Алтернатива за Германия\". Социалдемократите са паднали с 5 пункта и сега имат 12 процента подкрепа, а \"Алтернатива за Германия\" е загубила 2 пункта и сега е подкрепяна от 11 процента от германските избиратели, показват данните. Зелените се наредиха на второ място на европейските избори на 26 май с 20,5 процента от гласовете. Консервативният блок на Меркел и социалдемократите постигнаха най-лошите си резултати, получавайки съответно 28,9 и 15,8 процента от гласовете. Социологическото проучване е проведено между 27 и 31 май.", "date": "2019.06.01", "title": "Зелените изпреварват консерваторите на Меркел в Германия "}
{"url": "https://www.monitor.bg/bg/a/view/livyrpul-likuva-chervenite-pokoriha-shampionskata-liga-166795", "text": "\"Ливърпул\" триумфира с 2:0 над \"Тотнъм\" във финала на Шампионската лига в Мадрид. Мохамед Салах вкара от дузпа още във 2-ата минута, а в 87-ата резервата Дивок Ориги матира съперника за 2:0.  Предишните триумфи на “червените” дойдоха през 1977, 1978, 1981, 1984 и 2005 г. Отделно тимът има и три загубени финала, като най-скорошният беше преди година. \"Шпорите\" записаха историческо първо участие на финал в надпреварата.Това бе пети финал в историята между тимове от една държава в Шампионската лига. И за втори път те са от Висшата лига на Англия след 2008 година в Москва, когато \"Манчестър Юнайтед\" надви \"Челси\" с дузпи. Голмайсторът Хари Кейн стартира от първата минута за \"Тотнъм\", след като досега лекуваше травма. Добрата новина за мърсисайдци бе свързана с пълното възстановяване на Роберто Фирмино, който пък бе в атаката на \"червените\" заедно с Мохамед Салах и Садио Мане.Срещата започна с минута мълчание в памет на загиналия при автомобилна катастрофа бивш футболист на \"Севиля\", \"Арсенал\", \"Реал\" (Мадрид), \"Бенфика\", \"Атлетико\" (Мадрид) и \"Еспаньол\" Хосе Антонио Рейес.", "date": "2019.06.01", "title": "\"Ливърпул\" ликува! \"Червените\" покориха Шампионската лига"}
{"url": "https://www.monitor.bg/bg/a/view/kmetyt-na-plovdivskija-rajon-severen-poiskal-60-hil-lv-podkup-ot-stroitel-166792", "text": "Кметът на пловдивския район „Северен“ инж. Ральо Ралев и негов помагач са задържани заради искане на подкуп от 60 хил. лв. срещу разрешително за строеж. Това обяви зам главният прокурор Иван Гешев във връзка с акцията на КПКОНПИ, „Криминална полиция“ и Специализираната прокуратура, при която на 31 май Ралев и още едно лице бяха арестувани, предаде Фокус. Сигналът за злоупотребата е подаден от потърпевш гражданин – строител, който е депозирал жалба до министър-председателя Бойко Борисов. След това тази жалба е изпратена от Борисов към антикорупционната комисия. Докладвано е и на главния прокурор и е образувано досъдебно производство по случая. Иван Гешев обясни, че конкретната корупционна схема се развива от началото на миналата година. Строителят твърди, че не получава необходимото разрешително за строеж, въпреки че документите му са в изрядна форма. След разговори с различни служители на Общината, той разбира, че трябва да плати сума от 60 хил. лв., за да получи необходимите документи. Разследващите разкриват, че кметът е прибрал входираните заявления от строителя в собствения си кабинет, което е неправомерно по закон. В същото време забавянето на разрешителното е довело до финансови загуби за строителя. „Започва да се чувства притиснат в ъгъла. Изправен е пред реалната възможност да фалира“, уточни на брифинг зам. главният прокурор Иван Гешев. При последваща среща между кмета и строителя, кметът обещава нужното разрешително срещу съответната сума. В хода на разследването служителите на специализираната прокуратура са проследили втория задържан помагач, който е взел сумата за съответния документ. Задържаният посредник е изключително близък до кмета на район „Северен“. „Той предлага на инвеститора да сключат договор, с който този посредник ще се задължи да строи срещу 300 хил. лв. строително хале на нашия „пострадал“. Целта на този договор била сигурност на посредника\", обясни Гешев. „Не се ли сещаш защо е този договор? Ако го имаше Иванчева, тя щеше да се отърве“, казвали свидетели, цитирани от Гешев. Наблюдаващият делото прокурор Венцислав Фердинандов отбеляза, че има категорични доказателства за престъпление от страна на кмета на район „Северен“ и неговия помагач. „Става дума за престъпление, което е извършено в съучастие. Смятаме, че това е престъпление, защото кметът няма правомощия и отношение към преписката, която е входирана в район „Северен“. Той не подписва документи, които касаят идейния проект и не издава разрешение за започване на строителство“, обясни прокурор Фердинандов. В утрешния ден се очаква делото да бъде внесено в съда за искане на постоянна марка за неотклонение по отношение на тези две лица. Това дело онагледява основният проблем в България - в България няма корупция в чистия ѝ вид – има изнудване, така зам. главният прокурор коментира случая.", "date": "2019.06.01", "title": "Кметът на пловдивския район „Северен“ поискал 60 хил. лв. подкуп от строител"}
{"url": "https://www.monitor.bg/bg/a/view/ribarite-v-shah-tlyst-palamud-napylni-mrejite-im-166791", "text": "Рибарите в Царево и Ахтопол са втрещени от невиждано по нашите географски ширини явление. Огромни пасажи с едър паламуд са напълнили миналата нощ мрежите им. Морските вълци хвърляли за сафрид и попчета, а когато ги извадили с огромна изненада видели, че те са пълни с огромни охранени туруци. Подобен феномен през юни никога не се случвал, категорични са риболовците. \"Направо сме смаяни, това е истинско чудо! Не е за вярване, никой не е очаквал, нито пък някога сме предполагали че през пролетта тук може да се появи паламуд. Рибите са пълни с хайвер, защото по това време те се размножават\", цъкат с език рибарите. Според тях крайбрежието на юг ври от паламуд, но смятат че едрите риби съвсем скоро ще изчезнат също така внезапно, както са се появили.\"По това време на годината паламудът тръгва от Босфора в посока към Русия. Когато пасажите достигнат до устията на руските реки, които се вливат в Черно море, се извършва оплождането. След около два-три месеца рибите тръгват по обратния път и влизат в наши води в края на септември, началото на октомври. Вероятно тук по някаква случайност са попаднали отделни пасажи, които скоро ще се преориентират и ще избягат, защото пътят им е в друга посока\", разясняват ахтополските риболовци. Те не могат да дадат разумно обяснение на внезапното и странно паламудено нашествие по никое време. Единствената логика според тях е, че поради някаква причина пасажите са били подплашени и дезориентирани, затова и са объркали посоката. Туруците, които в момента са преплували до бреговете на Царево и Ахтопол са много едри, с тегло около 1,5 кг. парчето. Рибарите ги продават на даляните по 18 лв. килото или средно по 25-30 лева за една риба. Въпреки солената цена, уловът се изкупува за минути, защото пресен паламуд през пролетта си е истински деликатес! Първите туристи, които в момента почиват по южното черноморие ще имат уникалния шанс да похапнат вкусен пресен паламуд, при това с хайвер.", "date": "2019.06.01", "title": "Рибарите в шах: Тлъст паламуд напълни мрежите им! "}
{"url": "https://www.monitor.bg:443/bg/a/view/sedmata-zlatna-lipa-trygna-s-goljamoto-precakvane-166783", "text": "С прожекцията на заснетия през 1992 година филм „Голямото прецакване“ на режисьора  Ян Ломницки  стартира в Стара Загора седмото издание международния фестивал за съвременно кино „Златната липа“. Изборът на заглавието е заради почетния гост  Ян Енглерт, познат на българската публика с образа на отец „Ередия“ от „Осъдени души“ на Въло Радев. Директорът на фестивала Магдалена Ралчева призна , че с известни опасения за евентуален отказ е отправила поканата още миналото лято към Енглерт, който поел ангажимента и устоял на дадената дума, въпреки претрупаната си програма. Наскоро удостоеният с титлата „Д-р Хонорис кауза“ на НАТФИЗ „Кръстьо Сарафов“ артист, който е и директор на варшавския народен театър в неделя ще засади своя липа в алеята на почетните гости и ще открие своя звезда на славата. Липичката на Енглерт  е до дръвчето на Гинка Станчева,която в събота с нетърпение очакваше появата на поляка. 54 игрални, документални и късометражни филма ще бъдат представени по време на седмото издание на кинофеста „Златната липа“, който ще се проведе от 1 до 5 юни в Стара Загора, лентите са подбрани измежду 200 нови произведения на творци от 25 страни. Изпълнителният директор на фестивала Магдалена Ралчева уточни, че и този път входът за зрителите в златите на  оперния театър и регионалната библиотека „Захари Княжески“ ще бъде безплатен, а председател на  международното жури ережисьорът Илиян Джевелеков,чийто филм „Вездесъщият“ на миналогодишното издание получи наградата „Златната липа“ заради впечатляващата игра на младия Велислав Павлов.Сред членовете на журито е и звездата на руската кинематография Анна Попова,която в извънконкурсната програма  ще покаже най-новия филм с нейно участие  „Да празнуваме като възрастни“.  ", "date": "2019.06.01", "title": "Седмата \"Златна липа\" тръгна с \"Голямото прецакване\""}
{"url": "https://www.monitor.bg:443/bg/a/view/vavrinka-sprja-ustrema-na-grigor-na-rolan-garos-166790", "text": "Григор Димитров приключи участието си на „Ролан Гарос“. В среща от третия кръг българинът отстъпи с 6:7(5), 6:7(4), 6:7(8) пред Стан Вавринка след повече от три часа игра. Срещата между двамата започна в петък, но беше прекъсната след втория сет заради тъмнина. При подновяването днес Вавринка се наложи след трети тайбрек. Димитров има за какво да съжалява, тъй като имаше преднина 6:2 точки в тайбрека, както и 5 сетбола (4 поредни), които пропусна. От своя страна швейцарецът реализира втория открил се пред него мачбол и продължава напред. Вавринка, шампион в турнира от 2015 г., можеше да приключи срещата далеч по-рано, след като проби за преднина 5:4 гейма и сервис на своя страна. В този момент обаче Димитров изигра перфектен гейм и върна пробива, след което срещата влезе в тайбрек. В спор за място на четвъртфиналите швейцарецът ще срещне гръцката сензация Стефанос Циципас.", "date": "2019.06.01", "title": "Вавринка спря устрема на Григор на „Ролан Гарос“"}
{"url": "https://www.monitor.bg:443/bg/a/view/sled-sluchaja-viktorija-marinova-obsyjdat-v-ruse-otpadaneto-na-sykratenoto-sledstvie-166785", "text": "Русенски депутати и юристи ще коментират възможностите за отпадане на съкратеното съдебно следствие при извършване на тежки умишлени престъпления. Срещата ще е на 3 юни в Русе и е организирана от регионалната телевизия Ти Ви Ен, на която зверски убитата на 6 октомври м.г. Виктория Маринова бе административен директор. Инициативата е подкрепена и от близките на погубената млада жена. Срещата е провокирана от общественото недоволство, породило се след като убиецът на Виктория - Северин Красимиров, получи 30 години лишаване от свобода. Той се възползва от процедурата на съкратеното съдебно следствие, присъдата му бе намалена с една трета и така избегна доживотния затвор. Участие в срещата са потвърдили народните представители Пламен Нунев, Андриан Райков, Искрен Веселинов и Пенчо Милков. Ще присъстват русенски юристи, сред които и адвокатът на близките на Виктория – Андрей Желязков. Поканен е и председателят на адвокатската колегия в Русе Людмил Павлов. Ще се обсъдят възможностите за отпадане на текста от НПК, който позволява на жестоки убийци да се възползват от признаването на вината си, за да получат по-леки присъди.", "date": "2019.06.01", "title": "След случая „Виктория Маринова“ обсъждат  в Русе отпадането на съкратеното следствие"}
{"url": "https://www.monitor.bg:443/bg/a/view/250-raketi-sa-izstreljani-po-gradonosnija-oblak-nad-stara-zagora-166784", "text": "Над 250 ракети са били изстреляни по надвисналите над Стара Загора и региона градоносни облаци в петък, обработката е започнала малко след 14,30 часа, когато станало ясно, че стихията всеки момент ще се изсипе, коментираха служители от площадката за борба с градушките в село Петрово. Въпреки усилията на специалистите градушката буквално е смляла землищата на селата Змеево и Хрищени, улиците на първото се покрили с почти 10-сантиметров слой ледени късове. Пороят и ураганният вятър са потрошили близо 100 дървета, сред прекършените са чинари на по 60-70 години , засадени в парк „Александър Стамболийски“, сред най-засегнатите са липите в централната градска част. Поради опасност от наводнения и късо съединение са били аварийно изключени елзахранванията  към гарата в Града на липите и затвора, наложило се е дежурните тъмничари да преминат към ръчен режим за отваряне и затваряне на  вратите към отделните отряди. Най-много дъжд , 50 лв /кв м е  паднал в община Стара Загора, в Раднево са измерили  37 л /кв м, на горещия телефон в Града на липите са получени близо 240 сигнала за паднали клони и дървета и закъсали  леки коли и бусове. Огромните водни количества са наводнили една от шламовите помпени станции в ТЕЦ „Марица изток 2“ и мазетата на НУМСИ „Христина Морфова“ От областната администрация уточняват че нивото на язовир Копринка край Казанлък продължава да е  под контролния обем. Според специалистите, дори и да продължат, валежите няма да създадат предпоставки за критично повишаване .", "date": "2019.06.01", "title": "250 ракети са изстреляни по градоносния облак над Стара Загора"}
{"url": "https://www.monitor.bg:443/bg/a/view/bylgari-izpylniha-odrinskata-selimie-djamija-166781", "text": "Стотици българи-мюсюлмани буквално препълниха молитвения салон на одринската Селимие джамия за последните дни на Рамазана, десетки автобуси с поклоници са пресекли през последните два дни границата при Капитан Андреево, коментираха местните жители. За пръв път имало подобно стълпотворение към отворения  всекидневно за вярващи и атеисти храм , изграден по проект на известния   архитект  на султан Селим ІІ Коджа Синан, чийто паметник е издигнат пред  комплекса под егидата на ЮНЕСКО, сподели и продаващия сувенири при един от входовете Али Несрин. Няма свободни места в хотелите, буквално всички са препълнени, включително и петзвездния „Марги“, който за пръв  път от отварянето си преди 4 години е зает до последната стая с цена от 45 евро на вечер. Домакините смятат, че една от причините за наплива е срива на турската лира, която в момента струва едва 30 стотинки. Въпреки повишението на цените по пазарите и в моловете на Одрин на нашенци било изгодно да купуват в града, намиращ се едва на 15 км от границата. Сривът на лирата  съвпаднал с Рамазана и традиционните петдесетпроцентови намаления на стоките, ризка с марката на Пиер Карден се харчи за по 25-30 лв, а тенджера под налягане на известна местна фабрика струва под 100 лв, споделиха българи, препълнили след петъчния намаз известния Син пазар по течението на река Тунджа. Единственият проблем на туристите – атеисти била пълната липса на алкохол по заведенията за хранене, дори бира отказват да сервират келнерите, които твърдят че нарушението на правилата може да им струва отнемане на лиценза.", "date": "2019.06.01", "title": "Българи изпълниха одринската Селимие джамия "}
{"url": "https://www.monitor.bg:443/bg/a/view/pogrebvat-alpinista-ivan-tomov-na-9-uni-v-ruse-166786", "text": "Погребението на Иван Томов ще бъде на 9 юни в Русе, съобщи пред „Монитор“ бащата на загиналия алпинист Юрий Томов. Опелото ще започне в 12,00 часа в катедралния храм „Света Троица“, където русенци ще могат да си вземат последно сбогом с Иван. Погребението ще е в 13,00 часа в гробищния парк „Чародейка“. Тялото на Иван Томов ще пристигне в Русе на 3 юни. Погребението е дни по-късно, за да могат негови приятели от Великобритания и Русия, които искат да се поклонят пред тленните му останки, да организират пътуването си до Русе, обясни Юрий Томов. В момента в непалската столица Катманду е приятелката на Иван – Янислава Георгиева, за да уреди документацията по освобождаването на тялото и по транспортирането му до България. Родителите на Иван – Юрий и Валентина, и сестра му Лиза изказват огромната си благодарност към хората, които са били съпричастни към болката им. „Искам да изкажа благодарност и към журналистите, които бяха не по-малко съпричастни в този труден за нас момент“, каза Томов. 35-годишният русенски алпинист загина на 17 май, след като покори връх Лхотце. За да се свали тялото на Иван от височина 7850 м, където смъртта го застигнала, родителите му организираха кампания за набиране на 70 000 долара, необходими за трудната и рискована акция. Цялата сума бе осигурена от ГЕРБ.", "date": "2019.06.01", "title": "Погребват алпиниста Иван Томов на 9 юни в Русе"}
{"url": "https://www.monitor.bg:443/bg/a/view/mihail-mirchev-senzacionno-radan-kynev-njama-pravo-da-e-evrodeputat-pod-chertata-e-166782", "text": "Социологът проф. Михаил Мирчев хвърли бомбата, като обяви, че Радан Кънев няма право да заминава за Брюксел, понеже не е събрал необходимите за това проценти, съобщи  . Той обвини ЦИК в нарушение на закона, защото изпраща в ЕП представител на съюза на Христо Иванов и ДСБ, чиито проценти не са 6,06%, както ги обявиха, а 5,87%. Бариерата за влизане в ЕП обаче е 5,88%.  Тезата си Мирчев разгласи в профила си в социалната мрежа. \"Току що проверих една ИЗМАМА от ЦИК.\"Демокр. Б-я\" нямат обявените 6.06%. Имат едва 5.879%. Не им стига за 1 депутат. Не им стигат 58 гласа. Бариерата е 5.882%. Не им стигат минималните 0.003%. Мъничко е. Но те са под бариерата. Мандатът им е фалшиво даден от ЦИК...\", твърди социологът. Той смята, че това е направено от ЦИК в разрез с методическото й указание и в нарушение на чл. 278/2/ т.9 от Избирателния кодекс. \"Там е императивно записано, че вотът \"не подкрепям никого\" е вот, и той е ДЕЙСТВИТЕЛЕН вот. Значи, той е в 100% от които се вадят %-те на партиите. Точно тук ЦИК лъже и ни прави на разсеяни глупаци. Те махат тези 3% от истинските 100% и после от другите фалшиви 100% вадят %-те на партиите... Това е манипулацията... Става дума за игра с едни 61.029 гласа, които са маркирали вот \"не подкрепям никого\", заявява Михаил Мирчев. Точно диаметралната позиция зае математикът Михаил Константинов от \"Информационно обслужване\". Той обърна внимание на проф. Мирчев, че е направил неправилно изчисленията си. \"Г-н Мирчев не чете достатъчно добре Изборния кодекс\", заяви Константинов пред Канал 3. По думите му националната бариера за ЕП се определя, като се събират действителните гласове, но без тези от квадратчето \"не подкрепям никого\". Тоест, проф. Мирчев не ги е извадил предварително от базата за изчисляване, поради което е получил други числа. \"Така че процентът на Радан Кънев е напълно коректен и той с пълно право отива в ЕП\", каза Михаил Константинов. Той добави още, че Кънев нямаше да стане евродепутат по волята на българските избиратели в родината, ако не са били 7000 хил. гласа от българи в чужбина, които представляват 28% от вота за него. Пред Канал 3 Мирчев репликира задочно Михаил Константинов. \"Това, което казва Мишо Константинов, не е вярно. То е възможно само за национални парламентарни избори\", опонира социологът. И цитира членове 278,279 и 297 от Изборния кодекс. Според него това са първи европейски избори след промените в Изборния кодекс, а ЦИК по инерция е ползвала практиката от последните парламентарни. \"Само че там имаме бариера от 4%\", каза Мирчев и посочи, че бариерата за евровота е 5,88%. По думите му има голяма празнина в кодекса по отношение на европейските избори и там не е казано, когато определяме базата, \"тези гласове ще ги вадим ли от общия брой на действителните, или няма да ги вадим\". \"И правят една голяма манипулация\", категоричен е Михаил Мирчев. \"Възниква големият въпрос - при кого щеше да отиде големият остатък? Работата на ЦИК е не да тълкува закона в полза на някоя партия. Очевидно, че тук има голяма празнота и трябва ИК да се оправи за следващите избори. ЦИК се възползва от това в полза на \"Демократична България\" и в ущърб на партията, която би получила въпросните гласове. ЦИК не са си свършили работата!\", категоричен е професорът. Няма грешка при разпределението на мандатите на евроизборите. Съгласно методиката, която е приложение към Изборния кодекс и всеки може да се запознае с нея, при определянето на мандатите на партиите и коалициите, гласовете \"Не подкрепям никого\" се изваждат, защото те са недействителни по отношение на избора, тъй като не подкрепят нито една кандидатстка листа или независим кандидат. Това заяви пред \"24 часа\" говорителят на ЦИК Александър Андреев по повод твърденията на социолога Михаил Мирчев, че комисията е излъгала, давайки мандат на \"Демократична България\". \"Няма как незаконосъобразно да сме дали мандат. Изчислението на мандатите е качено на сайта на ЦИК и там са всички стъпки. Може би проф. Мирчев не го е видял. Става дума за изменение на Изборния кодекс от 2016 г., когато бе въведено задължителното гласуване. Тогава беше предвидена и опцията \"Не подкрепям никого\". Сами по себе си тези гласове са действителни, защото са подадени според изискванията, но те са недействителни при определянето на мандатите, тъй като в тях няма посочена воля за подкрепа на кандидатстка листа. Методиката на разпределение на мандатите е приложена правилно от ЦИК и е съгласно разпоредбите на Изборния кодекс\", категоричен бе Андреев. ", "date": "2019.06.01", "title": "Михаил Мирчев сензационно: Радан Кънев няма право да е евродепутат, ЦИК: Мирчев греши"}
{"url": "https://www.monitor.bg:443/bg/a/view/da-poigraem-na-filmi-166649", "text": "Може ли плейстейшънът да продиктува дневния ред в киноафиша? Отговорът е категорично „да“, и то – съвсем не без успех. Макар кинопроектите, следващи успешни поредици – независимо дали литературни, телевизионни или в сферата на видеоигрите, почти винаги не успяват да надминат по качество (и одобрение) своите предшественици, това в никакъв случай не отказва големите продуценти от Холивуд да опитват отново и отново. Причината е стриктно маркетингова – залагаш на персонажи, които а любопитната история, необходима за създаването на един филм, ще ти струва с една торба пари по-малко, предвид че тя е вече донякъде избистрена в книгата, играта или сериала. На огромната популярност на сладките джобни чудовища от „Покемон“ заложиха например от продукцията „Pokemon: Детектив Пикачу“. Филмът отбеляза истински успех още в първия си уикенд на екран, когато събра близо 55 милиона долара от боксофиса. Това е втората най-доходоносна премиера по видеоигра, като с едни гърди пред жълтата мишка/катерица излиза само Лара Крофт. Самите покемони се появяват за сефте през 1996 г., а Пикачу и компания са представители на най-богатия франчайз, изпреварвайки някои от най-пословичните продукции като „Междузвездни войни“, „Отмъстителите“, Мечо Пух, Мики Маус, принцесите на „Дисни“, Хари Потър и много, много други. С премиерата на „Pokemon: Детектив Пикачу“, в която глас назаем на жълтата гръмотевична животинка дава небезизвестният Райън Рейнолдс, сумата очевидно ще продължи да расте. От дебюта си на екрана, който бе в началото на месец май, досега филмът е генерирал печалби в размер на 353 милиона долара. През 2009 г. една игра, създадена от финландската компания Rovio Entertainment Ltd, се превърна в тотален хит. Става въпрос за Освен ако не сте напълно чужди с телефоните, със сигурност заниманието да целиш прасета с птици не ви се струва налудничаво. Само за две години мобилното приложение бележи повече от половин милиард тегления. Поради големия успех на Angry Birds постепенно са създадени 18 разновидности на играта и четири спин-офа. През 2016 г. излиза и филм по едноименната поредица видеоигри. Анимацията генерира печалба от над 352 милиона долара, при вложен бюджет от 73 милиона. Гласа си назаем за главните герои в лентата дават Джейсън Съдейкис (Ред) , Джош Гад (Чък), Дани Макбрайд (Бомб), Мая Рудолф (Матилда), Питър Динклидж (Могъщият орел) и Шон Пен (Терънс). Сюжетът се завърта около вечно ядосаната птица Ред, която трябва да посещава терапия за справяне с гнева. Разбира се, на птичия остров се появяват врагове – зелени прасета, от които Ред и новите му приятели трябва да спасят острова. На 30 юли на голям екран ще излезе продължение. В случай че актът ви за раждане отбелязва дата преди новия век, то няма как да не сте чували – ако не и прекарвали няколко часа пред компютъра, за синия таралеж със свръхскорост Соник. Малкият сладур се появява за първи път в света на видеоигрите през 1991 г., като основната му роля, смятат мнозина, е (от Супер Марио). Още тогава – в годината на създаването си и 12 месеца по-късно Соник успява с така присъщата си скорост да се изкачи до номер 1 в различни класации за най-добри видеоигри. До 2018 г. над 800 милиона копия на различните версии на играта са продадени, а съвсем типично за стила на Холивуд – успехът й ще бъде предъвкан и под формата на филмово заглавие. Към момента феновете нямат конкретни очаквания за „Соник: Филмът“. След като трейлърът се появи на бял свят обаче мнозина останаха разочаровани от дизайна на любимия им син герой. Недоволството стигна дотам, че режисьорът Джеф Фоулър обяви в социалните мрежи, че ще забави с няколко месеца премиерата на заглавието с цел да удовлетвори желанието на запалените фенове. Така вместо през месец ноември т.г. „Соник: Филмът“ ще бележи големия екран навръх Свети Валентин (14 февруари) 2020 г. Но да излезем извън света на пухкавите детски герои, за да се насочим и към другия най-популярен (сред фенове и продуценти) жанр – екшъна. Ако не свързвате Лара Крофт с игра, то поне със сигурност си представяте Анджелина Джоли. Героинята е измислен персонаж от играта Създадена от Тоби Гард, компютърната героиня участва в няколко издания на играта, в които се сражава с древни божества, духове и дори динозаври. Поредицата игри Tomb Raider имат версии за PC, Mac, PlayStation 2, Saturn, Dreamcast, N-Gage, Pocket PC, Game Boy Advance и Game Boy Color, а седмата игра от 2006 г. е издадена и за PlayStation 2, PSP, Xbox, Xbox 360 и PC. Първият екшън филм по поредицата излиза през 2001 г. и както споменахме, главната роля е поверена на Джоли. Партнират й актьорите Джон Войт, Иън Глен, Ноа Тейлър и Даниел Крейг. Сюжетът проследява борбата на Лара Крофт да събере двете части на древен артефакт, с който се контролира времето, преди той да попадне в грешните ръце. Втората част е от 2003 г в същия актьорски състав, а през 2018-а се появява „Tomb Raider: Първа мисия“. Версията почти няма общо с играта - Лара Крофт, изиграна от Алисия Викадер, е дъщepя нa cтpaнeн aвaнтюpиcт, ĸoйтo изчeзвa. След години Лара решава да го търси в лeгeндapнa гpoбницa нa ocтpoв ĸpaй бpeгoвeтe нa Япoния – там започват нейните приключения. Като заговорихме за островната страна, японците очевидно имат нюх за видеоигри и то – подходящи за екранизация, и това го доказва и поредицата „Заразно зло“. След като вдъхнаха живот на покемоните и Соник, гейминг спецовете от държавата за пореден път удрят джакпота със създаването на друга история, достойна и за голям екран. Този път залагат на любовта ни към високия адреналин. Първата игра под щампата „Заразно зло“ е създадена през 1996 г. от компанията Capcom. Следват десетки преиздавания и версии, като последната такава излезе в края на месец януари т.г. Това е най-продаваното заглавие на компанията-майка, а това се дължи донякъде и на Именно филмите „Заразно зло“ са може би дори по-известни у нас, като именно този франчайз беляза най-силно кариерата на Мила Йовович (след „Петият елемент“ на Люк Бесон). За първи път холивудската звезда с балкански корени нарами оръжието през 2002 г., кат тогава заглавието закова над 40 милиона долара от продажбата на билети в киносалоните. Следват „Заразно зло: Апокалипсис“, „Заразно зло: Изтребване“, „Заразно зло: Живот след смъртта“, „Заразно зло: Възмездие“, като от дебютния филм насам приходите на отделните проекти продължават да растат... Поне до 2017 г., когато шестата лента - „Заразно зло: Финалът“ се „разходи“ по големите екрани по света срещу скромната сума от 27 милиона. Общо, целият франчайз в киното е спечелил $271 млн. Вдъхновен от екшъна и интересните сюжети, които се разгръщат в многобройните компютърни игри Assassin's Creed, Майкъл Фасбендър не само се включи в актьорския състав, но и продуцира филмов проект за това. Резултатът не бе особено впечатляващ за лаиците на тема видеоигри. Причината – сюжетът на заглавието залага основно на предположението, че зрителят е предварително запознат със света, описван в Assassin's Creed. защото филмът все пак успя да си завоюва 240 милиона от световния боксофис. Първата игра от поредицата дебютира по екраните на геймърите през 2007 г., като те чакаха сравнително малко, за да изгледат сюжета и на голям екран – доколкото 11 години може да се определи за кратък период. Сюжетът на играта се върти около битката между ордена на асасините и тамплиерите, които се състезават в намирането на артефакти познати като парчета от рая, които имат способности да контролират хората. Специално внимание заслужава и Mortal Kombat от 1992 г. или в превод „Смъртоносна битка“, въпреки че у нас е известна с оригиналното си име. Хитовата поредица бойни видеоигри е дело на Ед Бун и Джон Тобиас, а по нея са създадени и няколко игрални филма и сериал. която се очаква да излезе в кината през 2021 г. В играта турнирът „Смъртоносна битка“ се провежда през поколение с цел да се защити Земното царство от магьосника Шан Цун. Набират се най-добрите воини, които да победят злите бойци на Цун. Сред тях са: Лу Кен – шаолински монах, Джони Кейдж – филмова звезда, Рейдън – богът на гръмотевиците и закрилник на нашето царство, Соня – агент на военна организация, Съб Зиро – нинджа наемен убиец, Скорпиона – нинджа фантом и Кейно – терорист. Очаква се това да са главните персонажи и в предстоящия филм. е една от най-популярните компютърни игри. Тя е издадена от Ubisoft през 2003 г., като е част от серията игри за персонален компютър „Принцът на Персия“, създадени от Джордан Мекнър през 1989, но не е продължение на оригиналната поредица. Към нея е и едноименният филм от 2010 г с участието на Бен Кингсли, Джейк Гиленхол, Джема Артъртън и Алфред Молина. Макар лентата да носи същото име като първата игра и да е предимно базирана върху нея, включва и елементи от „Войнът вътре“ и „Двата трона“ - другите две игри от франчайза „Принцът на Персия“. Действието се развива през 6-и век в Персия. Безскрупулен тиранин иска да притежава древна кама, която е способна да отприщи Пясъците на времето и дава на своя притежател силата да връща обратно времето. Принцът, изигран от Гиленхол, се съюзява с тайнствена принцеса и се бори с тиранина. Ще да сте живели в някоя пещера досега, ако не сте чували поне и за света на Warcraft/World of Warcraft. Игровата поредица е безспорно сред най-популярните сред ентусиастите, знаещи до съвършенство как да боравят с бутоните A, S, D и W. Първото такова включване към екрана на геймърите се състоя още през 1994 г., като вселената на Blizzard Entertainment сякаш заживя свой собствен живот оттогава. Това е и първият истински успех на компанията. Това е и причината Както често се случва в Холивуд с тези сценарии обаче лентата по-скоро разочарова редовия зрител. А ето и накратко завръзката. Драенор, родната земя на орките, умира. Гул’дан (Даниел Ву) успява да обедини клановете с обещание да ги отведе до нов дом, в друг свят – Азерот. За да го направи, той се нуждае от живи същества, които да захранят магията му. Дуротан (Тоби Кебел) и Драка (Анна Галвин) са едни от тези, които най-малко се доверяват на Гул’дан, ала въпреки това се включват в неговата първоначална група, която преминава през портала и има за цел да плени възможно най-много хора, за да ги използва за отварянето на още по-голям портал, през който цялата мощ на Ордата да нахлуе в Азерот. Объркахте ли се вече? Подобно настроение завладя през 2016 г. и единиците, недокоснали се до света на Warcraft и в киносалоните. „Игра на тронове“ „Стар Трек“ „Хари Потър“ „Херкулес“ „Ледена епоха“ „Шрек“ „Скуби Ду“ „Играта на играчките“ „Алиса в Страната на чудесата“ „Семейство Адамс“ „Таласъми ООД“ „Маската“ „Мъже в черно“ „Спайдърмен“ „Батман“ „Батман и Робин“ „Дявол на доброто“ „Жената-котка“ „Ангелите на Чарли“ „Индиана Джоунс“ „Джурасик Парк“ „Карибски пирати“ „Умирай трудно“ „Завръщане в бъдещето“ „Блейд“ „Коли“ „Чикен Литъл“ „Чикен Рън“ „Сблъсък на титани“ „Хрониките на Нарниа“ „Петият елемент“ „Ловци на духове“ „Челюсти“ „Терминатор“ „Трансформърс“", "date": "2019.06.01", "title": "Да поиграем на филми"}
{"url": "https://www.monitor.bg:443/bg/a/view/centralnijat-plaj-v-slynchev-brjag-otkri-sezona-sys-sin-flag-166787", "text": "Централният плаж в Слънчев бряг откри туристическия сезон с най-високия екологичен приз - Син флаг. Ивицата получава за първи път отличието, след като от тази година управлението бе поето от нов концесионер. Морските спасители от днес са в пълен състав на Централния плаж и дежурят без почивен ден по вишките. Осигурена е и 24-часова физическа охрана, която бди за сигурността на туристите. Нови чадъри и шезлонги са на разположение на почиващите, които вече събират тен на пясъка. Осигурена е свободната безплатна зона на пясъка, която е 50 процента. Мощни лампи са монтирани по цялото протежение на ивицата и ярко я осветяват през нощта. Само за няколко месеца плажът беше преобразен и след оспорвана световна надпревара доказа, че има място в списъка с най-добрите ивици. \"Синият флаг е голямо признание за нас, защото изключително активно прилагаме високите изисквания на Международната Фондация за екологично образование \", заявиха от управата на ивицата. Сертифицирането по програмата \"Син флаг\" дава шанс всички плажове да сверят политиката си на управление със световните стандарти и да премерят сили помежду си. Критериите, които се изпълняват са свързани с качеството на морската вода, екологичната информация и екологично образование. От фирмата концесионер информираха, че два пъти в месеца се правят проби на морската вода, дезинфекцира се редовно плажа, осигурени са и достатъчно съдове за отпадъци. Освен това плажът е пригоден и за хора с увреждания. За тях са изградени специални тоалетни и рампи за лесно придвижване. \"Дълги години по програма \"Син флаг\" бяха сертифицирани само плаж Слънчев бряг-Юг и Слънчев бряг-Север и само на тях се вееше Синият флаг заради отличното им екологосъобразно управление. Благодарение на усилията на новия концесионер на плаж Слънчев бряг-Централен, фирма \"РВК 1\", ивицата заслужено беше удостоена с престижната световна награда \"Син флаг\", след изпълнението на критериите на програмата, касаещи качеството на морската вода, екологичната информация и екообразованието, безопасността, услугите и удобствата. Фирмата доказа, че управляваният от нея плаж има място сред най-добрите световни плажове, наградени през 2019 г. Българско движение \"Син флаг\" поздравява концесионера на Централен плаж за амбицията и със задоволство присъжда наградата след решението на Международното жури на програма \"Син флаг\" в Дания, защото след дългогодишно прекъсване цялата плажна ивица на Слънчев бряг е вече сертифицирана и всички зони - Слънчев бряг - Юг, Слънчев бряг - Север и Слънчев бряг- Централен отговарят на високите стандарти на световния еко-етикет. Това е и отлична награда за 60-годишния юбилей на курорта през тази година\", посочват от движението \"Син флаг\". Северният плаж в Слънчев бряг също откри официално днес \"Сезон 2019\". Символичният старт бе даден точно в 8.00 часа сутринта, когато работа започнаха спасителите от първата редовна смяна. Всеки спасителен пост разполага с необходимото задължително оборудване, а на целият отряд в кризисна ситуация са на разположение скоростни джетове. Спасителите разполагат с плавници, шнорхели, буйове, въжета, бинокли, мобилни станции и др. Осигурена е и медицинска служба, която може да окаже помощ в случай на нужда. Обозначени са и зоните за къпане с шамандури. Въпреки, че туристическият сезон тепърва стартира, вече има много почиващи, готови да вдигнат адреналина си с морските атракциони. През последните няколко дни морската вода достига 18-20 градуса и е отлична за къпане, съобщиха от управата. Въпреки, че в началото на сезона морето е спокойно и мъртво вълнение няма, спасителите предупреждават туристите да бъдат особено внимателни, когато използват вълните, за да ги изтласкват до брега и да спазват флаговата сигнализация. Морските гардове напомнят, че при издигнат червен флаг, влизането в морето е строго забранено. И тази година Северната ивица в Слънчев бряг грабна най-високия екологичен приз \"Син флаг\". Тя получава за втори пореден сезон световното отличие. След серия от проверки и инспекции, извършени от Международната организация на Северната ивица, констатациите отново показаха безупречно управление, висок екологичен мениджмънт, чист пясък и бистра морска вода. Експертите установиха, че са покрити всички 32 международни критерия за чистота, услуги, удобство и безопасност на летовниците. Тази година плажът е сред четиринадесетте в България, които са носители на световния сертификат и заслужено извоюва своето място в топ класацията на най-добре уредените морски плажове. По цялото протежение на ивицата вече са поставени чадърите и шезлонгите, повечето от които са чисто нови. Пясъкът е заравнен, обезпаразитен и почистен, оборудван е и медицински пункт с линейка и реанимационен екип. Назначени са служители по сигурността, които ще следят през цялото лято за реда и спокойствието на туристите. За първи път по протежението на цялата ивица са монтирани пилони с по три лампи, които осветяват нощно време пясъка.", "date": "2019.06.01", "title": "Централният плаж в Слънчев бряг откри сезона със \"Син флаг\""}
{"url": "https://www.monitor.bg:443/bg/a/view/360-deca-uchastvaha-v-blagotvoritelen-praznik-v-borisovata-166788", "text": "360 деца пяха, танцуваха или участваха в спортни състезания за Деня на детето в Борисовата градина в столицата днес.  Празникът \"Всички заедно\" се организира за девети пореден път и през тази година каузата е \"Разширяване на Дневен център \"Дъга за работа с деца с нарушения от аутистичния спектър\". Организацията легна на плещите на 35 доброволци, а чрез томболи и сувенири всеки от стотиците родители, дошли с малчуганите си в парка, можеха да подпомогнат начинанието.  Благотворителната инициатива се организира от Лайънс клуб \"София Диамант\" в партньорство със Столична община.", "date": "2019.06.01", "title": "360 деца участваха в благотворителен празник в Борисовата"}
{"url": "https://www.monitor.bg:443/bg/a/view/chetirima-zaginali-i-21-raneni-v-katastrofi-za-denonoshtie-166778", "text": "Четирима души са загинали при катастрофи през изминалото денонощие в страната, съобщиха от пресцентъра на МВР. От там уточняват, че 21 души са пострадали в станалите общо 17 пътни инцидента. Само за територията на столицата са възникнали три тежки и 36 леки пътни инциденти, при които един човек е загинал, а други двама са ранени.", "date": "2019.06.01", "title": "Четирима загинали и 21 ранени в катастрофи за денонощие"}
{"url": "https://www.monitor.bg:443/bg/a/view/dobavena-realnost-prevryshta-telefona-v-nastolen-komputyr-166779", "text": "Непрекъснато увеличаващата се мощност на мобилните компоненти намалява разходите, спомагайки за нарастващия брой устройства за виртуална (VR) и добавена реалност (AR), които не се нуждаят от връзка с компютър. Rokid нарича устройството смесена реалност (Mixed Reality, MR) или това, което много други хора наричат ​​добавена реалност (AR), цифрови елементи, насложени върху реалния свят, но по такъв начин, че се усещат част от заобикалящата среда. Игрите са другата област, където Rokid Vision впечатлява, създавайки AR светове, с които потребителя може да взаимодейства и контролира, заедно с приятели. 3D елементи от уеб страници могат да бъдат обстойно разглеждани, филмите могат да се проектират на гигантски виртуален екран, а упътвания посоките могат да бъдат насложени върха пътя пред потребителя и много други. Очилата разполагат и с вградена изчислителна мощност, като и модул за едновременна локализация и картографиране (SLAM), който посредством вградени камери предлага шест степени на свобода на движенията (6DoF). Това означава, че Rokid Vision е способен да разбере, кога потребителя движи главата си и кога се движи в пространството, без нуждата от външни сензори. Rokid предлага също 3D звук, лек и удобен дизайн, както и придружаващо приложение, което позволява на потребителите да използват телефона си заедно с очилата, като дистанционно управление за AR телевизор, например. Нараства конкуренцията на подобни продукти, които искат да предоставят добавена реалност с лек дизайн. Шест години след появата на Google Glass, компаниите все още се опитват да намерят точната формула.    ", "date": "2019.06.01", "title": "Добавена реалност превръща телефона в настолен компютър"}
{"url": "https://www.monitor.bg:443/bg/a/view/zabraniha-kypaneto-v-dunav-166775", "text": "Забрана за къпане в река Дунав по цялото поречие на територията на област Видин бе наложено от областната администрация и вече е в сила. Важи до края на летния сезон. Причината са взети проби от повърхностните води на реката до крепостта \"Баба Вида\", съобщи Нова телевизия. „Винаги в началото на сезона се проверява водата в река Дунав, за да се разбере какви са нейните качества. В началото на месец май беше направено лабораторно изследване, което показа, че тя е силно замърсена.”, заяви д-р Гергана Джамбова от Регионална здравна инспекция – Видин. По думите й качеството на водата на река Дунав може да бъде определено като „лошо”. „Във връзка с това са издадени заповеди от кметовете на общини, които са разположени по поречието на река Дунав, а също така и от областният управител на Област Видин Албена Георгиева за тотална забрана на къпането по река Дунав”, каза тя.", "date": "2019.06.01", "title": "Забраниха къпането в Дунав"}
{"url": "https://www.monitor.bg:443/bg/a/view/tanja-gigova-teatyryt-uchi-decata-na-obshtuvane-166627", "text": "Да омесиш от най-трудното тесто (децата) – творец, да покажеш класиката и да поднесеш аромата на хартиена книга на поколението, което се ражда с високите технологии в ръка – с тази почти непосилна задача се е заела една вдъхновяваща куклена актриса. Таня Гигова създава детската театрална школа ГлухАРТчета през 2016 г., но не като авантюра или просто за да опита, а стъпва на дългогодишен опит в работа с най-малките. Именно с нейните възпитаници навръх Деня на детето тя ще даде старт на детската програма на фестивала „София Моно“, който е част от Календара на културните събития на Столична община с подкрепата на Национален фонд култура. За първи път тази година хлапетата ще получат толкова, ако не и повече, колкото и възрастните. В съботния следобед, в 14 часа, Гигова ще изведе на сцената Еличка, Кали, Ема и дъщеря си Неда, за да изиграят за връстниците си спектакъла „Бременските музиканти“. А след него ще има и работилничка, в която всеки може да се включи и да изработи някои от героите от приказката. „Всички деца са поканени, а входът в парка на Военна академия е свободен!“, кани малките си приятели актрисата, защо за нея и възпитаниците й това не е просто работа, а сбъдната мечта на децата – да играят на голяма сцена. А следващата е - собствено представление, по което вече работят. Таня наистина вярва, че театъра възпитава. Не просто те учи на класически текстове или приказки, а дава социални умения и е важно условие за изграждане на всяко дете. „Театърът, пък кукленият още повече, е комплексно изкуство – в него има и думи, и рисунка, музика, танц. И посещението, и участието в процеса дават много. Дават гледна точка, предизвикват фантазията, удоволствие за всички сетива, възпитават естетика. Вече има представления дори за бебета-зрители. Малко обаче трябва да поотраснат преди да преминат от другата страна на завесата. Най-малките попълнения в ГлухАРТчета са на 5 години. В момента Гигова работи с две групи, но приема всеки нов желаещ. „Това не е място за производство на актьори, а място, на което да се докоснеш до изкуството, на което се изграждат умения, необходими в живота и полезни за всяка професия, място за развитие на въображението, за изграждането на приятелства, място да се научиш да общуваш и да преодоляваш притесненията си. А ако излезе и някой актьор – супер!“, категорична е актрисата, която завършва НАТФИЗ през 2000 г. в класа на Пламен Кьорленски. Най-тънкото при работа с деца е да не изпитваш страх. „Веднага те усещат, и могат да те доведат до наистина ужасни състояния. Затова е важно да усетят, че си уверен, спокоен, добронамерен, обичащ, но и забраняващ да ти се качват на главата. Създаваш правилата, обичаш и насочваш – това!“, разкрива Таня. Но под ръцете й, трудно би излязло друго освен последовател на Мелпомена, каквато е и собствената й дъщеря Неда, и големият й син Петър. Той учи киноизкуство в Бормунтския университе, в Англия, а тя – освен, че гастролира с приятелите си от школата, дублира детски филми, анимации и сериали. Да откриеш таланта, пък било то и на собствените си наследници, хич не се оказва лесна задача. „Талантът не го търсиш – предразполагаш, погалваш, разтърсваш, показваш, предизвикваш – и когато детето се почуства сигурно, подкрепено и спокойно – хоп – изскача някое талантче!“, споделя опита си Таня. Едно от най-трудните неща е да задържиш вниманието на хлапетата. И това може да го каже всеки, с малък човек у дома. Оказва се че формулата е ясна и действа безотказно, но изисква много енергия. Подреждам така часовете, че децата да се занимават и с театър, и с кукли, рисуват, танцуват. Но всичко зависи от деня и от общата енергия – тя ме насочва и часът преминава според децата, не само според моите планове“, споделя ноу-хау актрисата, на която театъра е детската й любов. „Когато още съвсем малка ме питаха “каква искам да стана”, винаги съм казвала „артиска“. Просто исках да бъда всичко – и продавачка, и певица, и танцьорка, и... всичко. Когато разбрах, че „Жената зад щанда“ – сериал по телевизията, е всъщност актриса – ето тогава разбрах какво искам!“, връща лентата тя и тръгва да сбъдва мечтата си. На 10 се записва в драматичния състав към читалище „Люба Ивошевич“ при ръководител Лили Тинтерова, която в последствие става и нейна приятелка. “Учех, за да ходя на репетиции, ходех на училище, за да мине и да отида на репетиции. Чудех се защо трябва да уча до 11 клас, за да мога да се занимавам само с театър“, напълно целеустремена е била Гигова. Но нито за миг не е и помисляла, че куклите са нейната съдба. Дори изпитвала лек ужас от тях. Отново по съвет на Тинтерова кандидатства и „Актьорско майсторство за куклен театър“, за да „претръпне“. И влиза именно това, с една едничка цел, на следващата година да се прехвърли „драма“. „След първия месец си казах, че ще съм най-голямата глупачка, ако го направя. Влюбих се в кукления театър, в гледната точка, която ми дадоха, в в уменията да развиваш всичките си сетива и да ги използваш, едновременно да предизвикват и да успяват да предизвикат фантазията ти, да измисляш, изиграваш, оживяваш“, и до днес говори така вдъхновено за приятелите си от плат тя. След като вратата на НАТФИЗ се затваря след дипломираната Таня, започва работа в „Образователен театър“, но частната институция не й предоставя приятелската атмосфера, с която е свикнала в Академията. През 2004-а намира истинското си място ДКТ „К. Величков“ в Пазарджик. В свободното си време играе в частни представления, с които обикаля света, а преди ГлухАРТчета преподава в други школи. Идеята й за собствена обаче се ражда от една от учителките на сина й Петър и покана да участва в училищен проект „Успех“, който продължил две години и обогатил достатъчно опита й за работа с деца. Дал й увереност, която Таня започнала да трупа още преди години като преподавател на най-малките таланти в МОНТФИЗ. Пък и освен актьорското образование, зад гърба си има диплома по начална педагогика от Софийския университет. Така през 2016-та се ражда ГлухАРТчета.  - “Бременските музиканти” - “ГлухАРТчета” + работилничка за кукли  - “Сън в лятна нощ” - театрална школа “Ведна”  – “Библиотека за всеки\" - в партньорство с Национална библиотека. Разходка по пътя на книгите “от праисторическите писмени знаци до дигиталната ера”  – “Европейските тийн идоли” - среща-дискусия с писателката Юлия Спиридонова  – “Обърканото стихотворение” – 38 ОУ “Васил Априлов”.  – Работилница за сапунени балони с театър „Мале Мале“ и асоциация АРДУС  \"Променяне“ – Йоана Буковска –Давидова  “Аз, досадникът“ – Мариан Бачев и Александър Кадиев  “Чамкория” – Захари Бахаров  – Кино вечер – “Уют” – филм на Камен Донев  – “Черното пиле” - Мариус Куркински  – “Любовникът” - Радина Кърджилова и Деян Донков  – “Възгледите на един учител за всеобщата просвета” – Камен Донев  – “Възгледите на един учител за народното творчество“ - Камен Донев  – “Сън в лятна нощ” - Казанлъшки театър “Любомир Кабакчиев” (спектакълът се играе без сцена)", "date": "2019.06.01", "title": "Таня Гигова: Театърът учи децата на общуване"}
{"url": "https://www.monitor.bg:443/bg/a/view/ivan-nalbantov-vojnik-za-kogoto-teatyryt-e-general-166673", "text": "За него учениците му казват, че е от онези актьори, които не са се уморили с годините да търсят и да са любопитни към предизвикателствата на професията. Ветеранът Иван Налбантов, който преди седмица бе удостоен с награда „Аскеер“ за цялостно творчество, издава простичката рецепта срещу рутината в занаята: самият занаят. Всяка сутрин, като се бръсне и се гледа в огледалото, артистът е един и същ, но всяка вечер на сцената той е някой друг. „В продължение на 2 часа ти не си ти. Човек свиква с тоя начин на живот. Как ще се самозалъгваш, е твой проблем. Ако ти не можеш да излъжеш себе си, не можеш да излъжеш и публиката, защото театърът е красива лъжа. Светът там е уж истински, но е „направен“ и точно в търсенето на спектакъла е същинското удоволствие. Ако се срещнеш с талантливи режисьори, става по-лесно...“, казва големият актьор. А той се е срещал с едни от най-добрите: Леон Даниел, Крикор Азарян, Красимир Спасов, Асен Шопов, Иван Добчев, Пламен Марков, Анджей Вайда, Леонид Варпаховский... Да попаднеш в точното време на точното място се нарича късмет. И след 2-те години по разпределение в Сливен той каца на рамото на младия Налбантов: приемат го в театъра, за който си е мечтал в някой спектакъл, па макар и в роличка без думи. Разпоредителките във Военния вече са свикнали да пускат студента без пари на втори балкон, за да гледа по десетина пъти любимите си постановки. През 1963 г. неговият професор Кръстьо Мирски се „престрашава“ да му повери образа на най-младия герой в „Апостолът на свободата“, драма в мерена реч от Магда Петканова. „И тази пиеса изведнъж ме постави от студентската скамейка редом с Иван Кондов, Иван Янчев, Никола Гълъбов...“, спомня си Иван Налбантов. Не след дълго към тях се прибавят и имената на Васил Михайлов, Наум Шопов, а какво изпитание е за по-неопитен актьор да дели сцена с тези свещени чудовища! Но младокът се справя – и така повече от 50 години, в които дава плът на десетки забележителни характери в театър „Българска армия“. Парадоксално, обаче хората го разпознават най-вече когато проговори с оня глас, който навремето Леон Даниел определя като „дърварски“, усмихва се Налбантов и разказва следния пример. Пътува с влак и някакъв непознат в купето го заговаря: „Абе приличаш ми на някого, да не си...“. „Няма такова нещо, писна ми да ме бъркат с оня бездарник“, отговаря актьорът, като си преправя гласа. „Как ще е бездарник?!“, спори спътникът му. След малко Налбантов отива във вагон-ресторанта и си поръчва, вече със собствения глас: „Една бира, ако обичате“. И е разкрит, защото се оказва, че човекът е вървял след него. „Ти си, ти си, ти си!“, радва се той и плаща бирата. Неслучайно доц. Налбантов дълги години е преподавал сценична реч в НАТФИЗ: сред многото други ярки гласове неговият никога не остава анонимен. „Защитавам тезата, че в Театралната академия трябва да преподават само действащи артисти и режисьори. Няма особена теория в тоя занаят. Няма нищо ново, което може да бъде измислено. Имам чувството, че добрата ми връзка със студентите идва от това, че техният учител все още не е слязъл от сцената“, предполага той. И доверява, че рядко греши при намирането на необработени бисери сред мънистата от кандидат-студентското множество. „На младия човек трябва И Асен Блатечки, и Валката Йорданов бяха резерви, когато ги приемахме. А в края на първия семестър те командваха класа. Да откриеш артиста е по-важно, отколкото да го обучиш“, убеден е театралният педагог, който към днешна дата води четвърти актьорски випуск в Пловдивския университет. „Отидох в Пловдив, защото там ми дадоха актьорски клас. Щеше ми се вече да преподавам актьорско майсторство, а не само сценична реч“, признава маестрото. Възпитаниците му с обич го наричат Фадър, а един от най-даровитите – Петко Петков, дори се е издигнал до директорския пост на прогресиращия Габровски театър. Въпреки че цялостното му творчество е оценено със златна статуетка от Академия „Аскеер“, Иван Налбантов няма никакво намерение да спира дотук. В момента репетира в Народния театър новата пиеса на Недялко Йорданов „Каквото – такова“, в която ще си партнира с Емилия Радева, Жоржета Чакърова, Рут Рафаилова, Богдан Глишев, Сава Пиперов, Пламена Гетова, Янина Кашева, Любомир Младенов... Премиерата ще е през идния сезон в края на септември. На армейската сцена участва в „Тайната вечеря на дякона Левски“, „Железният светилник“, „Албена“, „Да разлаем кучетата“ и др. „Май играя повече, отколкото преди да ме пенсионират“, коментира той. Не крие, че има мечтани роли, с които се е разминал, но и такива, които изобщо не е подозирал, че ще му се паднат – напр. Наполеон Бонапарт в „Избраник на съдбата“ от Бърнард Шоу. „И войници съм изиграл много, защото Военният театър ми е генерал“, козирува Налбантов. Той е наясно, че максимум 3 поколения: първите са щастливи, че са го открили, вторите – че са го гледали, а третите го изпращат. За следващите остават само някакви сенки от екрана... „Но актьорът не бива да се сърди. Всяка вечер, когато заслужава, той си получава духовната награда от залата, когато почнат аплодисментите. Така че да не драматизираме – той си получава когато трябва каквото трябва, стига да го заслужи“, категоричен е носителят на „Аскеер“. И разказва една скорошна история, когато играл Златил от „Боряна“ в Първомай с театър „Перпетуум мобиле“: „Спектакълът започва с влизането на Златил. Две-три секунди след появата започнаха бурни ръкопляскания, с което разбрах, че съм жив. Сигурно са ме гледали и ме познаха. В края на представлението нямаше чак толкова ръкопляскания. Това е артистът – те ми ръкопляскаха за минали роли“... ...В един от последните епизоди на „Дяволското гърло“ видяхме Налбантов в роля-мълния, подобна на миниатюрен моноспектакъл: на възрастен мюсюлманин, чието парче земя е било отнето от силните на деня. След като гледа по телевизията някои от сериите, той е сигурен, че ако го бяха попитали предварително, е щял да си избере именно този образ. Сега в джоба му стои текст от 3 странички – ролята му в бъдещия първи пълнометражен игрален филм на режисьора Павел Веснаков „Спасителят в прахта“. За него актьорът си мисли същото: че от целия сценарий би поискал да изиграе точно този баща, чийто син неотдавна се е самоубил. Самият той още не се е съвзел от голямата мъка след загубата на съпругата си, а дъщеря му – компютърен специалист, и внучката Ивана живеят в Пловдив. „Но дъщеря ми работи най-малко 2 дена от седмицата в София, а аз, без летните ваканции, всяка седмица по 2 дена трябва да съм под тепетата, така че раздялата да не ни травмира“, уточнява Иван Налбантов. Неговото друго хоби освен риболова е да „пописва“ (има няколко издадени книги с поезия и проза) и дълго е чакал след преживяната болка думите да се върнат и отново да потекат. И в крайна сметка това става: „Трябваше да върна един жест на Илийчо Добрев, лека му пръст... (Илия Добрев е близък с Налбантов още от младежката актьорска школа в Хасково, негов съвипускник във ВИТИЗ и дългогодишен колега в театъра на Армията – б.а.). Той беше издал книга, в която има един доста дълъг разказ „Моят приятел Иван“. Исках да пиша за него, но много време бях в дупка и нищо не излизаше. А една сутрин се събудих много рано...и се получи. Сега ще дам „Моят приятел Илия“ на дъщеря му Яна за книгата със спомени, която подготвя. Дано й хареса...“  ", "date": "2019.06.01", "title": "Иван Налбантов – войник, за когото театърът е генерал"}
{"url": "https://www.monitor.bg:443/bg/a/view/pijan-policaj-se-blysna-bilbord-166776", "text": "Полицай се е блъснал в билборд в района на Централна гара в Пловдив тази сутрин. Няма жертви и пострадали. Сигнал за инцидента е получен в 5:30 часа. \"Алкохолната проба на шофьора е положителна. Образувано е следствено дело\", съобщиха от пресцентъра на областната дирекция на МВР в Пловдив. При произшествието има само материални щети.", "date": "2019.06.01", "title": "Пиян полицай се блъсна билборд"}
{"url": "https://www.monitor.bg:443/bg/a/view/trygna-pyrvijat-vlak-ot-plovdiv-za-odrin-166777", "text": "Тази сутрин от гара Пловдив потегли първият влак за Одрин. Композицията от два вагона за 160 души ще пътува през почивните и празнични дни, съобщи БНТ. Напоследък Одрин е една от най-търсените дестинации за пазаруване сред българите заради поевтинялата турска лира. Всяка събота и неделя влакът ще потегля от гара Пловдив в 8.40 ч. и ще пристига в Одрин към обед. Обратното връщане е в 17 ч. Цената на билета от Пловдив за Одрин и обратно е около 29 лева с включени запазени места. Заради засиления интерес към дестинацията от БДЖ препоръчват да купувате такъв билет месец-два преди пътуването. По пътя за Одрин композицията ще спира и на гарите в Първомай, Димитровград и Свиленград.", "date": "2019.06.01", "title": "Тръгна първият влак от Пловдив за Одрин"}
{"url": "https://www.monitor.bg:443/bg/a/view/slavna-drujina-166670", "text": "Живяла си славно тази дружина, Една,две и ето вече трета година. Единни и задружни,щастливи и безгрижни. Завинаги незаменими и като клас неповторими. Смутихме всички даскалици, така ,че карат се за нас ! Тъй диви и неукротими, че всяка вика „Ти вземи ги !“ „ Не!Ти вземи го този клас!“ Колко бързо минават тези години, но ние сме все още неразделими. Ние сме един задружен клас И често правим бели във час. Всички сме различни, Но и много симпатични. Но една е Дария в класа. Изведнъж високо изрева и бързо, бързо цялата тайфа край себе си събра.", "date": "2019.06.01", "title": "Славна дружина"}
{"url": "https://www.monitor.bg:443/bg/a/view/vesela-drujina-166672", "text": "А пък ние сме деца щастливи и много обичаме из училище да тичаме. Ние сме волни пеперуди и даже мъничко луди))))Малки сме ученици,нежни, мили и добрички. Обещали сме на мама да се учим ние за двама и да пораснем големи. Мечтаем да бъдем живи и здрави и никой на другия зло да не прави. Meчтаем и за други неща: Всички деца по света, да рисуваме, да тичаме, да спортуваме.Неуморно да лудуваме. А нашата мечта е със усмивка и затворени очи високо във небето да летим свободни като падащи звезди. В крайна сметка ние разбрахме: Всеки се надява май, детството да няма край.", "date": "2019.06.01", "title": "Весела дружина "}
{"url": "https://www.monitor.bg:443/bg/a/view/cvetanov-njama-da-kaja-losha-duma-za-borisov-166774", "text": "Няма да кажа лоша дума за Борисов, 18 години сме работили заедно. Това каза в предаването „Тази сутрин“ по бТВ Цветан Цветанов, цитиран от „Фокус“. „Всичко това, което се изприказва и оценките, които даде премиерът - това е негово право. Аз ще ги оставя без коментар, защото за тези 40 дни бях коректен, лоялен и не казах нито една дума. Няма да го кажа и сега в студиото. Аз смятам, че когато 18 години си бил с един човек, по-добре е да запазиш хладнокръвие, да бъдеш спокоен и уверен в това, което си направил и си взел като решение. Мога да благодаря на всички приятели и на моето семейство, които са в моя подкрепа“, каза още Цветанов. За казаното вчера от Бойко Борисов, че не желае вече Веселин Маринов да пее на проявите на ГЕРБ, Цветанов заяви: „Аз се гордея с Веско Маринов. Запознах се с него, когато бях заместник кмет в Столична община. Той е много ранима душа, но ако не е с тези си качества, нямаше да бъде Веско Маринов“. Попитан какво от казаното от премиера го е наранило, той отговори: „Нищо, защото за мен това е нещо, което аз не съм го виждал през всичките години. Това е неговото поведение и оценка и аз ще се съобразя с нея, няма да я коментирам“. „Мисля, че хората ще са тези, които ще дадат оценка, нито аз, нито той“, заяви Цветанов. За решението да подаде оставка той каза: \"Взех решението, разсъждавайки над 40 дни и когато отидох при Борисов във вторник, само да уточня, че предишната вечер говорих със съпругата си до 2 през нощта. Проведохме 3 часа и половина разговор. Третият вариант беше да остана в партията, но да нямам никакви контакти и изяви, но това редно ли е?\", попита Цветанов. \"Казах, че вариантите са само два, или работим както досега, или си тръгвам. Идва един момент, когато единият казва, че вече не си нужен, аз това нещо го усещам. Усещам, че има недоверие, което не е съществувало досега\".  \"Аз не съм човек, който ще сложи личното пред националното, партийното. Затова Борисов е в правото си да говори каквото иска, но и аз имам права и мога да говоря, лоша дума за Борисов няма да кажа, но мога да коментирам политически решения, които според мен са грешни. Аз съм бил винаги за евроатлантическата позиция на страната\".  \"Аз му благодаря, че през тези 1 години работихме заедно. Всичко, което се е случвало в партията, съм го споделял с Борисов\", категоричен беше Цветанов. Той заяви, че няма никаква информация, с която да държи премиера.  Относно новия апартамент той заяви, че имало много спекулации. \"Замених двете жилища 200 квадрата със жилище, което е 239 квадрата и съм доплатил 100 000 лв. От всички собственици в нашата кооперация аз може би съм с най-скъпата цена. Тя не е под 1100 евро\". Това ми е единственото основно жилище. Аз други собствености нямам, мит е, че съм си взел поредния апартамент\".  За отношенията си с \"Артекс\" той каза: \"Със семейство Мирянови се запознахме през 2017 година, съжалявам, че с това семейство се случиха толкова несгоди. Доколкото сме си говорили, те никога не са кандидатствали за обществена поръчка, те са били инвеститор на имоти, които са придобивали от купуването с частни лица. Семейно сме се виждали само веднъж. Но аз се възхищавам на хората, които са успели в живота, защото фирмата \"Артекс\" е на 20 години. Чувал съм от други хора, че семейство Мирянови са отказвали на хора с лоша репутация да си закупят апартамент, независимо от цената\". Цветанов беше категоричен, че не е лобирал за Мирянови и че не ги е предупредил за проверката. \"Ще бъда редови член. Смятам, че в момента само съм закачил шпайковете на стената. Засега ГЕРБ е партията, която е най-припознаваща се в моите виждания. Аз дадох всичко от себе си\", каза Цветанов. И допълни, че имал вече нови предложения включително и политическо предложение от партия. ", "date": "2019.06.01", "title": "Цветанов: Няма да кажа лоша дума за Борисов "}
{"url": "https://www.monitor.bg:443/bg/a/view/jivko-sedlarski-ricarjat-na-stomanenite-dami-166569", "text": "На 26 май – празника на френския град Сонс дьо Бретан, където българинът Живко Седларски от години живее, в центъра пред кметството бе открита негова скулптура, висока 4,23 м. Творбата се казва „Бретонката” и пресъздава унесена в ритъма на танца бретонска девойка. Изработена е от арматурно желязо и е в червен цвят. Създадена е преди 2 години и досега е показвана на изложба в едно френско шато, откъдето всъщност управата на Сонс дьо Бретан я харесва. Това е поредната новаторска скулптура, която Живко Седларски създава от арматурно желязо. „Докато за другите арматурното желязо е материал, който се поставя в основите на сградите и се скрива в бетона, за мен това е материал за изграждането на скулптури. Аз го изваждам от неговата първоначална роля и му давам нова – да носи наслада на минувачите и да служи за възпитаването на вкуса им. Красотата на този материал е в това, че с него рисувам скелета, рисувам структурата и когато една скулптура е завършена – тя е прозрачна, ефирна, пълна с много въздух и пространство, през нея прозират и сградите, които я заобикалят”, споделя творецът. Живко Седларски е роден през 1958 г. в град Елхово. За пръв път се докосва до изкуството в ателието на баща си – полк. Кольо Седларски, ръководител на Студиото на военните художници в България. За разлика от Седларски-старши, който рисува живопис, Живко избира скулптурата. През 1977 г. завършва Техникума по керамика и стъкло в София, а през 1989 г. – Националната художествена академия. Две години посещава курсове по анатомия при проф. Павлов в Медицинската академия. Специализирал е скулптура в Художествената академия в Берлин, Германия. От 1991 г. Живко Седларски живее със семейството си във Франция. Работи в областта на монументалната и малката пластика. Негови творби са притежание на музеи, галерии и частни колекции у нас, във Франция, Белгия, Германия, Испания, Швейцария, САЩ, Ливан, Китай и други страни по света. Jump е една от забележителните творби на скулптора Живко Седларски. И е една от първите в серията „Рокли“, и превърнала се в негова запазена марка. Скулптурата представя жена в ефирна рокля, с развети от вятъра коси, в мига преди да скочи в неизвестното. Изработена от арматурно желязо, творбата превръща в красива реалност творческите хрумвания на българския художник. „Играя с прозрачността. Арматурното желязо ми го позволява. Работя с него сякаш рисувам с въглен върху белия лист. По същия начин се заигравам с щриха. Ефектът е поразителен“, споделя скулпторът. Идеята за Jump идва през 2012 г., след появата във френския парк Ar Melin на емблематичната за Живко Седларски скулптура Rainbow In The Dark и роклята „Сирена“, посрещаща гостите на Гранд хотел Поморие в България. Jump e замислена като скулптура, която да се рее във висините на небето. В представите на автора тя е 4-метрова женска фигура, стъпила на покрива на сградата на централния офис на една от водещите за френската икономика компании, „Груп Льожондр”. Дружеството работи в различни сфери, включително и строителство, а собственикът му Жан-Пол Льожондр подкрепя българския скулптор, предоставяйки му безвъзмездно материал за творбите му. В този момент, през ноември 2012-а, арматурното желязо на Льожондр вече е „оживяло“ в няколко ефектни скулптури на Живко Седларски. Френският предприемач приема идеята за Jump като твърде изискана. Една такава скулптура би отличавала съществено сградата от останалите и би привличала вниманието. Известен със скромността си, Льожондр решава да запази сградата семпла. Независимо от това приятелството му с Живко Седларски остава „желязно“ и до днес. В момента българският скулптор работи по поръчана от Жан-Пол Льожондр 3,8-метрова скулптура La Charmeuse („Чаровницата“), същата като стилната статуетка на бюрото на предприемача. Тя ще бъде поставена в частен парк близо до френския град Рен и официално открита на 9 юни. Първата си скулптура от арматурно желязо – „Птицата“, Живко Седларски създава през 2008 г. „Птицата“ е висока 183 см и е в два цвята – червено и черно. Следва я „Червена тишина“, женски силует в рокля от арматурно желязо с височина 2,20 м. Днес тя може да се види Авторът създава и „Златна тишина“ – отново от арматурно желязо, но в златист цвят. Скулптурата краси парка на замъка Bois Guy във Франция... На 13 юни Живко Седларски ще открие своя самостоятелна изложба в галерия „Аспект” в Пловдив. Ще бъдат показани десет негови скулптури на женски фигури в рокли, изработени от месинг и неръждаема стомана. Пред галерията, която се намира до сградата на Община Пловдив, ще бъде експонирана мащабната скулптура „Дева”. Тя е висока 2,30 м. Изработена е отново от арматурно желязо. За Живко Седларски това ще е трето представяне в град европейска столица на културата. Предишните две са в Марибор – Словения, и Марсилия – Франция.   С творбите си, пресъздаващи жената в рокля, Живко Седларски реализира и четири модни дефилета – две във Франция и две в България. Първото му ревю е през 2013 г. в катедралата на малко градче в областта Бретан във Франция. Под звуците на музика, изпълнена на орган, ученици от местното училище бутат на колички скулптурите на българския автор, а публиката, събрала се в храма, има възможност да се наслади на роклите, сътворени от месинг, бронз и стомана. Второто си модно дефиле прави отново във Франция през лятото на 2017 г. заедно с един от учениците на френския дизайнер Жан-Пол Готие. Събитието се радва на интереса на парижките медии. „Металните рокли” на българския творец този път са поставени статично като декор за модното дефиле, а 20-годишни момичета дефилират, представяйки нова модна колекция. Две от роклите в нея са вдъхновени именно от скулптурите на Живко Седларски, пресъздавайки ги от плат. В България първото си модно дефиле скулпторът представи през декември 2018 г.а по време на десетото юбилейно издание на церемонията по връчването на наградите на Академията за мода „БГ модна икона”. В края на февруари тази година Живко Седларски се включи с ревю в благотворителния бал на асоциация \"Бургас е надежда\". Седем от скулптурите му бяха продадени на търг, а средствата предоставени за абитуриентския бал на младежи, които се нуждаят от подкрепа.", "date": "2019.06.01", "title": "Живко Седларски – рицарят на стоманените дами"}
{"url": "https://www.monitor.bg:443/bg/a/view/zashto-da-posadim-dyrvo-166669", "text": "Защо да посадим дърво? На кого и защо е нужно това??? - Защото дървото радва душата с красотата си и зиме и лете - Защото всяка пролет зеленото дърво става символ на пробуждащия се за ново начало живот Защото със засаждането на едно дърво показваме,че ние градим света в който живеем - Защото можем и променяме нашата реалност и бъдещето на децата ни - Защото вярваме,искаме и можем - Защото промяната започва от нас - Ние вярваме,че всяко голямо пътуване започва с малка крачка в правилната посока. Всеки един от нас може да направи промяна към по-добро,а когато много хора искаме да направим света по-красив,по-добър,по-усмихнат и по-чист,водени изцяло от добри и безкористни намерения – цялата Вселена ще ни помогне. А вие познавате ли прекрасното усещане да засадите дърво ??? Ами …опитайте !", "date": "2019.06.01", "title": "Защо да посадим дърво?"}
{"url": "https://www.monitor.bg:443/bg/a/view/1-uni-e-chestit-praznik-deca-166772", "text": "На 1 юни празнуваме Международния ден на детето. Празникът води началото си от Световната конференция по въпросите на детското здраве, състояла се в Женева през 1925 година. Идеята за отбелязване на този ден идва през 1925 година, когато китайският генерален консул в Сан Франциско събира няколко китайски деца сираци и ги води на празника на лодките-дракони (китайски празник, водещ началото си от древността и свързан с пролетното равноденствие). По-късно неговата инициатива е продължена, като независимо от благотворителната акция в САЩ и в Европа се провежда международна конференция по въпросите на детското здраве. През 1949 г. денят официално е обявен за Международен ден за защита на децата. А през 1950 г. 1 юни за първи път е честван едновременно в 51 страни по света.", "date": "2019.06.01", "title": "1 юни е – честит празник, деца!"}
{"url": "https://www.monitor.bg:443/bg/a/view/nedovolen-slujitel-zastrelja-12-dushi-obshtinski-centyr-v-sa-sht-166771", "text": "Недоволен общински служител откри стрелба в общински център във Вирджиния Бийч, щата Вирджиния, вчера следобед местно време, и уби 11 души и рани най-малко шест, самият той е мъртъв, съобщи началникът на полицията в града Джеймс Сервера, цитиран от Ройтерс. Сервера заяви, че точните обстоятелства около стрелбата в крайбрежния курортен град все още се изясняват. Той даде малко подробности за това, което е известно, но допълни, че сред ранените при стрелбата има и полицай, който е бил улучен, но е оцелял. Сервера заяви, че заподозреният е дългогодишен настоящ общински служител и го определи като \"недоволен\". \"Заподозреният влязъл в престрелка с полицаите и бил ранен. Полицаите направили това, което са длъжни да направят - оказали са му първа помощ и са го евакуирали от сградата. Впоследствие той починал от раните си\", заяви Сервера. Според Сервера стрелбата започнала малко след 16 ч местно време в Сграда 2 на комплекса на общинския център, обект, в който се помещава общинският отдел по въпросите на благоустройството и комуналните услуги, намиращ се в съседство с кметството на града. Заподозреният бил въоръжен с пистолет 45-ти калибър със заглушител и е стрелял безразборно по жертвите. Убити са били откривани на всеки един от трите етажа на сградата, а един застрелян е открит в паркирана пред сградата кола. Вирджиния Бийч е населено място, разположено на атлантическото крайбрежие на САЩ и със своите около 450 000 постоянни жители е градът с най-голямото население в щата. \"Това е най-ужасният ден в историята на Вирджиния Бийч\", каза на пресконференция заедно с шефа на полицията кметът Боби Дайър. \"Засегнатите хора са наши приятели, сътрудници, съседи, колеги\", допълни той.", "date": "2019.06.01", "title": "Недоволен служител застреля 12 души общински център в САЩ"}
{"url": "https://www.monitor.bg:443/bg/a/view/davat-18-2-mln-lv-za-pregradi-sreshtu-samoubijci-v-metroto-166742", "text": "18,2 млн. лв. ще струват автоматичните прегради, разделящи пероните на метрото от влаковете, които ще бъдат поставени на първите две линии на подземната железница. Това става ясно от обществена поръчка на „Метрополитен“. Първоначално такива съоръжения се предвиждаха по новата трета линия на метрото с цел предпазване от инциденти, но от „Метрополитен“ решили да бъдат поставени и по старите спирки. От обявената поръчка се разбира, че автоматични прегради първоначално ще бъдат на станциите „Опълченска“ и „Васил Левски“ и ще се проучват възможности за монтиране на още 10 спирки от първия и втория лъч на подземната железница. Стъклен параван вече има на строящата се спирка бул. „България“ от трети лъч. От друга обществена поръчка на дружеството пък става ясно, че се предвижда ремонт на северния подлез на метрото при НДК. Фирмата спечелила търга ще трябва да изготви архитектурен проект. В него влизат демонтаж на витрини на съществуващи търговски обекти, подмяна на настилки, облицовки и тавани в зоната на магазините, подмяна на осветление и електроинсталация. Първите метростанции от третия лъч, на които ще се качат софиянци през есента, са в отсечката между „Красно село“ и бул. „Владимир Вазов“. Догодина ще приключи и вторият етап от третия лъч до „Овча купел“. По новото трасе на метрото ще се движат и нови влакове с намалено потребление на електроенергия, намалени нива на шум, както и с опция за движение без машинист. Машинистите ще са с ограничени функции, но те ще бъдат обучени и за работа на ръчен режим. При откриването на третия лъч се очаква 500 хиляди пътници дневно да използват подземния превоз. Очакванията са от периферните точки на града до центъра да се стига за 16 минути. С новата метроотсечка пътният трафик ще бъде намален с 30%. Третата линия ще има връзки с над 55 автобусни и тролейбусни спирки.", "date": "2019.06.01", "title": "Дават 18,2 млн. лв. за прегради срещу самоубийци в метрото"}
{"url": "https://www.monitor.bg:443/bg/a/view/trymp-boris-djonsyn-e-mnogo-dobyr-a-megan-markyl-losha-166773", "text": "Президентът на САЩ Доналд Тръмп подкрепи кампанията на Борис Джонсън за следващ премиер на Великобритания и призова всички кандидати да обещаят да повишат разходите за отбрана. Той направи това в интервю за вестник \"Сън\", цитирано от Ройтерс. \"Смятам, че Борис ще свърши много добра работа. Смятам, че той ще се справи отлично\", заяви Тръмп за бившия британски министър на външните работи и едно от водещите лица на кампанията за Брекзит. Джонсън е един от фаворитите за приемник на Тереза Мей начело на Консервативната партия. В понеделник Тръмп пристига във Великобритания на тридневна държавна визита по покана на кралица Елизабет, след което ще участва във възпоменателни церемонии във Франция, посветени на Втората световна война, и ще посети Ирландия. Пред \"Сън\" той допълни, че има други депутати на торите, които са се стремяли към подкрепата му - сред тях обаче не бил министърът на околната среда Майкъл Гоув, който разкритикува позицията на президента на САЩ за Иран. Тръмп изрази задоволство и от обещанието на британския министър на външните работи Джереми Хънт за повишаване разходите на Обединеното кралство за отбрана. \"Обединеното кралство трябва да може да се защитава. Това е прекрасно и много специално място\", заяви президентът и отбеляза, че по-високите разходи за отбрана от британска страна биха могли да доведат до увеличаване на износа на американско военно оборудване. Ройтерс отбелязва, че думите на Тръмп в това интервю представляват учудваща намеса от негова страна преди държавната му визита следващата седмица. По отношение на Тереза Мей Тръмп разкритикува начина, по който тя е водила преговорите с ЕС за Брекзит, допълва Асошиейтед прес. В същото интервю Тръмп нарече \"лоша\" съпругата на британския принц Хари - Меган Маркъл, която е херцогиня на Съсекс, предаде Асошиейтед прес. Тази оценка той даде заради неин коментар от 2016 г., когато тя предупреди, че ще се премести в Канада, ако Тръмп спечели американските президентски избори. \"Не знаех, че тя е лоша\", заяви Тръмп след като прочете нейните думи отпреди три години, направени още когато тя не беше омъжена за принц Хари. По време на държавата си визита Тръмп и съпругата му Мелания, както и четирите му по-големи деца, се очаква да се срещнат и с принц Хари и брат му принц Уилям, както и със съпругата му Кейт, херцогинята на Кембридж. Меган вероятно ще си остане у дома, за да се грижи за бебето Арчи, което се роди в началото на май. В интервюто Тръмп каза, че не е знаел, че няма да се срещне с Маркъл, но прогнозира, че тя ще бъде \"много добра американска принцеса\".", "date": "2019.06.01", "title": "Тръмп: Борис Джонсън е много добър, а Меган Маркъл - лоша"}
{"url": "https://www.monitor.bg:443/bg/a/view/2-000-000-leva-za-arheologicheski-razkopki-prez-ljatoto-166747", "text": "Общо 2 милиона лева ще предостави държавата за редовни теренни археологически проучвания това лято. Заседанието на специалната комисията по разпределяне на средствата, които се отпускат за целта от държавния бюджет чрез Министерството на културата, се състоя в сряда и археологическата колегия е в очакване до седмица на сайта на ведомството официално да се появи списъкът с одобрените за финансиране обекти, както и конкретните суми за всеки от тях. В редовия случай субсидията най-често възлиза на 17 000 – 25 000 лева за отделен обект. За пръв път държавата заделя толкова много пари за археология. Миналото археологическо лято глобалната цифра беше 1,5 милиона лева за всички институции, чиито екипи провеждат разкопки, а година преди това – 1 милион. Ето и още по-красноречиво сравнение: „През 2015 г., когато влязох в Министерството на културата като заместник-министър, сумата беше 500 000 лева. Нарастването е благодарение на активната работа на експертите, които упорито настоявахме пред Министерски съвет, парламента и т. н., че трябва да бъдат увеличени средствата за археология. Ето го резултата“, коментира за „Монитор“ директорът на Националния исторически музей доц. д-р Бони Петрунова. Всички проекти, с които НИМ кандидатства за финансиране, с 2 изключения, са одобрени, но общата сума, за която МК ще сключи договор с НИМ, все още не е уточнена като цифра. По предварителни разценки средствата, които самият музей може да отдели от собствените си приходи за подкрепа на обектите, където неговите екипи копаят, ще са около 150 000 лева – колкото и миналата година, изчислила е доц. Петрунова. Основно изискване е те да отговарят на поне две условия – да са които да стават част от фонда на музея, защото целта е експозицията му да се попълва с нови артефакти, обогатяващи разказа за някогашния живот и историята на българските земи. Безспорно крепостта Калиакра, където миналия август след 15 години методична работа бе открито огромно татарско съкровище от 873 сребърни и 28 златни монети, 11 златни обеци, 2 пръстена, единия от които златен, 4 мъниста от скъпоценни камъни и злато, 28 сребърни и бронзови копчета и др., и този сезон ще е приоритет на НИМ, изтъква доц. Петрунова, която е ръководител на екипа, проучващ обекта. Зам.-директорът на НИМ проф. Иван Христов извършва разкопки по най-южното ни Черноморие – крепостта Хрисосотира, част от която е в морето, но миналата година появи на бял свят 3 впечатляващи колективни находки от близо 100 бронзови и 10 златни монети. МК ще подкрепи финансово и проучването на античната и надградена през Средновековието крепост Букелон в местността Маточина до Свиленград, отразена подробно в средновековните източници като знаков паметник. Там действа екипът на д-р Мариела Инкова. Ще продължат приоритетно и разкопките на т. нар. Скрита могила край Поморие, започнати миналата година от младата археоложка Маргарита Попова. В изложбата с находки на НИМ в края на 2018-а цяла витрина бе посветена на артефакти, придобити от тази перспективна селищна могила – цели керамични съдове и т.н. По чисто технически причини МК е отказало финансиране за крепостта Калята при Якоруда, но НИМ ще предложи да подпомогне със свои средства екипа на д-р Инкова, за да довърши проучванията, започнали преди години там. В Боянската църква това лято няма да се работи: ще бъде отбелязана 40-годишнината от влизането на обекта в листата на световното културно наследство на ЮНЕСКО, предвижда се богата научна и културна програма, очаква се огромен поток от посетители и няма да е подходящо да се копае в двора. „Държавната власт си свърши работата, предоставяйки тия 2 милиона. Аз апелирам археологията, културното наследство на собствените си територии – това е напълно в техните възможности“, призовава доц. Дони Петрунова, уточнявайки, че няма община, с която НИМ да има проблеми в това отношение. Отлично работят с общините и екипите на проф. Николай Овчаров към Националния археологически институт с музей към БАН. Това лято община Търговище е отделила 35 000 лева за разработване на древния град Мисионис в региона. Към тях се прибавят и 10 000 лева от спонсори. 30 000 лева общински пари са предоставени за разкриване на добре запазените до 10 м руини на средновековния замък на хълма Чуката в Свищов. От 2 седмици екипите на българския Индиана Джоунс копаят там и вече са се натъкнали на интригуващи находки – антични и средновековни: римски, византийски, османски монети, красива рисувана керамика, метални апликации и др. Разкопките продължават и предстои навлизането в по-ранния средновековен пласт от Второто българско царство. Община Свищов е готова да подпомага разкриването на укреплението и впоследствие неговата реставрация. „Така заедно с близкия римски град Нове и с прекрасната възрожденска част на Свищов ще бъде оформена програмата за развитие на културния туризъм в крайдунавския град“, отбелязва проф. Овчаров. А това означава повече работни места, повече постъпления от посетителите на такъв цялостен комплекс, по-добър живот. Що се отнася до коронния обект на неговите дългогодишни усилия – родопския Перперикон, и тази година археологическият комплекс има осигурена целева субсидия от държавата в размер на 250 000 лева.", "date": "2019.06.01", "title": "2 000 000 лева за археологически разкопки през лятото"}
{"url": "https://www.monitor.bg:443/bg/a/view/kaprizno-vreme-prez-uikenda-166770", "text": "Атмосферното налягане слабо ще се понижи и ще е близко до средното за месеца. През нощта облачността ще е значителна и на много места ще има валежи от дъжд; интензивни, с гръмотевични бури и градушки - в Централна България. Утре облачността временно ще се разкъса. Около и след обяд отново в много райони от страната ще се развива купеста и купесто-дъждовна облачност. Ще има краткотрайни валежи от дъжд с гръмотевици. През нощта срещу неделя, главно в централните райони, ще продължи да вали. Ще духа слаб до умерен вятър от изток-североизток. Максималните температури ще са между 22 и 27 градуса. По Черноморието ще преобладава слънчево време. В следобедните часове ще се развива купеста и купесто-дъждовна облачност, на места - с краткотрайни валежи от дъжд и гръмотевици. Ще духа слаб до умерен вятър от изток-югоизток. Максимални температури на въздуха: 22-25 градуса. Температурата на морската вода е 16-20 градуса. Вълнението на морето ще е 1-2 бала. Над планините облачността ще е разкъсана. След обяд ще се развие купеста и купесто-дъждовна облачност и на много места ще има краткотрайни валежи от дъжд с гръмотевични бури. Ще духа до умерен вятър от юг-югоизток. Максималната температура на височина 1200 метра ще е около 15 градуса, на 2000 метра - около 9 градуса. През следващите дни въздушната маса над страната ще остане неустойчива. Ще се развива купеста и купесто-дъждовна облачност и на много места, главно в Западна и Централна България, ще има валежи и гръмотевични бури. Остава повишена вероятността за локални интензивни явления и градушки. Вятърът ще е слаб, но по време на гръмотевични бури временно ще се усилва. В неделя на места и в източните райони ще превали и прегърми, но в началото на следващата седмица ще е почти без валежи. Там ще има и повече слънчеви часове, а температурите ще са по-високи, в югоизточните райони - до 28-30 градуса. В останалата част от страната преобладаващите максимални температури ще са между 21 и 26 градуса.", "date": "2019.06.01", "title": "Капризно време през уикенда"}
{"url": "https://www.monitor.bg:443/bg/a/view/evropejskijat-parlament-otne-akreditaciite-na-vsichki-ispanski-evrodeputati-166769", "text": "Европейският парламент реши да отнеме временните акредитации на всички нови испански евродепутати, предаде Франс прес. Това стана след като на Карлес Пучдемон и Тони Комин бе отказан достъп до ЕП в сряда вечерта с мотива, че институцията все още не разполага с \"официалния списък\" на испанските евродепутати, каза пред АФП един от адвокатите на Пучдемон. По негова информация другите испански евродепутати вече са се акредитирали. Той нарече това \"произволно и дискриминационно\" решение на ЕП. Сезиран от тримата председатели на испанските делегации от Народната партия, Испанската социалистическа работническа партия и партия \"Гражданите\", които са противници на каталунските сепаратисти и изтъкнаха риска от политически безредици в Испания, председателят на ЕП Антонио Таяни взе решение да отнеме временните акредитации на всички испански евродепутати. Отбелязвайки, че окончателните резултати от европейските избори все още не са официално обявени, Таяни каза, че е взел това решение, за да избегне \"всякаква намеса в национална процедура\". Бившият каталунски регионален лидер Пучдемон се установи в Белгия, за да избегне съдебно преследване в Испания. Той бе начело на листата на сепаратистите \"Свободни за Европа\", която спечели 2 места в ЕП. Според испански парламентарни източници избирането му може да бъде утвърдено чак след като положи клетва лично пред испанската избирателна комисия. Но той ще бъде незабавно арестуван, ако се върне в Испания. Според защитата такова нещо изобщо не е предвидено в европейското законодателство и противоречи на правилата на ЕП.", "date": "2019.06.01", "title": "Европейският парламент отне акредитациите на всички испански евродепутати"}
{"url": "https://www.monitor.bg:443/bg/a/view/sa-sht-iskat-velikobritanija-da-izleze-ot-es-166768", "text": "Съединените щати искат Великобритания да излезе от Европейския съюз, защото това ще укрепи военния съюз НАТО и ще покаже уважение към резултата от референдума през 2016 г., заяви съветникът на президента Тръмп по националната сигурност Джон Болтън, цитиран от Ройтерс. \"Предпочитанието на САЩ е Великобритания да изпълни това, което поискаха хората и да напусне ЕС. Това е урок за всеки в триумфа на демокрацията\", каза Болтън в интервю пред лондонския вестник \"Дейли телеграф\". \"Мисля, че това ще ни бъде от особено полза в НАТО да имаме още една силна и независима държава, която ще помогне на НАТО да бъде по-ефективна\", добави Болтън. Той каза пред журналисти в Лондон, които му зададоха въпрос за Брекзит, че Съединените щати са извоювали успех, обявявайки независимост от Обединеното кралство.", "date": "2019.06.01", "title": "САЩ искат Великобритания да излезе от ЕС"}
{"url": "https://www.monitor.bg:443/bg/a/view/sedmichen-horoskop-za-1-7-uni-166767", "text": "Овен 21 март – 20 април Съботният ден е зареден с обич към децата. Венера и Луна са в съвпад в Телеца, който ще обезпечи едно добро материално положение и ще включи в действие благотворителни фактори. Най-благоприятният ден за намиране на квартира и за покупка на жилище. За неделя не планирайте тежки натоварвания и приятелски срещи. Нищо важно да не се предприема. Тъмни сили и фактори ще се намесват и провалят добрите ни намерения. В понеделник до обед добрите и злите сили сключват примирие и не се намесват в човешките дела, така че няма как да се оправдаваме за грешките си. Следобед планирайте новите си начинания и уговорете важни срещи за следващите дни. На 4-и Луна и Меркурий навлизат в нехармоничния ви знак на Рака. Това положение може да постави в стрес амбицията ви да отворите свое собствено заведение или търговски обект. Родените в първата декада ще се сблъскат с агресивна конкуренция. Доверете се на вътрешното си усещане, не влизайте в излишни спорове. Родените в първата декада е добре да стоят далече от хорския шум и да не отговорят на провокации на 4-5-и. Работа и семейни дела са противопоставени. И така стигаме до 6-и и „ето ти булка Спасовден”, зареден с експлозивност и емоционалност, с желание за смяна на партньора и междуличностни конфликти. Каквото отложите за петък ще мине успешно, ще донесе придобивки и нова работа. 1-и е един от най-благоприятните дни за месеца. Енергетиката му е блага, оздравяваща и пречистваща, а вечерта Луна и Венера светят в съвпад в звездното небе и носят умиротворение. Всичко предприето ще носи късмет и успех. Някой ще намери своята отдавна търсена половинка, а друг ще обезпечи жилище за фамилията си или за децата. Този ден материализира любовните ви желания и намерението за по-добро устройване в бизнеса и в обществото. В неделя властват тъмни сили. Бъдете внимателни и нищо сериозно не предприемайте. Важната работа за 3-и да се свърши до обед. В обедните часове не е благоприятно за планирано раждане. Енергията е на кота нула. На 4-и ще се събудите с ясното усещане къде е личната ви професионална ниша и с каква дейност да се занимавате. 4-5-и са благоприятни дни за старт на нова инициатива. Отварят се нови капанчета по морето. Дребният бизнес взима глътка въздух. Тушират се и възникващите разправии в семейството. Предстои отделяне на децата, стимулира се желанието да покажеш какво можеш и сам да си изкарваш парите. На 6-и е Спасовден. Препоръчителни са срещи на четири очи и ръце. Където се действа екипно и много хора се намесват работата ще се развали. В петък отстоявайте убежденията си, не правете компромиси със съвестта и законовите разпоредби. Очертава се прекрасен съботен ден, в който може да постигнете много, да подредите семейството си, да се ожените и намерите жилище. Нищо важно не планирайте за неделя, когато всяка крачка ще е погрешна, всяка среща и връзка ще ви носят тежест, мъка и обезсърчаване. Предстои новолуние във вашия знак. Не планирайте секцио за обедните часове на 3-и, но ако искате бъдещото ви дете да има светла карма и да изживее живот-награда добре е да го заченете сутринта на 3-и. Новолунието в 13 ч. бележи енергиен спад, така че за 3-и следобед не поемайте тежки задачи. Насочете вниманието си към планиране и консултиране. 4-и възражда една стара амбиция да си създадете собствен бизнес и да насърчите децата в тази посока. Добре е на 4-5-и да стартирайте нова дейност, ново производство и нов творчески проект. Пасивността е вредна и не носи ползи, но в тези дни и конфликтите се изострят. Разговорите ще се водят на висок тон и никой на никого няма да прощава грешките. Контролирайте емоциите вечерта на 5-и. Внимавайте с храната, не яжте диворастящи гъби. На 6-и не провеждайте събрания и не работете в екип, ако не искате да се изпокарате с партньори. Отложеното за петък ще мине гладко и по правилата. В този ден не се пълнее, планирайте пищни обеди и вечери. Храната изцяло се превръща в енергия. Прекрасен съботен ден. Уредете срещи, направете предложение, организирайте огледи на терени и апартаменти и капарирайте имот. Вечерта ще е любовна и изкушаваща. Съдбата ще среща тези, които взаимно се допълват. Чудесен момент за нови начинания. Ден на духовно прозрение за бъдещето. В неделя властват тъмни сили. Нищо важно да не се предприема. Връзките ще са неравностойни, единият ще използва другия. Гонете от съзнанието си натрапчивите мисли и мелодии, бягайте от фалшиви връзки. 3-и идва с благословена сутрин, която разчиства преградите и камъните по пътя. Приключвайте, но не започвайте нищо ново. Дарявайте радост и любов. Проведете прочистваща диета. Следобед се консултирайте със специалисти. На 4-и Меркурий навлиза в Рак и носи стабилизация на бизнеса ви. Добре е на 4-5-и да отворите новото си заведение, търговски обект или ателие. Рекламирайте се, поканете гости, намерете начин да станете разпознаваеми в средата си. Каквото ви хрумне или ви се дояде на 4-и непременно го реализирайте и си го доставете. На 5-и предстоят агресивни спорове и конфликти за родените около 1-4 юли. Вечерта и у дома скандалите са неизбежни, особено ако закъснеете. На 6-и е противопоказно да се работи в екип. На 7-и сключете нов договор и задвижете нов проект. Диетите са противопоказни, не се пълнее. На 1-и правим всичко в името на детето, а някой ще направи и бебето тази вечер. Внимавайте, вървите към изневери. Луна и Венера ви гледат в пречупващ аспект от знака на Телеца. Някой си прави сметки да си уреди материалното положение чрез любовна връзка и брак. 2-и е ден на лъжи и завоалирани действия. Не допускайте нови хора в средата си, не започвайте нова връзка и нов бизнес проект. Инициативите ви на всички нива ще се използват от странични хора и фактори. Каквото загубите трудно ще възстановите. На 3-и до обед направете крачката, която искате да зависи само от личния ви избор, намерения и желания. Дарете ненужни вещи, направете инвентаризация. Неблагоприятно за раждане със секцио в обедните часове. 4-и е ден за старт на нова дейност, за внедряване в нова среда чрез отваряне на нови търговски обекти. 5-и е зареден са агресия и спорове, но и това е част от играта. „В спора се ражда истината”. Пазарете се за цени на стоки и услуги, не се съгласявайте с първата оферта. 6-и е ден на фатално привличане и влияние. Неблагоприятно за запознанства. Спасовден е, народното поверие позволява смяна на партньора, ако бебето не идва. Най-успешният и творчески ден за вас ще бъде 7-и. Вървите към нови срещи, предложения и шансове за разширяване на личната ви територия на влияние. Единственият ден в месеца, в който не се пълнее. Всичко предприето на 1-и ще ви носи постижения, придобивки и радост. Най-добрият ден в месеца за сделка с недвижим имот. Купете ново жилище, уредете наследство за деца и внуци. Всичко, което се посади ще се хване и ще даде по-богата реколта от унищоженото при миналите природни бедствия. 2-и започва с любов, но ще завърши с конфликти и скандали. Нищо важно да не се започва. Изневерите ще донесат компромати и раздели. Родените във втората декада ще изживеят болезнени моменти на предстоящото новолуние. На 3-и до обед ще имате повече степени на свобода, но едва ли ще се възползвате, а това ще даде предимство на някой друг. Към обед не е благоприятно за планирано раждане. Каквото започнете в тези дни ще тръгне накриво и ще ви навреди. 4-и е рисков за родените в третата декада, особено ако планират съвместна работа и бизнес проект. Ще бъде направен опит да ви измамят и да се възползват от труда ви. На 5-и поставяте условия и ултиматуми. Пасивният човек ще претърпи поражение в този ден. Действайте смело. На 6-и късметът следва тези, които работят самостоятелно, на свой терен и със свои средства. 7-и е ден за приятелски и делови срещи и за предложения, които ще донесат късмет и ползи за всички. Хапнете на воля. Няма да напълнеете. Храната изцяло се превръща в тъкани и енергия. 1-и е ден с оздравяваща и пречистваща енергетика. Тенденцията е всичко да се развива хармонично. Добре е за сделка с недвижим имот и всякакъв тип брокерски инициативи. За неделя не планирайте тежки преходи и натоварвания. Старайте се да приключвате, а не да започвате каквото и да било. Запалете свещ и обиколете стаите на дома. Добре опечете и сварете храната си. Вървите към любовна авантюра, която ще ви донесе повече главоболия, отколкото радости и сладости. До обед на 3-и сами подреждаме живота си, съдбата не се намесва, добрите и злите сили са сключили примирие. Това новолуние ще постави на нова база връзките и дейностите ви. Огледайте се и прегрупирайте силите. От 4-и Меркурий ще ви гледа в пречупващ аспект от знака на Рака, където го очаква агресора Марс. На 5-и настройката на ума ви става доста по агресивна. Трудно ще се постигат компромиси и поради противопоставянето на тези две планети на Плутон и Сатурн от Козирог. Ще бъдете въвлечени в спорове, които ще са чиста форма загуба на време. Работа и семейни отношения са противопоставени. Дано успеете да огреете навсякъде. На 6-и не подписвайте колективни трудови договори. Ден на фатално привличане и опити да бъдете употребени и зарибени. 7-и е ден за старт на нови делови отношения. Всичко предприето ще ви донесе ползи. 1-и е ден на предизвикателства в любовта. Вероятни са изневери и опит да се печелят пари и протекции от това. Някой използва връзките си за лично облагодетелстване. Не прехвърляйте имот, но може да купите нов на свое име. Някой ще бъде изненадан с любовно обяснение или признание, че бебето е на път. На 2-и Луната е погълната от тъмнината на предстоящото новолуние. Всичко ще се прави на тъмно, властват подмолни сили и пророчествата са лъжливи. На 3-и ще се събудите с вярно усещане за полезното и вредното, за доброто и злото в живота ви. Протегнете ръка към това, което ви доставя радост и яжте само това, което ви се дояде. За следобед не планирайте нищо ново, подредете задачите за следващите дни. От 4-и Меркурий ще ви гледа в хармоничен аспект от знака на Рака и заедно с Марс ще даде по-агресивна настройка на ума ви. Ще се пазарите без да ви мигне окото и ще поставите условията си при преговори с шефове и бизнес партньори. На 5-и атакувайте постове и позиции, които по право ви принадлежат. Явете се на конкурси, търсете си правата. На 6-и действайте и говорете от свое име, работете на свой терен, не се обвързвайте с никого за нищо. В този ден печалбите не се делят, а си остават за вас. На 7-и отстоявайте принципна политика, независимо, че шефове, колеги и близки ще ви притискат с изисквания. 1-и е ден на вдъхновение, на прозрение за истински важните и стойностни неща в живота. Обърнете внимание и на подсигуряващите семейството и уюта фактори. Търсете ново жилище и база, на която да развивате семейния си бизнес. За неделя не планирайте нищо съществено, ограничете контактите и посещенията. Тъмните сили се активизират. Преследват ви фалшиви връзки и хора, които очакват някакви ползи от срещите с вас. На 3-и към обед предстои новолуние в знака на опозицията ви Близнаците. Трудно ще се измъкнете от партньорската и родителска опека. До обед силите на доброто и злото са изравнени. Не взимайте страна в спорове и не правете избор, който ви е наложен от някой друг. От 4-и Меркурий вече няма да ви гледа в опозиция, а това ще стабилизира бизнеса ви, ще помогне да отворите свой търговски обект, да започнете нова дейност и да работите повече за личния си интерес. Родените в третата декада може да направят опит за отделяне от досегашните съвместни инициативи, в които парите и отговорностите се разпределят неравностойно. 5-и е ден за активни преговори, за представителни срещи, за уреждане на документи и разрешителни. В четвъртък е противопоказна груповата работа и поемането на колективна отговорност. Отложеното за 7-и ще ви донесе късмет, пари и изгодни договори. Яжте на воля. Всичко предприето на 1-и ще донесе хармония, придобивки и нова подредба в начина ви на работа и живот. Сега е момента да потърсите ново жилище за семейството, да обезпечите базата за вас или за децата. Предстои ви разширение до една година. Нов човек ще се появи в живота ви. Правете и дарявайте любов. Луна и Венера ви облъчват в творчески и емоционален аспект. Вечерта ще е любовна, но в неделния ден постепенно реалностите ще ви връщат на земята. До обед на 2-и прокарвайте своята политика и не се съобразявайте с никого. Дават ви се неподозирани шансове в много посоки. Планирайте и сондирайте мнения. На 3-и ще се събудите с усещането за полезното и вредното. Доверете се на сетивата и следвайте интуицията. На 4-и направете своя ход в нова посока. Започнете нов бизнес, на свой терен и със свои средства. Чудесно е да осветите и новото си заведение. Родените около 1 януари ще попаднат в примката на споровете и противопоставянията на 5-и, когато от няколко страни ще ви притискат с условия и изисквания. Не влизайте в нова среда, не назначавайте нови служители и не провеждайте събрания. Вероятно е да се появи провокатор там, където се действа колективно. 6-и минава в дистанциране и разправии, но на 7-и проблемите се уреждат и добра работа ще свършите. Не се ограничавайте в храната, в този ден не се пълнее. 1-и ще бъде изкушаващ ден в любовта. Може да направите крачка към връзка, която в бъдеще ще ви донесе само сълзи и разочарования. Ден на изневери и неравностойни отношения, в които едната страна със сигурност ще е губеща. Ако купите имот гледайте да е на ваше име. Не давайте и не приемайте съвети. На 2-и се опитваме да избягаме по тъча от задълженията и семейната отговорност. Очертават се малки и големи предателства. В този ден властват тъмни сили. Изкушенията ще ви създават тревоги и ще засилят компроматната атака. На 3-и до обед бъдете себе си и не позволявайте намеси. Оставени сме на личния си човешки избор. За следобед планирайте консултации и срещи с хора, от които има какво да се вземе, научи и получи. 4-и е ден за проучване на нови пазарни ниши. Направете промоция и реклама на продуктите и творенията си. Ще се събудите с вярното усещане за полезното и вредното. На 5-и няма да минете без разправии, но в тях ще се роди истината за едно бъдещо или настоящо сътрудничество. На 6-и ще спечелят тези, които не позволяват намеси в работата си независимо в каква посока. Покажете какво можете, не търсете подкрепа и съюзници, за да не ви ощетят. На 7-и срещате равностойни противници, които в бъдеще може да направите съюзници. Подайте ръка. Не е ден за диети, яжте без ограничение. На 1-и се къпем в любов и даряваме такава. Дарете и нещо материално на децата си. Сега е момента да придобиете имот, наследство и собственост. Обезпечете семейството, мислете творчески и претворете в реалността идеите си. На 2-и ограничете контактите, пазете се от странично влияние и манипулация. Може да бъдете зарибени и употребени. Родените във втората декада ще имат притеснителни изживявания на 3-и. Първата половина на този ден дава възможност да си върнете дълговете и да разчистите терена на връзките. Време е да премахнете от живота си вредни и неприятни дразнители. На 4-и напредвайте бавно. Родените в третата декада да не бързат в начинанията си, за да не работят в бъдеще за чужда кауза. Стартът на новите проекти отложете за края на работното време или за 5-6-и, които ще се най-силните ви и творчески дни, стига да действате самостоятелно. 5-и е благоприятен за освещаване на новите ви обекти, за откриване на нови офиси, ресторанти и за реклама на бъдещата ви работа. На 6-и се концентрирайте само в семейните дела и работата в името на децата. Не се обвързвайте с нови договори. Опитайте да пробиете самостоятелно в нова пазарна ниша. В петък ще се появи нов съюзник, нова възможност и нов вариант за развитие. Ще има за какво да почерпите. Хапнете си без ограничение.", "date": "2019.06.01", "title": "Седмичен хороскоп за 1-7 юни"}
