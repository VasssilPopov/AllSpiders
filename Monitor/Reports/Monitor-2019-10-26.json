{"url": "https://www.monitor.bg:443/bg/a/view/djipka-ugasna-na-jp-prelez-vlak-ja-otnese-179009", "text": "Влак отнесе джип на жп прелез близо до Разград край село Дянково, но никой не е пострадал при инцидента, съобщи говорителят на ОДМВР в областния град Илияна Георгиева.  Произшествието е станало към 14:30 часа в събота. Малко по-рано през железопътен прелез до Дянково преминавал автомобил \"Нисан Кашкай\". Зад волана бил 59-годишен мъж. Точно докато джипът бил на релсите, двигателят загаснал. Мъжът се опитал да подкара колата, но не успял. В този момент се задал влак. Шофьорът, синът му и още двама младежи в колата успели да напуснат автомобила и да избягат от удара. Влакът обаче не могъл да спре, блъснал препречилото релсите превозно средство и продължил да го влачи 200 метра по релсите. Уплашен машинистът спрял и се върнал да окаже помощ, защото помислил, че в колата може би има хора. 59-годишният шофьор на джипа е проверен за алкохол, пробата е отрицателна, съобщи говорителката на полицията, опровергавайки появилата се по-рано информация, че зад волана е бил 24-годишен младеж с 0.7 промила алкохол. Снимка: Дарик нюз", "date": "2019.10.26", "title": "Джипка угасна на жп-прелез, влак я отнесе"}
{"url": "https://www.monitor.bg:443/bg/a/view/edna-jena-kaza-demokracija-za-nachinaeshti-179011", "text": "Събота е. Хубав, топъл октомврийски ден. Ден за размисъл след Страстната седмица. Приказливата жена седи на комшийската пейка пред блока, за да нищи последните клюки в държавата. Беше решила да седне на Орлов мост, ама се оказа, че мястото вече е заето от 12 човека, които си правят сбирка на випуска, докато половин столица ги псува. То цялата седмица премина в такава лудост, че това малка грантаджийска фамилия да затвори едно от най-възловите кръстовища в София, дори не беше черешката на тортата. „Винаги можеха да се увият в червените тапети на оня архитекта, поне да се забелязват отдалече“, мислеше си жената, докато превърташе през ума си всички мръсни тайни, които се сещаше, че може да разкаже. Ама няма къде. И Фейсбука се оказа задръстен от тъпотии, като сред всеобщия хейт, едва ли някой щеше да обърне внимание на безценните й знания. Разбирачи от различни страни се бяха обединили да разтеглят локуми за правните познания на новоизбрания главен прокурор и да нищят с какво да уплътнят оставащите им свободни платени часове, които след падането на мониторинга се оказаха неизползваеми. Така де, след като два пъти нюзфийда на социалната мрежа беше задръстен от хора, излезли от каталог за осветителни тела, които уж се борят за правосъдие, пък всъщност си правят селфита с абажури, явно вече нямаше какво ново да се измисли. „Бездарници. Преди 30 години какви протестиращи имаше – фокусници… А сега…“, недовърши мисълта си ЕЖК, че току виж се появили от БХК, Български адвокати по правата на човека и WWF и да я изгорят на кладата за дискриминация на полова основа. Те така разбират правосъдието – който не ни кефи – под ножа. Който не е с нас, е пе… Това съд, това правова държава, това демокрация са измислени понятия за група хора, която отказва да работи нещо по-различно от селска оплаквачка. А останалите трябва да ги търпим. Защото сме възпитани граждани на ЕС и уважаваме различните. Дори когато тези, различните, решат, че могат да прилагат диктат на малцинството. Засега само виртуален, но скоро и на вашето кръстовище. Иначе казано – ако се замислим, какво му пука на обикновения човек кой е главния прокурор на страната? Дали ще е този или онзи има толкова пряко въздействие върху живота на повечето хора, колкото избора на концесионера на маршрутката между Долно и Горно Нанадолнище. Влиянието в съдебната власт е важно за малка група с пари и проблеми с правосъдието. За останалите четвъртък беше поредния работен ден, в който трябваше да заведат децата на училище и да отидат на работа, прелитайки над групичката платени клакьори, седнали на припек на Орлов мост. Сещаме се и друго – за тях името на обвинител №1 също е без значение, но ако щедрите им шефове се окажат трайно без милиони за раздаване, изведнъж ще се наложи да работят наистина. А това не ги кефи. Те са малко като шопите, дето копали легнали, щото не можели седнали. И затова ако трябва ще станат на сталактити, но ще заработят умно-красивите си надници. Пък било то и под ръководството на някой, който нито е умен, нито е красив, при това от далечния за жълтите павета Видин. Все пак човек е толкова голям, колкото обемен е портфейла, върху който е стъпил. Пък за кесията на „бойците“ се чува, че редовно била пълнена от Сърбия с любов… Но, за демокрацията ни беше думата. Какво ни донесе тя? Освен дамски превръзки с крилца и радостта да търпим разни кресльовци, които събрани накуп са под процента на статистическата грешка? Ами доста неща – възможността да живеем добре, да пътуваме, да строим, да събаряме, да избираме сами кой, кога и къде. Във всички аспекти. Да, малко сме апатични напоследък, ама това е времето. Като по цял ден четеш умно-красиви диктатори в мрежата и почваш да се объркваш. А всъщност демокрацията е нещо толкова чудесно и само избиращия човек може да опази себе си и близките си от това да се окаже внезапно актьор в чужда, зле режисирана пиеса. Ако не вярвате, питайте Хазарта колко гореща може да се окаже публичната клада. А сега ви оставям на мира. И не забравяйте утре да се разходите до урните. За да няма после „Мистерията на българските гласове“, позната още като „абе, кой ги избра тия, бе“. Или както пееха Ъпсурт – „Колега, не ме занимавай с глупости“!", "date": "2019.10.26", "title": "Една жена каза: Демокрация за начинаещи"}
{"url": "https://www.monitor.bg:443/bg/a/view/chetirinadeseti-medal-za-shtangistite-ni-v-bukuresht-179010", "text": "Христо Христов спечели трети златен медал в двубоите за България на продължаващото в Букурещ европейско първенство по вдигане на тежести за младежи.  В категория до 109 кг при 20-годишните българинът грабна титлата с европейски рекорд 396 кг двубой, като изпревари втория Вагайцев от Русия с 15 кг и третия Куруски от Беларус с цели 25 кг. Още в изхвърлянето Христов отнесе конкуренцията, като направи три безупречни опита: 170 кг, 175 и 180 кг. Това му бе достатъчно за първото място в движението, на 4 кг пред Константин Куруски от Беларус и на 5 кг пред Даниил Вагайцев от Русия. В същата категория братът на Христо - Стефчо премина с успех през 145 и 150 кг, но не успя на 154 и така остана девети в изхвърлянето. В изтласкването Христо Христов стартира с успех от 205, после премина през 210 кг за титлата и накрая вдигна 216 за рекорда. Три златни медала и българския химн за Христо Христов. Във второто движение Стефчо отново направи два успешни опита - на 160 и на 170 кг, но не успя в третия на 175 кг и с двубой 320 кг остана десети в крайното класиране. Така България вече има 17 медала от първенството в Букурещ, 5 от които в двубоите: Ангел Русев, Божидар Андреев и Христо Христов са европейски шампиони, Стилян Гроздев е със сребро, а Валентин Генчев с бронз. Четиримата взеха по три медала в категориите си, към тях Мария-Магдалена Кирева добави сребро, а Васил Маринов бронз в изхвърлянето. Българското участие в румънската столица завършва утре, неделя, когато в последния ден на шампионата Джесика Иванова ще излезе на подиума в кат. над 87 кг при 23-годишните.", "date": "2019.10.26", "title": "Седемнадесети медал за щангистите ни в Букурещ"}
{"url": "https://www.monitor.bg:443/bg/a/view/orlica-dokara-ornitolozi-do-falit-s-sms-i-179008", "text": "Руски учени, проследяващи миграцията на орлите буквално фалираха, след като част от птиците отлетяха към Иран и Пакистан, а трансмитерите им, които изпращат сигнали чрез мобилната мрежа, навъртяха космически сметки от таксите за роуминг. След като научил за проблемите на учените руски мобилен оператор предложил да анулира огромния дълг и да пренасочи проекта към специална и по-евтина тарифа. Изследователският екип започнал да набира средства, за да си погаси сметките чрез инициатива в социалните мрежи. Птиците отлетели от Южна Русия и Казахстан. Пътешествието на степната орлица на име Мин обаче било особено скъпо, тъй като тя отлетяла от Казахстан в Иран. През лятото птицата внезапно излязла от обхват и насъбраното количество SMS-и в трансмитера му били изпратени наведнъж, след като Мин навлязла в иранското въздушно пространство. Цената на текстово съобщение в Казахстан е 15 рубли (30 цента), но всяко такова в Иран струва 49 рубли. Мин успяла наведнъж да изразходва целия бюджет за проследяване на всички орли. SMS-ите предават координатите за местоположението на птиците по време на тяхната миграция. След това учените използват сателитни снимки, за да видят дали орлите са достигнали безопасна локация. Степните орли са застрашен вид в Русия и Централна Азия. Птиците гнездят в Сибир и Казахстан и след това отлитат за Южна Азия, където прекарват зимата.", "date": "2019.10.26", "title": "Орлица докара орнитолози до фалит с SMS-и"}
{"url": "https://www.monitor.bg:443/bg/a/view/zadava-se-slyncheva-nedelja-ostavat-tri-dni-do-zastudjavaneto-179005", "text": "През нощта над по-голямата част от страната ще е ясно. След полунощ на места в низините в източната половина от страната и по поречието на Дунав отново ще се образува мъгла или ниска слоеста облачност. Утре в повечето райони ще е слънчево. До обяд мъглите ще се разсеят и видимостта ще се подобри. Ще бъде почти тихо. Минималните температури ще са от 1 до 6 градуса, максималните - между 19 и 24 градуса, по-ниски в районите с по-трайна мъгла. Над Черноморието преди обяд на места ще преобладава облачно и мъгливо време. Около и след обяд видимостта ще се подобри, облачността ще се разкъса и намалее до предимно слънчево. Ще духа слаб до умерен източен вятър. Максимални температури 17-20 градуса. Температурата на морската вода е около 20 градуса. Вълнението на морето ще е 1-2 бала. Над планините ще е слънчево. Ще духа до умерен вятър от север-северозапад. Максималната температура на височина 1200 метра ще е около 19 градуса, на 2000 метра - около 13 градуса. Атмосферното налягане е по-високо от средното за месеца, но ще започне бавно да се понижава. В началото на следващата седмица все още съществена промяна на времето не се очаква. Ще остане топло за сезона, в повечето райони - и слънчево, само на отделни места в низините в източната половина от страната и по поречието на Дунав в часовете след полунощ и преди обяд ще има ниска облачност или мъгла. В Дунавската равнина ще се появи слаб северозападен вятър, а над страната - и разкъсана висока облачност. Максималните температури ще са над 20 градуса, сутрешните ще са без особена промяна. През нощта срещу сряда облачността ще се увеличи, а вятърът навсякъде ще се ориентира от северозапад и ще се усили. С него ще започне да нахлува студен въздух.", "date": "2019.10.26", "title": "Задава се слънчева неделя, остават три дни до застудяването"}
{"url": "https://www.monitor.bg:443/bg/a/view/dirjat-kostite-na-pyrvija-bylgarski-fantast-178999", "text": "Къде е бил погребан първият български автор на фантастични романи Георги Илиев, и вярно ли е че  костите му са били захвърлени в безименна яма десетилетия след смъртта му  през 1961 година. Тези и още много други въпроси си задават жителите на Стара Загора след официалното откриване на музея „Литературна Стара Загора“, където за пръв път от 30 години може да бъдат видяни ръкописите на романите му „О Корс“ и „Теут се бунтува“. По спомените на журналистката Йовка Николова преди 12-13 години , докато издирвала костите на избитите  при опожаряването на града през лятото на 1877 година старозагорци в покрита с бетонни панели яма насред гробищния парк попаднала на чувалче с кости и алуминиева табелка „Георги Илиев“. Въпреки опитите й да заинтригува тогавашния градоначалник проф. Светлин Танчеви  да бъде направено достойно погребение на имения белетрист и инженер не срещнала подкрепа и чувалчето останало на дъното на ямата. Според изследователи  Георги Илиев е бил погребан в някогашните Еврейски гробища, при разчистването на терена неизвестен почитател на творчеството му прибрал останките и ги пренесъл в новите по онова време гробища по пътя за село Хрищени.Защо и как те не са били погребани както му е било ред, а захвърлени – днес никой не може да каже. „От вас чувам за това, през следващата седмица ще потърсим мястото и ще проверим дали такова чувалче съществува и съответно ще вземем мерки за достойното препогребване!“, заяви секретарят на община Стара Загора Делян Иванов. Роденият в странджанското село Тафра Георги Илиев издава двата си романа  през 1930 и 1933 година, като вторият дори е получил награда на тогавашното министерство на просвещението.Запазени са ръкописите на още две фантастични произведения, които така и не са видели бял свят.Според изследователя на творчеството му, литературният историк и критик Иван Сарандев  Илиев е създал няколко нови думи, с които е целял да замести чуждиците. Сред тях са например „силодей“ наместо „робот“, числоред“ наместо „шифър“ и „падобран“ наместо „парашут“.Завършил е строително инженерство в Германия, бил е на фронтовете през първата световна война, участва в изграждането на някогашния язовир „Георги Димитров“ /сега Копринка/ край Казанлък. Издал е и две стихосбирки под псевдонимите Георги Смирнов и Склавус салтанс / весел роб/. Бил е полиглот, на финала на живота си е започнал да учи дори китайски език.", "date": "2019.10.26", "title": "Дирят костите на първия български фантаст"}
{"url": "https://www.monitor.bg:443/bg/a/view/shofior-se-razmina-s-uslovna-za-gibelta-na-13-godishna-na-pytja-179001", "text": "С условна 3 – годишна присъда се размина 21-годишен жител на Котел, който застана пред съда в Стара Загора за тежко пътно-транспортно произшествие, при което загина 13-годишно момиче, а майка му прекара месец в болницата между живота и смъртта. В хода на съдебното дирене обвиняемият е признал изцяло вината си за трагедията, станала на 15 юли м.г. в района на км 218+300 по трасето на автомагистрала Тракия, където караният от него камион  „Опел Мовано“ се  врязал в авариралата „Сеат Ибиза“ на пострадалите столичанки. По него време водачът на камиона имал едва 3 и половина месеца стаж и не успял да прецени обстоятелствата на пътното платно. При удара Опелът е напуснал платното и се преобърнал“ , а Сеата е паднал в отводнителната канавка. Водачката и возещата се на задната седалка дъщеричка са били откарани в старозагорската УМБАЛ „Проф. д-р Стоян Киркович“ с различни наранявания, но въпреки усилията на медиците тийнейджърката почива няколко дни по-късно. Условната присъда на обвиняемия е била мотивирана от направените самопризнания, предприетите от него опити да окаже помощ на пострадалите и чистото му съдебно минало, уточняват от съдебния състав. При първоначалния оглед не са били установени данни за употреба на алкохол или дрога. Първоначалната присъда от 4 години и половина е била намалена с 1/3 заради съкратеното производство, младият мъж е лишен от правото да шофира за 6 години.  ", "date": "2019.10.26", "title": "Шофьор се размина с условна за гибелта на 13-годишна на пътя"}
{"url": "https://www.monitor.bg:443/bg/a/view/paulina-zagubi-dramatichno-jenskija-duel-vyv-fermata-178987", "text": "Драматична загуба на оспорвания и наситен с емоции женски дуел във „Фермата“ - българката с никарагуанска кръв Паулина Ванегас се сбогува с любимия си Краси Джунов, след като изгуби дуела с Елизабет Илчева с 10:5. Тежкият сблъсък между силиконовата палавница и английската възпитаничка бе маркиран от много сълзи, две обезболяващи инжекции, бягство на коза и неочакван обрат – знанията по история на Бети й помогнаха да изравни резултата с 5:5. Паулина мина през всяко от изпитанията с чудовищни болки в гърба и наранена ръка, докато съперничката й демонстрираше бодър дух с импровизирани зумба танци на арената. Решаващият двубой между бившите чорбаджийки беше „Трасето на фермата“, което стартира с пълзене под препятствия, катерене по въжена мрежа, спринт по люлееща се греда и дървена талпа. По време на втория рунд Бети бе по-бързата и посрещна триумфа си в прахта, затисната от прегръдките на съотборниците си. Краси, който за шест седмици в шоуто стигна до първи секс и заветното „Обичам те!“ с Паулина, скочи да я прегърне за последно. Бети се хвърли върху тях с отворени обятия и се извини на фермерския Ромео, че го разделя с неговата Жулиета. Елизабет, която влезе в състезанието за 100 000 леве, за да се свърже с българските си корени, изпадна в откровения с дамаджана вино под мищница: и без нея няма да ни е толкова забавно! Поли, обичам те, не ми се даде! Извинявай за всичката болка, която преживя! Ти си супер яка и нямам търпение да излезем и да пием коктейли заедно!“, заяви Илчева. На прощаване Ванегас сподели, че е успяла да промени мнението на съотборниците си за себе си - първоначално те били в шок от визитката й на момиче, издържащо се от секс. „Научих, че мога да не спя, да доя. Докоснах се до нашите традиции и фолклор, който и аз като Бети не познавах толкова добре! Намерих любов, имам начало на приятелства. Щастлива съм!“, заяви миньончето.  ", "date": "2019.10.26", "title": "Паулина загуби драматично женския дуел във \"Фермата\""}
{"url": "https://www.monitor.bg:443/bg/a/view/iz-garderoba-na-supermodelite-snimki-178985", "text": "Пейзажът от падащи листа през прозореца е силен индикатор, че есента е тук, колкото и високи да са температурите в следобедните часове. За всяка себеуважаваща се шопинг маниачка това означава само едно – време е да обновим гардероба си с подходящи за сезона артикули. Въпросът е от къде може да откраднем идеи за есенна визия. Отговорът е прост - от най-актуалните манекенки. Перфектната им визия се дължи не само на слабата им фигура и дългите крака, но и на факта, че демонстрират безпогрешен усет към новите тенденции (поне в социалните мрежи). Те дефилират в крак с модата не само на подиума, но и в дома си, по време на разходка, на светски събития и прочие. „Монитор“ надниква в профилите на най-нашумелите към днешна дата модели в Инстаграм, за да подбере най-добрите им попадения за сезона. Снимките им можете да видите в нашата Галерия. Джиджи Хадид е едно от най-оборотните имена в модната индустрия през последните години. Лицето на Джелена Нура Хадид, както е името на красавицата по паспорт, често краси корици на списания от ранга на VMAN, Elle, Grazia, Playgirl, Galore, Silion, Eva, Shake it и други. Кариерата й на модел всъщност започва едва на 2-годишна възраст, когато е открита от дизайнера Пол Марчиано. Тя започва в отдела Baby Guess. След кратка пауза, посветена на образованието, чаровната блондинка подписва договор с IMG Models през 2011-а. Малко по-късно тя прави своя дебют на седмицата на модата в Ню Йорк като позира на подиума в шоуто на Desigual. През декември 2015 г. Джиджи прави първата си изява с крилата на Victoria's Secret. Бърз поглед в социалните мрежи на младата звезда показва, че за есентта тя залага на сезонни цветове. На една от последните си снимки в Инстаграм тя позира с кафяво кожено яке, под което наднича поло в подобен нюанс със зелени и жълти елементи. Разбира се, аксесоарите на Джиджи също са в подходящ тон – стъклата на слънчевите й очила и камъните върху пръстена й са оранжеви. Не можем да пропуснем и малката сестра на Джиджи – Бела Хадид. Тя започва да се занимава с мода по-късно от кака си. На 16 започва да се снима в рекламни кампания, подписва договор с IMG Models през 2014 г. и в момента не минава седмица на модата без нейно участие. Преди броени дни ппластичният хирург Джулиан Де Силва показа резултатите си от проучване, че лицето на 23-годишния супермодел е най-близо до „Златното сечение“. Той се е захванал с изчисляването на пропорциите на лицата на няколко знаменитости, измервайки местоположението на устните, носа, брадичката, челото и челюстта. По-малката от сестрите Хадид се оказва най-близо до идеалното съотношение с 94, 35 %, поради което хирургът я обяви за най-красивата жена в света. С такива характеристика Бела си позволява да е по-дръзка. В такава стилистика е един от последните й тоалети, показани в социалната мрежа – кожени панталон и късо якенце. Те са в кафяво, оранжево и черно. Трябва да се има предвид, че за ежедневието не може да пропуснете блузата под якето, както прави тя. Визията си тя е завършила с малка леопардова чантичка. Модната икона Синди Крофорд не се вписва в списъка с млади звезди, но мястото си тук намери благодарение на своята дъщеря Кая Гербер. Наследницата й дебютира на котешката пътечка още на 10-годишна възраст в ревю на Versace. В биографията й фигурират доста проекти с легендарния Карл Лагерфелд, като последният е съвместна та им колекция \"Карл х Кая\". Бижутата в линията са с кристали Сваровски, покритие от родий и първокачествено черно кадифе. Дизайнът е вдъхновен от любовта на покойния Лагерфелд към архитектурата. Днес Гербер е сред обичайните заподозрени в най-големите модни форуми. На последния си съвместен кадър в социалните мрежи звездните майка и щерка позират в стилни тоалети, подходящи за ежедневието. Крофорд е с тъмносив костюм, който включва сако и широк панталон. 19-годишната красавица пък е с дълго сако в цвят войнишко зелено с големи джобове, съчетано с дебел колан, а под него наднича къса рокля в същата гама. Тя е млада, дива и красива. Става въпрос за 23-годишната Тейлър Хил, която е открита от модния агент и фотограф Джим Джордан още преди десетилетие. Въпреки че през тийнейджърския си период се занимава повече с гимнастика, днес Тейлър е в редиците на Victoria's Secret и е сред най-обещаващите ангели. Красавицата с височина 1, 78 см често радва последователите си в социалните мрежи с естествени снимки като глъдка свеж въздух от тези от подиума. Затова от Хил можем да откраднем идеи за по-спортна визия. Последният й такъв кадър я показва с класическа комбинация – дънки, яке от същия плат (но една идея по-тъмен нюанс) и бели маратонки. За разкош манекенката е заложила на шарен шал.", "date": "2019.10.26", "title": " Из гардероба на супермоделите (СНИМКИ)"}
{"url": "https://www.monitor.bg:443/bg/a/view/pticevyd-laureat-dari-nagradata-si-na-sliven-179000", "text": "1000 лв, паричният еквивалент на наградата за стопанска инициатива на името на първия български фабрикант, Добри Желязков – Фабрикаджията дари за направата на подвижно баскетболно игрище в Сливен тазгодишният й лауреат Стоян Стоянов, собственик на специализираното в отглеждане на кокошки-носачки „Еко Фарм 2005“. Фирмата е основана през 2005 г.,през годините се е развивала и доказала като еталон за производство на пресни яйца за консумация с търговската марка „Джени“. Към момента във фермите на дружеството се  отглеждат 300 000 стокови носачки и 200 000 подрастващи ярки. Предстои да започне строителството на производствена сграда край село Панаретовци  за нови 130 000 носачки, които ще се отглеждат по алтернативни методи чрез използване на волиери .Името на лауреата по статут се определя от 13-членна комисия, плакетът с образа на Фабрикаджията се връчва за празника на Сливен Димитровден. На същата церемония бе връчен и призът на името на Добри Чинтулов, той отиде при цигуларя Георги Калайджиев, дългогодишен концертмайстор на филхармонията в немския град Гисен и основател на школа за деца от ромски прозиход в квартал „Надежда“ , където е роден през далечната 1947 година.", "date": "2019.10.26", "title": "Птицевъд – лауреат дари наградата си на Сливен"}
{"url": "https://www.monitor.bg:443/bg/a/view/stefan-vyldobrev-teatyryt-e-terapija-za-ukrotjavane-na-besove-179007", "text": "Готви голям концерт в зала 1 на НДК на 11 ноември с \"Обичайните заподозрени\", пише книга за най-знаковите си песни, играе в театъра... и киното, взима награди за почти всичко, до което се докосне. Това е Стефан Вълдобрев, който разказа пред \"Монитор\", къде зарежда батерията си, каква е причината да бъде актьор и надигна завесата, за да ни разкрие малки тайни от правенето на големи песни. - Сетих се по-късно, че може да има такава връзка. Истината беше, че се чудих какво да бъде заглавието, защото нямаме нова продукция, нямаме нов албум, не е със симфоничен оркестър, както беше миналата година. Освен това си казахме, че ще бъде по-малко – само в големи градове, големи концерти. Сметнахме колко са на брой - пет. И аз тогава си казах: “Защо да не бъде „Пет летни, без да броим зимния“, като зимния въобще не знаех дали ще съществува. Всъщност, има зимен само, защото го сложих в заглавието. - Миналата година беше „летен“ концертът в София, въпреки че беше началото на пролетта. Сега също искам да е така нищо, че сме го кръстили „зимен“. Искам да разтеглим лятото до ноември и да има настроение. Миналата година пренесохме на сцената къмпинга, караваните, палатките, точно, за да стоплим мястото, защото няма какво да се лъжем – залата е конгресна, но пък е знакова. Сега ще се опитаме да направим същото, но с други изразни средства. По-скоро ще е концепцията от Античния театър в Пловдив и като сцена, и като видео и мапинг. Поли Герасимова отговаря за него, тя е 3D мапинг артист, който прави и плакатите, и визиите на албумите ни, и въобще е плътно до нас през последните години. Идеята ни е да сложим допълнителна кръгла сцена в средата, всички да се съберем на нея и това огромно пространство изведнъж да се прибере и фокусира. Казах и на музикантите, и на Поли, и на звука, и на светлината, следното: „Не разчитаме на никакви бомбастични, ефектни изпълнения откъм визия. Всичко трябва да започне като едно музикално гнездо по средата на сцената и оттам да тръгне музика, да започне да плува из въздуха, да обеме хората, да ги прибере и накрая това гнездо да се превърне в цялото НДК“. Това не означава, че ще бъде анемично и безенергийно. Напротив, ще бъде както винаги – празник, усмивки и радост. - Да чукна на дърво, кракът вече се оправи. Но взех да се замислям дали нещо да не го поконтузя малко отново, защото всички казаха, че това било най-добрият ни концерт, а през цялото време си мислих, че ощетявам хората и давам само 20% от себе си, защото обикновено много скачам. Накрая се почувствах много измамен, че в последните 2 години съм лял пот напразно, след като може просто да седя в центъра, да си пея и това да е най-добрият концерт. Това в рамките на шегата. - Няма деление. - Когато човек седне да пише песен, ако е сериозен и се отнася сериозно към работата си, никога не мисли дали това е лятна или зимна песен. Никога! Ако мислиш така – ти самият си сезонен човек. Та ако подхождаш сериозно, пишеш нещо, което те вълнува много силно и считаш че то е важно, след като отнемаш на хората 3 минути от живота им, за да им го споделиш. Това е голяма отговорност и ти трябва да си наясно. Това са цели 3 минути. Оттам нататък, след като излезе парчето е извън твой контрол как се възприема и какво се случва с живота му. „По-полека“ излезе в края на лятото на 2016 г. и много малко хора си я пускаха. Мина цяла зима и на другото лято, като че ли за пръв път се появи. Такава й беше съдбата, такъв й беше пътя. - Не съм очаквал. Мога само да преценя дали ще развълнува хората. Усещам го по себе си – ако вътре има един момент, един такт, една дума или един стих, който мен да ме развълнува, вече знам, че ще има поне няколко човека, които няма да остави безразлични. Мисля, че това е смисъла на нашата работа. Но не мога да кажа колко ще бъдат тези хора и колко ще се припознаят в песента. Но не мога да обясня успеха на собствените си парчета, защото човек като пише не може да анализира нещата си. По-скоро в този момент е имало достатъчно хора, които са мислили като мен и са чувствали това, което аз чувствам. Било е съвпадение. - Аз имах същите притеснения, че е само с три акорда, когато представих тази песен на музикантите. Говорим за топ музикантите на България.  Само че те са повече от гениални. Те са артисти. Освен това си имаме доверие и знаят, че когато имам нещо в ума си то е повече от само текст или само музика. Знаят, че няма да остане просто една песен с три акорда. От друга страна, ако сега седнем с теб и минем през стотици хитове, ще видим, че те са с три акорда, четири най-много. Пример - миналата седмица пътувахме с Миро (б.а. Иванов) някъде, и си мислим за нови песни. Слушахме парче на Maroon 5 и аз казах: „Ей такъв бийт трябва да направим, това са три акорда“. Той се заслуша и каза: „Не, това са два акорда“. - „По-полека“ всъщност е с минорни акорди. Как се появи идеята за нея? Вкарах в последния момент в албума. Темичката я имах, защото си записвам по телефони и диктофони много неща. Мина ми през погледа, когато селектирах албума, но много бързо я махнах, защото - първо беше в секция минорни, и второ - беше само с три акорда. После казах на останалите: „Вижте, трябва да пуснем сингъл от албума (вече бяха излезли „Холивуд“, „Сняг над Сахара“ и „Хеликоптер“). Трябва ни нещо, което да е свързано с последния по-голям хит, който сме правили (това беше „Бряг с цвят най-зелен“ – позитивно, слънчево, слама, поле). Искам нещо в тази посока!“. Тогава видях пак тази мелодия и реших, че от нея може да излезе нещо. Но тя е минорна, а в крайна сметка настроението й е точно обратното. Така че има тази двойственост в себе си. -  Тъкмо за това пиша в момента една книга. Всъщност, пиша я от две години. Как са създадени някои от по-знаковите ми песни от 1988 г. до сега. „Обичам те, мила, например“ - навремето, още в началото, много ме притесняваше, че всички говорят само за нея и не ми беше особено комфортно. Сега обаче съм ок, че се говори за „По-полека“, дори ми е много приятно. - Трябваше да е май месец тази година, само това ще кажа (смее се) След това не слагам срокове, но работя. - Това ми е първата международна награда, актьорска в киното и ми е ценна. Но количеството ангажименти не са търсени целенасочено. Това правя от 8-ми клас, откакто се помня. Това същото. Няма никаква разлика – като разход на време, като енергия, като желание, като любопитство, с което го правя. - Знам това и се стремя всяка вечер да съм на такова ниво. Засега се получава, но не знам как. Не е нещо специално, не е страхотната подготовка. Разбира се имам си набор от упражнения, хигиена и дисциплина, които спазвам. Случвало ми се е сутрин да изляза от вкъщи и да не мога да направя няколко стъпки – краката ми треперят от умора. Вървя през деня, вечерта влизам в залата за представление или концерт и това нещо изчезва, все едно се включвам в контакта и батерията се зарежда. Така ми действат тези срещи с публиката. - И двете. Първо е това, че чувствам някаква чиста форма на благодарност и радост, че имам възможност да го споделя с хора, които не са малко. Това ме мобилизира, зарежда, фокусира цялата ми енергия, че аз съм тук тази вечер, за 2 часа, да споделя нещо с тях, да прекараме страхотно и накрая всеки да излезе от залата озарен, усмихнат и осмислен. За мен това е много проста задача. Просто радост! - Не, не го мисля. В последствие започнах да го осъзнавам. Има драматургия в тези песни по простата причина, че това е моят занаят - актьорството. Става несъзнателно и може би е някакъв белег на песните, но не е търсен. Но пък с „Тази песен не е за любов“ е единственият такъв слачай. - Може и да е единствен, защото аз съм ревнив, а специално към тази песен, особено много. Но в точно този случай - видях какъв ще е екипът на сериала - продуцентите, сценаристът, режисьорът, актьорите и ми се стори, че ще се получи нещо с класа и ниво. До сега не бях давал песен. - Да, но съм отказвал. - Да, тази песен е за това – да си укротяваме бесовете. Музиката ми помага, но театъра ми помага повече. Понеже излизаш под предтекста, че играеш образ и тези бесове могат да излязат „през устата“ на друг персонаж. Театъра действа като терапия. Можеш да си всичко, всяка вечер да си различни хора. А музиката, бидейки най-чистото нещо в областта на изкуството, някак си там не търпи да има бесове. Като си в нея все едно херметически си защитен от бесовете си. Това е едно пространство, в което влизаш на сигурно. - Не беше връщане. Тази пауза, всъщност беше периодът, който си отделих за писането на албума. Имах доста предложения, отказах поне 6-7 театрални и поне 3 в киното, защото знаех, че имам да върша работа в рокендрола. Не бях издавал албум отдавна и трябваше да го напиша. Това, в онзи момент, ми беше най-важното. Албумът излезе, дойде предложението на режисьора Крис Шарков и видях, че всичките му компоненти са ок. С времето човек започва да цени и да си избира. Ако нещо текстът или екипът не е добър, няма смисъл да го поемаш. - Първо да е любопитна самата роля. Да е нещо, което не съм правил, което ще ме надгради, ще се науча на нещо ново, ще направя нещо различно, ще стана по-добър. И второто задължително е - кой е режисьорът. Ако режисьорът е добър може и телефонния указател да постави и той ще бъде интересен. - Събираме се често с класа и много отдавна си говорим за такова нещо. Не аз да го поставя обаче, а например Галин да се върне и да го направи. Но само с приказките си оставаме вече 10-тина години. Може би трябва един да се заеме, да се посвети на това и да ни организира всички. И съм сигурен, че ще стане. - Киното е причината аз да искам да стана актьор. Не беше театърът. Любовта ми към киното е огромна. Познанията ми – също. Аз мога да гледам, и съм го правил в последните години като съм бил член на жури по света, по 3-4 филма на ден спокойно и с удоволствие. А театър – гледам 2 или 3 постановки годишно и то с голяма мъка. Това е самата истина. Киното ми е много по-близко като изразно средство, затова и специализирах филмова режисура, не театрална. На театрална сцена съм само като актьор, изпълнителен, но от другата страна не е моето място. - От училище още. Гледахме постоянно филмите с Гойко Митич и разигравахме каубои и индианци на другия ден - кръвни братя, Оцеола, Синовете на великата мечка. Все неща, които те изстрелваха да кацнеш на друга планета и после да се върнеш в реалността. Другото нещо, което ми създаваше това усещане беше музиката. Циркът беше третото, защото го строяха до вкъщи. Това бяха моите светове. - Не. Стигал съм до лунапарка и блъскащите колички, стрелбищата и обикалянето по фургони, акробатки, животни, лъвове, жирафи. Това беше. Театърът много по-късно дойде и беше като синтезиране на всичките ми интереси на едно място. На сцената може всичко да стане – и музиката и актьорството. Не съм знаел тогава, че ще мога да се снимам в кино, защото то беше нещо по-огромно и скъпо. - Естествено. - Естествено. Работи се постоянно. - Със сериали не обичам да се занимавам. Мисля, че трябва да има някаква хигиена. Не мисля, че се правят по правилния начин. Всичко е страшно бързо, страшно недоизпипано. За сметка на това гледам американски и британски сериали и знам как може да стане. Не съм им противник, в момента това е бъдещето. Но мечтая някой да дойде, да ми даде един хубав сценарии и да каже: „Ще го работим така както се снима кино и няма да бързаме да снимаме по 2 серии на ден, няма да го правим заради рекламите блокове, които ще ни дадат в праймтайм, а ще го правим да стане нещо хубаво“. Ако имам такава среща бих се отзовал. За сега, това което правя в киното, са точно такъв тип филми, да ги наречем арт хаус, на които се наслаждавам, защото знам че след 5 години повече никой няма да снима така - по една минута екранно време на ден, а не по две серии. Ние сме последните. То е като бавно и вкусно приготвената храна. Другото е сандвич от верига за бързо хранене.  ", "date": "2019.10.26", "title": "Стефан Вълдобрев: Театърът е терапия за укротяване на бесове"}
{"url": "https://www.monitor.bg:443/bg/a/view/1-395-ma-plovdivchani-shte-glasuvat-za-pyrvi-pyt-tazi-nedelja-179004", "text": "1395-ма пловдивчани ще гласуват за първи път в неделя, съобщиха от община Пловдив. Те са навършили 18 години между 26 май 2019 г. - денят след последните проведени избори за европейски парламент и 27 октомври 2019 г. 476 са общо избирателните секции за местния вот, като в тази бройка влизат и четирите секции с подвижна избирателна кутия и 13-те в пловдивските здравни заведения. 4-те секции  за гласуване с подвижни избирателни кутии ще обслужват районите „Централен”, „Северен”, „Южен” и „Тракия“. Подвижната секционна избирателна комисия в район „Тракия” ще обслужва и избирателите от район „Източен”, а тази в „Северен“ –и избиратели с увреждания от район „Западен“. Общо 99 избиратели ще гласуват с подвижна избирателна кутия. Избирателните секции в големите лечебни заведения в Пловдив - УМБАЛ \"Св. Георги\",  МБАЛ \"Св.Мина\", МБАЛ Пловдив към ВМА София , МБАЛ „Каспела\", МБАЛ „Пловдив” АД, МБАЛ \"Свети Панталеймон” са 11. Задържаните лица, спрямо които няма влязла в сила присъда, ще могат да гласуват в 2 избирателни секции в  пловдивския затвор и следствения арест. Общо 316 са избирателите в секциите в болниците и местата за лишаване от свобода. Общият брой на избирателите в Община Пловдив, съгласно списъците, които ще бъдат предадени на секционните избирателни комисии е 286 845 (район „Централен” – 61 230, район „Източен” – 44 243, район „Западен” – 30 591, район „Северен” – 41 365, район „Южен” – 63 476, район „Тракия” – 45 940). За улеснение на гласуването, за избиратели с увредено зрение или затруднения в придвижването, в изборния ден е осигурен транспорт. Заявки за специализиран транспорт на хора с трайни увреждания от дома им до избирателната секция и обратно до дома на избирателя се приемат до 17.00 часа на 27.10.2019 г. на телефони: 032/962478 и 0887484884. Със свои заповеди кметовете на райони в Пловдив забраниха продажбата, сервирането и употребата на алкохол и спиртни напитка от 06.00 ч. до 20.00 ч. на 27 октомври 2019 г. в заведенията за обществено хранене и другите обществени места в Пловдив, с изключение на тези заведения, в които се провеждат предварително планирани семейни тържества.      ", "date": "2019.10.26", "title": "1 395-ма пловдивчани ще гласуват за първи път тази неделя"}
{"url": "https://www.monitor.bg:443/bg/a/view/instagram-maha-plastichnite-filtri-178945", "text": "Социалната мрежа „Instagram“ официално забрани и премахна всички филтри, които карат лицето на потребителя да изглежда като след пластична операция, предаде Би Би Си. Всички ефекти, които карат устните да изглеждат по-плътни и лицата – по-опънати са забранени. Според проучване на социалната мрежа подобни филтри, които драстично променят лицето на потребителите ги карат да се чувстват по-несигурни във външния си вид. „Преразглеждаме нашите политики, тъй като искаме филтрите за снимки да носят позитивно преживяване за нашите потребители. Ще премахнем всички ефекти, които се свързват с пластична хирургия и няма да одобряваме нови подобни“, заявиха от „Instagram“. През август платформата представи нова функция за потребителите си – те вече могат сами да правят филтри, които да се добавят към видеоклипове и снимки. Много от тях напомнят именно пластични операции, като най-популярни са т.нар. „Пластика“ и „Поправи ме“. От социалната мрежа уточниха, че все още не знаят колко време ще отнеме да издирят и премахнат абсолютно всички филтри, но много потребители приеха с одобрение забраната. През февруари „Instagram“ обявиха, че ще премахнат всички снимки и видеоклипове, които показват самонараняване отново поради същата причина – те влияят зле на потребителите им и могат да ги подтикнат да направят същото.", "date": "2019.10.26", "title": "Инстаграм маха пластичните филтри"}
{"url": "https://www.monitor.bg:443/bg/a/view/ema-uotsyn-se-celuva-s-nepoznat-snimka-179003", "text": "Ема Уотсън бе хваната в обектива на папараците да се целува с непознат засега мъж пред кафене на улица в Лондон. Както много от феновете на киното са забелязали, известната покрай ролята си на Хърмаяни в поредицата за Хари Потър актриса, достатъчно често сменя кавалерите си (последният такъв бе през лятото и се казваше Брендън Уолъс). Прави впечатление, че Ема Уотсън, за разлика от много други холивудски звезди, очевидно предпочита не колеги за свои партньор в живота, а хора от други области и професии. Най-честно актрисата е привлечена от обещаващи бизнесмени и специалисти в областта на информационните технологии и икономика, писа през август по повод любовните приключения на 29-годишната актриса „Космополитън“. Не е ясно кой сега е завладял ума на мис Уотсън, но съдейки по това как тя е затворила очи по време на целувката, нещата са сериозни, стига да не бъдат развалени покрай това, че този доста личен момент се озовава в пресата. Все пак не бива да се забравя, че там където са звездите иззад ъгъла винаги дебне някой папарак.", "date": "2019.10.26", "title": "Ема Уотсън се целува с непознат (СНИМКА)"}
{"url": "https://www.monitor.bg:443/bg/a/view/orisan-da-byde-shampion-178963", "text": "Често казват, че крушата не пада по-далеч от дървото или че кръвта вода не става, особено когато говорим за наследниците на известни спортисти. Такъв е и случаят с 15-годишния Емил Кръстев от София. Той е син на Цветелина Кирилова - национална рекордьорка на 1000 м в зала в леката атлетика, и Емил Кръстев-старши - бивш световен вицешампион и европейски първенец в кикбокса. Срещаме се с Емо в градинката на 22-ро СОУ „Г. С. Раковски“, където той е десетокласник. Чака ме след тренировка и преди да влезе за първия си час. Отдалеч се вижда, че се притеснява. Майка му едва го е навила да се видим. „Какъв съм аз, че ще пишат за мене“, не спирал да се дърпа младежът. А след края на срещата ни аз съм още по-убедена, че за такива трудолюбиви и целеустремени млади хора много, ама много си заслужава да се пише. От малък Емо е по стадионите – и няма как с майка като неговата - полуфиналистка на 400 м с препятствия от олимпиадата в Пекин 2008, която днес поддържа страхотна форма с работата си в СДВР и като кондиционен треньор на националките по художествена гимнастика. Израснал е на пистата. После започнал да бяга с майка си и нейни приятелки. Когато обаче темпото им вече му било твърде бавно, решил да започне с по-сериозните тренировки. „Аз всъщност никога не съм тренирал само лека атлетика. Ходех на стадиона да бягам за издръжливост, а Веднъж обаче майка ми ми каза: „Така и така си на стадиона, защо да не пробваме едно състезание“, споделя Емил, който преди първия си официален старт е слагал шпайкове едва 3 - 4 пъти. А какво състезание само! На 2 февруари т.г. той става шампион на България за момчета под 16 г. на 400 м в някогашната зала „Фестивална“ (сега „Асикс Арена“), където 19 г. преди това в същата дисциплина при жените е триумфирала и неговата майка. „Тогава въобще не знаех какво се случи. Само си мислех как да победя момчето, което беше станало шампион предната година. То обаче не се представи добре, а аз май се притеснявах напразно“, споделя емоцията си от своята първа титла Кръстев-младши. Предното лято той се пуснал за първи път в състезание на 400 м, но го дисквалифицирали заради настъпване на линията на коридора. Освен от съветите на Цвети той се учи още от Иво Дойнов и от последния треньор на майка му - Коце Миланов, които му показвали главно техниката на старта и на спринтовото бягане. След републиканската титла Емо не се възгордява, нито пък си повярва прекалено, че ще стане голям атлет. Напротив – смята, че трябва да продължи да бяга, за да задържи нивото си и да подобри качествата си. „В действителност винаги съм клонял към бойните спортове. Те са ми по на сърцето. Родителите ми открай време държаха да се занимавам със спорт, но никога не са оказвали натиск върху мен кой точно спорт да избера“, споделя Емил, който не рядко може да бъде видян в различни бягания и на 5 и 10 км. „Бягането като цяло е едно доста полезно занимание. Майка ми е любителка на бягането и покрай нея станах и аз“, признава Емил-младши. От спорта е осъзнал, че нещата не идват наготово, а трябва сам да си ги заслужиш с И ако бягането е взел от майка си, то любовта към бойните спортове – закономерно, от баща си. „Като малък ми държеше лапи, показваше ми негови мачове на видео и някак си ми стана интересно“. Първоначално тръгнал на тренировки по кикбокс, но по-късно се преквалифицирал в бокса. Сега, от близо 4 месеца, тренира при Борислав Бояджиев в залата на братя Пулеви. И забележете, в първото си състезание – II кръг от държавното за юноши през септември в Сливен, печели бронзов медал в категория до 63 кг. Бие в първите си две срещи с пълно съдийско единодушие, а третата губи след равностоен мач с 2:0. За това състезание се готвил усилено само 3 седмици. Лятото бил прекъснал заради честите пътувания на семейството. Сега Бояджиев му обещал да тренира още по-съсредоточено, за да се бори за още по-предни места на следващото републиканско. „Казва ми, че това е малкият връх, а след това ще дойдат и по-сериозните състезания – Дай боже, европейско, след години световно за младежи и дано - не скрива надеждите си Кръстев-младши. В академията на Борислав Бояджиев тренира с именитите ни вече млади боксьори като Уилям Чолов – трикратен европейски шампион, и Георги Лефтеров – също медалист от европървенства при юношите, от които се учи и черпи вдъхновение. „Като вляза в залата и видя по коридорите портретите на големите ни боксьори от близкото минало, направо настръхвам. Това ми дава мотивация и сила да тренирам, за да бъда след време и аз добър боксьор“, споделя Емил. Следи изявите на братя Пулеви, засичал се е на няколко пъти в залата с Тервел, а с Кубрат все още не се е виждал, но се надява, като се прибере в България, да има честта да се запознае с него. Напук на всички твърдения, че боксьорите или въобще спортистите не гледат сериозно на образованието, 15-годишният Емил Кръстев отсега осъзнава, че спортът ще е до време и трябва да има нещо зад гърба си, на което да се опре след това. В училище си пада по разказвателните предмети, харесва биология, история, литература, но най го влече химията. Признава, че математиката и по-специално геометрията не му се отдават. Засега обмисля, като завърши, да продължи с химия и да учи за фармацевт, макар че това време все още му се вижда далечно. Въпреки че постига нещо рядко – за една година да стане медалист в два различни спорта, Емо не се хвали с това пред всичките си съученици. Просто от скромност. Че тренира усилено, знаят най-близките му приятели, които постоянно се интересуват от неговото развитие. Естествено, учителите по физическо в 22-ро са наясно с успехите му и го подкрепят да върви напред. Докато си говорим в парка, на съседните пейки сядат съучениците на Емо, някои от тях с цигари в ръка. „Никога не съм пушил и не съм посягал към алкохол. Смятам, че това е ненужна загуба на пари и човек сам си нанася вреда на здравето. Не ходя и по дискотеки, просто не ми харесва. Иначе често излизам с приятели, но ходим на кино, разхождаме се в парка. За всяко нещо си има време и за всеки влак си има пътници“, казва философски Емил Кръстев – едно момче, което знае какво иска и как да го постигне.", "date": "2019.10.26", "title": "Орисан да бъде шампион"}
{"url": "https://www.monitor.bg:443/bg/a/view/aktrisata-felisiti-hyfman-izleze-ot-zatvora-179002", "text": "Актрисата Фелисити Хъфман излезе от затвора, след като прекара 11 дни зад решетките, защото е платила 15 000 долара подкуп, за да може по-голямата й дъщеря да бъде приета в престижен университет, съобщиха световните информационни агенции. Звездата от сериала \"Отчаяни съпруги\" бе в затвор в Дъблин, на около 50 км от Сан Франциско. Тя трябваше да излежи 14-дневна присъда, но бе освободена предсрочно. Хъфман призна вината си. \"Няма извинение, нито оправдание за стореното от мен\", каза 56-годишната актриса. През септември Хъфман не само получи 14-дневна присъда, но й бяха наложени също глоба от 30 000 долара, 250 часа общественополезен труд и едногодишна пробация. В корупционната схема бяха обвинени над 50 души.", "date": "2019.10.26", "title": "Актрисата Фелисити Хъфман излезе от затвора"}
{"url": "https://www.monitor.bg:443/bg/a/view/kivito-nikoga-ne-boleduva-178500", "text": "Кивито е сред най-полезните плодове. То съдържа 10 пъти повече витамин С от лимона и до 50 пъти повече от ябълките. Затова го наричат витаминна бомба. Кивито е плод на здравето и младостта.  Актинидията (кивито) е многогодишна лиана, която идва от Китай. Расте бързо, като приръстът за година може да стигне 4-5 метра и повече. Има силно развита плитка коренова система, пише АгроПловдив. Актинидията е много подходяща за биологичните стопанства, защото не се налагат пръскания с химикали. Растението не се напада от неприятели и болести. Растението е двудомно, еднополово, т.е. има мъжки и женски екземпляри. За нормално опрашване на 4-5 женски растения е необходимо едно мъжко. При по-малки площи и при асмовидно отглеждане е препоръчително да се засаждат минимум по две растения от двата пола заради евентуално пропадане от измръзване и други повреди. Условия В България има условия за широко отглеждане на културата. В състояние на дълбок покой кивито издържа на минус 22 градуса. При още по-ниски градуси може да измръзне цялата надземна част, но характерно за културата е възстановяването й. За да не се случи това преди началото на зимните студове растението трябва да се увие с подръчни материали, но не и с найлон. Критично Критични за кивито са късните пролетни студове. През април, когато растенията са с разпукани пъпки, те се повреждат при отрицателни температури. Тогава се събуждат спящите пъпки, които най-често са безплодни. Най-подходящите райони за отглеждане на растението са край морето, по поречието на Струма, в полите на планините и защитените от вятър места. Кивито предпочита леките песъчливо-глинести почви, богати на хранителни вещества, с pH от 5,5 до 7,6. Не понася варовитите почви. Засаждане За засаждане се използва готов разсад, отгледан в саксия. Засаждането може да става почти целогодишно. За всяко растение се осигурява минимум един кв.м. площ, която се наторява с 10 кг добре угнил оборски тор, по 200 грама суперфосфат и калиев тор. Мястото се обръща с права лопата. На него се прави дупка с размери 40/40/40 см. Извадената пръст се обогатява с 2 кг от оборския тор и с по 50 грама суперфосфат и калий. Растението в саксията се полива, изважда се и се засажда на такава дълбочина на каквато е било в саксията. Полива се обилно. Разстоянието на засаждането е през 3 метра, но може и по-на гъсто. Закаляване Разсадът не бива да се засажда преди 15 април, за да не се рискува с пролетните слани. Дотогава растенията трябва да се закалят. За целта е необходимо да се поставят (както са в саксията) на открито на завет и на слънце при температура не по-ниска от 8 градуса.  Ако разсадите са на двора, денем се изнасят, нощем се внасят на топло. През първите 10-15 дни  трябва да се засенчват при слънчево време, за да се предпазят от т.нар. „физиологична суша”. Тя се получава, когато времето е топло или ветровито, при което листата изпаряват повече вода. При силен вятър защитата също е наложителна. При нужда сутрин и вечер растенията се оросяват, за да се намали изпарението. Разсадът се полива през 2-3 дни. Най-добрият показател за нуждата от вода са листата. Те трябва да са леко изправени или в хоризонтално положение. Когато омекнат и увиснат, значи поливката е закъсняла. Когато пожълтенят – растенията са пренавлажнени. При есенното засаждане растенията се покриват в основата с 10-15 см почва, която се премахва около 20 март. Едногодишният разсад се реже на две пъпки, а се оставя само един летораст. Беритбата се извършва късно през есента преди сланите. Слабото осланяване не поврежда плодовете, но при температура от минус 2 градуса, те измръзват. Плодовете се подреждат в щайги по един-два реда и се държат в северни неотопляеми помещения, в които температурата не пада под 0 градуса. След около 25-30 дни те стават годни за консумация. Средната родовитост през петата година от едно дърво е 35-40 кг при сорта Хейуърд, 65-70 кг от Бруно, като при единични дървета добивът може да стигне до 100 кг. През първата година се извършват поливки през 2-3 дни, според времето и почвата. Почвата се поддържа чиста от плевели. Растенията се подхранват неколкократно с 20-30 грама азот на корен. Колтуците се почистват редовно. Целта е за една година да се получи приръст от 2-2.5 м, така че растенията да достигнат до асмалъка. Кивито може да се отглежда и на телена конструкция. През втората година при нормално развитие растенията дават 2-4 разклонения върху асмалъка. На третата година се извършва резитба. Оставят се 1 до 4 пръчки, според развитието на растението, с дължина равна на 8-10 пъпки. В България се отглеждат четири сорта. Сортът Бруно е най-студоустойчив, средното тегло на плодовете е 65-70 грама. Поради високата му родовитост се препоръчва разреждане на цветовете. Сортът Хейуърд е най-едрият и най-предпочитан. Средното тегло на плодовете е 100-110 грама. Сортовете Матуа и Томури са мъжки. През следващите години се извършва резитба за производство. Тя бива къса, дълга и смесена. Къса: Далите плод клонки се режат на 25-30 см като се оставят две пъпки след последния плод. Ако пръчките са дълги се оставят и до 8 пъпки. Дълга: Оставят се дълги до 120-150 см пръчки Смесената е комбинация от двете. При по-слабо растящите растения се прилага късата резитба, а при буйно развиващите се – смесена и дълга резитба. Общо правило е, че за плододаване се оставят пръчки, израсли върху двугодишна дървесина, като лакомците и слабите леторасти се премахват. През 2-3 години се извършва подмяна на плододаващите звена. При по-старите насаждения се извършва предзимна резитба като се разреждат клоните около стеблото, за да не се задържа снегът. През март се извършва окончателната резитба. Добре е през май и юни да се направи филизене като се премахнат слабите и безплодни леторасти, а плодните се съкратят на 10-12 листа.", "date": "2019.10.26", "title": " Кивито никога не боледува"}
{"url": "https://www.monitor.bg:443/bg/a/view/zloveshta-nahodka-v-holandsko-kino-179006", "text": "Служителите на кино Pathé в центъра на холандския град Гронинген бяха ужасени, когато в съботната сутрин влезли в един от салоните и открили на седалките два трупа, съобщи местната полиция.  Според холандските медии става дума за убийство и е започнато разследване. Полицията блокира паркинга на мултиплекса, без да позволява на хората, паркирали там, да си вземат колите, съобщи RTV Noord. Pathé е верига в Холандия с повече от две дузини кина, мултиплексът в Гронинген има 9 салона и събира почти 1700 души.", "date": "2019.10.26", "title": "Зловеща находка в холандско кино"}
{"url": "https://www.monitor.bg:443/bg/a/view/dnes-e-den-za-razmisyl-178991", "text": "Днес е ден за размисъл преди местния вот - не се допуска предизборна агитация.  Съгласно Изборния кодекс не разрешено да се публикуват данни от социологически проучвания, от допитвания до общественото мнение, както и от Екзитпол за резултатите и нагласите на избирателите за подкрепа на определена партия, коалиция, местна коалиция или независим кандидат до приключването на изборния ден в 20.00 часа на 27 октомври.", "date": "2019.10.26", "title": "Днес е ден за размисъл"}
{"url": "https://www.monitor.bg:443/bg/a/view/tinejdjyri-otkradnaha-kola-i-katastrofiraha-178998", "text": "Петима тийнейджъри са откраднали лек автомобил и катастрофирали с него, като по чудо няма жертви и пострадали. Неправоспособните ученици били бързо разкрити от служители на сектор „Криминална полиция“ при Районното управление на МВР в Пазарджик. Рано сутринта в петък бил получен сигнал за лек автомобил „Нисан“, който претърпял пътен инцидент в центъра на пазарджишкото село Щърково. Пристигналите на мястото екипи на полицията установили, че возилото е собственост на 52-годишния М.В. – жител на съседното село Динката. Станало ясно, че то е било противозаконно отнето от улицата пред дома на собственика му. Със случая се заели служители от сектор „Криминална полиция“ при РУ-Пазарджик. Не след дълго те установили, че автори на посегателството са петима 15-годишни тийнейджъри, всичките жители на село Динката. Младежите успели да подкарат автомобила, возили се цяла нощ с него. За тяхна зла участ обаче в централната част на съседното село Щърково катастрофирали и незабавно избягали.   Като по чудо в резултат на инцидента няма пострадали хора. На мястото е извършен оглед, а по случая се води полицейско производство.  С тийнейджърите работят инспектор „Детска педагогическа стая“ и криминалисти.  ", "date": "2019.10.26", "title": "Тинейджъри откраднаха кола и катастрофираха"}
{"url": "https://www.monitor.bg:443/bg/a/view/glasuvame-s-do-chetiri-buletini-na-vota-utre-178982", "text": "С до 4 бюлетини ще гласуваме на местния вот утре. Броят им може да достигне толкова около големите градове с районно деление, а именно София, Пловдив и Варна. В селата около тях, освен бюлетината за кмет на община, за общински съветници и за районен кмет, ще трябва да се пуска в урната и такава за кмет на кметство. Щом влезем в изборното помещение членовете на СИК ще трябва да проверят дали присъстваме в списъците, като направят сверка с личните ни документи. Бюлетината трябва да бъде откъсната от кочана пред избирателя, след това член на комисията да я сгъне на две по широчината и да удари първи печат. Преди излизане от тъмната стаичка, избирателят трябва да я сгъне отново, така че тайната на вота му да е защитена. Следва втори печат и откъсване на отрязъка с номера на бюлетината от член на комисия. Едва тогава тя трябва да бъде пусната в урната. Поради сложността на местните избори и повечето на брой регистрирани кандидати за общински съветници обаче, има няколко града, където бюлетината ще е по-дълга и по-широка. Става дума за София, Варна, Благоевград, Шумен и Пловдив. От ЦИК предупреждават че, при сгъване само на две, бюлетината ще остава по-голяма и е възможно да остане отворена или да затрудни поставянето на други бюлетини в кутията. Именно затова препоръчват, след поставянето на втория печат и откъсването на отрязъка, гражданите да я сгънат трети път, но вертикално. Както и на предишните избори, на които обаче се гласуваше и с машини в неделя ще можем да маркираме бюлетината само със знаците Х и V, поставени със син химикал. Всички останали видове, като кръгчета или кръстчета например, ще направят вота невалиден. Същото ще важи,ако напишем каквито и да е други знаци, букви или цифри върху бюлетината или дори я пуснем празна в урната Наред с това от ЦИК препоръчват избирателите предварително да решат кого искат да изпратят в местната власт. Причината е възможността за отбелязване на преференция в бюлетината за общински съветници. Вляво са изредени всички партии, коалиции и независими кандидати, а техните номера са поставени в квадратчета. Отдясно в кръгчета пък са подредени номерата на кандидатите от съответната листа. Най-отдолу в бюлетината ще има и квадратче \"Не подкрепям никого\". Този вот се счита за действителен, оказва влияние за вдигането на избирателната активност, но не и при определянето на мандатите за общински съветници. При сгрешен вот от наша страна ще имаме право само на една поправка. При този случай ще получим нова бюлетина. 1000 лв. е глобата за избирател, който си направи селфи с бюлетината, докато е в тъмната стаичка или по някакъв начин разкрие вота си. Изборният ден ще започне в 7.00 часа сутринта и трябва да приключи в 20.00, но ако пред дадена секция има опашки, той може да продължи и до 21.00 часа. За сецкиите с над 200 избиратели ще има по две тъмни стаички. В деня на размисъл и в дена на вота е забранена агитацията, както и публикуването на данни от социологически агенции, а продажбата на алкохол бе забранена в определени населени места, за разлика от други.", "date": "2019.10.26", "title": "Гласуваме с до четири бюлетини на вота утре"}
{"url": "https://www.monitor.bg:443/bg/a/view/chetiri-evropejski-chlenki-na-nato-syzdavat-komandvane-za-specialni-operacii-178992", "text": "Министрите на отбраната на Хърватия, Унгария, Словакия и Словения са подписали меморандум за разбирателство за създаването на Регионално командване на силите за специални операции (Regional Special Operations Component Command - R-SOCC). Това съобщи НАТО на своята страница в интернет. Под лидерството на Унгария това многонационално командване ще увеличи способностите на четирите страни да използват ефективно специалните си части, се казва в съобщението. Предвижда се R-SOCC да достигне началните си оперативни възможности през януари 2021 г., а пълна оперативност - до декември 2024 г. Командването ще позволи на всяка от държавите да използва собствените си сили отделно, като съществено се възползва от интегрираната структура на регионалното командване, когато тя бъде активирана за разгръщане. На церемонията по подписването заместник-генералният секретар на НАТО Мирча Джоана подчерта значението на инициативата. \"Доколкото силите за специални операции представляват изключително гъвкав инструмент в съвременните конфликти, церемонията по подписването прави важна стъпка към укрепване на специалните сили в региона и засилване на сътрудничеството и оперативната съвместимост в рамките на Алианса\", каза Джоана.", "date": "2019.10.26", "title": "Четири европейски членки на НАТО създават командване за специални операции"}
{"url": "https://www.monitor.bg:443/bg/a/view/sa-sht-s-budjeten-deficit-ot-pochti-edin-trilion-dolara-178993", "text": "Федералният дефицит на САЩ за бюджетната 2019 г. достигна до 984,4 милиарда долара, най-високата стойност на показателя за последните седем години, и се очаква да надмине един трилион през следващите години, съобщи Асошиейтед прес, като се позовава на официални правителствени данни. Нарастването на дефицита с 26 процента в сравнение с 2018 г., когато дефицитът във федералния бюджет беше 779 милиарда долара, отразява фактори като загубите на приходи от намаляването на данъците от правителството на президента Доналд Тръмп през 2017 г., както и бюджетно споразумение, което добави милиарди разходи за военни и вътрешни програми. Според прогнозите на правителството и на бюджетната служба на Конгреса дефицитът ще надхвърли един трилион долара през текущата бюджетна година (която започна на 1 октомври - б.ред.). Според службата на Конгреса бюджетния дефицит ще остане на равнища от над един трилион през следващото десетилетие. Тези прогнози са в контраст с обещанията на Тръмп по време на предизборната му кампания, че дори с първоначалната загуба на приходи заради данъчните облекчения той ще бъде в състояние да елиминира дефицита във федералния бюджет чрез намаляване на разходите и увеличения растеж, породен от по-ниското данъчно облагане. Данните от изпълнението на бюджета показват, че приходите са нараснали с 4 процента през бюджетната 2019 г., която завърши на 30 септември 2019 г., но че разходите са нараснали с двойно по-висок темп. Бюджетните разходи са се увеличили за отбранителни програми и за големите правителствени социални програми за възрастните, за социално и за медицинско осигуряване. Въпреки това министърът на финансите Стивън Мнучин увери, че икономическата програма на Тръмп работи, като безработицата е спаднала на най-ниското си равнище от почти 50 години. Мнучин заяви, че за да бъде осигурен устойчив курс на бюджета, Конгресът трябва да приеме предложения \"да ореже прахосническото и безотговорно харчене\". Засега обаче никоя партия не показва особен интерес към намаляване на растящите дефицити. Тръмп и републиканците изглеждат доволни от намалението на данъците с 1,5 трилиона, прието от Конгреса по време на първата година от управлението на Тръмп. А демократите, които ще се изправят срещу него на изборите през следващата година, предлагат собствените си планове за скъпи разходи, включително за всеобхватно здравно осигуряване (Medicare for All). Много от потенциалните президентски кандидати на демократите заявяват, че ще запазят социалното осигуряване и другите социални програми, но казват, че ще отменят намаляването на данъците на Тръмп по отношение на богатите и на корпорациите, за да финансират собствените си програми. На този фон тенденцията е бюджетните дефицити да растат, като по този начин увеличават и националния дълг като процент от Брутния вътрешен продукт до най-високата му точка след края на Втората Световна война. Дефицитът на федералния бюджет надхвърляше един трилион в периода между 2009 и 2012 г., когато правителството на Барак Обама правеше големи разходи за справяне с последствията от финансовата криза през 2008 г. и най-сериозната рецесия от 30-те години насам. Този път дефицитите се случват в коренно различна ситуация: безработицата е на исторически ниско равнище, а икономиката отбелязва рекордна 11-а година на растеж, коментира Асошиейтед прес. ТАСС съобщава, че през бюджетната 2018 г. дефицитът на федералният бюджет на САЩ е бил 3,8 процента от БВП, докато през 2019 г. е достигнал 4,6 процента.", "date": "2019.10.26", "title": "САЩ с бюджетен дефицит от почти един трилион долара "}
{"url": "https://www.monitor.bg:443/bg/a/view/naj-malko-10-zaginali-ot-prolivnite-dyjdove-v-japonija-178995", "text": "Най-малко 10 души са загинали, а още двама са в неизвестност в префектура Чиба източно от Токио поради проливните дъждове, които обхванаха централната и североизточната част на Япония. В Чиба в петък за половин ден падна месечната норма на валежите, което доведе до преливане на реки и активиране на свлачища. Големи щети са нанесени на оризища и други селскостопански култури. Под вода са няколко гари и пътища. Около 4700 домове са без вода. Дъждовете нарушиха и транспорта между летище Нарита и Токио. В резултат около 4800 души са прекарали нощта на терминалите, защото не са могли да се доберат до столицата. Ситуацията се усложнява и заради това, че Чиба и други райони на Източна Япония преди две седмици бяха ударени от тайфуна Хагибис, който също предизвика наводнения и свлачища. Тогава загинаха 86 души, а осем все още са в неизвестност.", "date": "2019.10.26", "title": "Най-малко 10 загинали от проливните дъждове в Япония"}
{"url": "https://www.monitor.bg:443/bg/a/view/sa-sht-deportiraha-ruska-shpionka-178994", "text": "Осъдената като руски агент руска гражданка Мария Бутина е била депортирана в петък вечер, съобщи Ройтерс, като се позовава на американските имиграционни власти. 30-годишната Бутина бе освободена по-рано от федералния затвор в Талахаси, щата Флорида, където излежа 18-месечна присъда. Руската гражданка е отлетяла за Москва с директен полет от Маями около 18 часа местно време (22 ч. по Гринуич). Бутина бе осъдена заради опит да се инфилтрира в консервативни американски политически групи с цел да влияе върху президентската кампания в САЩ през 2016 г. и се призна за виновна, че е действала като нерегистриран чуждестранен агент, припомня Асошиейтед прес.", "date": "2019.10.26", "title": "САЩ депортираха руска шпионка"}
{"url": "https://www.monitor.bg:443/bg/a/view/4-istorii-s-gergana-stojanova-178988", "text": "Тя е може би най-разпознаваемият глас в България. Може да я чуете както в телевизионните реклами, така и като изберете централата на един от големите мобилни оператори. Тя е Гергана Стоянова. Дълги години беше най-търсеният професионалист в озвучаването, не че сега не е, но наскоро се върна в любимата си актьорска професия с гръм и трясък. Вече втори сезон се превъплъщава прекрасно в образа на анестезиолога Поли Грънчарова в медицинската сага на Нова тв „Откраднат живот“. Толкова достоверна е ученичката на проф. Сейкова, че феновете са тотално разделени на два лагери – едните я обичат, а другите мразят до полуда. Истински комплимент за способния актьор. Междувременно не спира да се занимава и с телевизионни предавания – нейна стара страст още от 1993 г, когато дебютира. Създава едно от емблематичните за bTV предавания „Иначе“, което прави до 2006 г., а днес може да я видите начело на ежедневното шоу „По-иначе с Гергана“ по телевизия „Българе“. Между всички нейни превъплъщения, като че ли скрито остава едно – изкуството й да разказва. Животът й, може би заради безумната си динамика, е толкова пъстър, че може с часове да слушате историите, които Гергана облича прецизно като хирург в най-точните думи. Точно затова, тази седмица рубриката от „4-те истории с ...“ бързо се превърна в „3 истории с...“, просто защото не можеш да я прекъснеш, спреш или съкратиш, защото ще затриеш чара й. Бях бременна в осмия месец с второто си дете. Яна, вече на четири години и няколко месеца непрекъснато беше подложена под напрежението на добронамерения въпрос: „Какво искаш мама да ти роди? Братче или сестриче?” И тя миличката никога не можеше да отговори, защото и едното и другото й се виждаха крайно неприятни перспективи. Един ден отивам да я взема от детската градина. Тя се втурна срещу мен и отдалеч закрещя: \"Мамооооооо, знам вече какво искаш да ми родиш!\" ООО най-после! – казах. Тя застана срещу мен и с тържествуващ вид обяви: „Коза, кон и овца!” Аз се втрещих. Най-малко бях очаквала, че ме вижда грамадна, колкото... ТКЗС. Вярно, бях качила доста килограми... но все пак! „Яна, така като ме гледаш, как си представяш, че ще ти родя КОЗА?” А тя побърза да ме успокои: “Не се притеснявай, майко! Те са бебета!\" Доста по-успокоително е да родиш агънце, а не овца, нали? Оказа се, че в този ден в детската градина са учили кои са децата на животните. Веднага звъннах на баща й, да му разкажа каква поръчка очакваме. Тя разбира се ме гледа с блеснали очи и си мисли, че аз съм най-щастливата майка на света, защото вече няма нужда да се лутам сред скучните отговори - братче или сестриче. И решава да допълни поръчката, докато все още съм в настроение. Задърпа ме за якето и благо прошепна: „И папагалче, и папагалче!“ Аз се възпротивих: „Ааа, не! Папагал категорично отказвам. С тия пера и с тази чофка – непрекъснато ще имам киселини.” От другата страна на линията баща й веднага отбеляза: „Не знам що се опъваш толкова за едно папагалче, което е колкото юмрука ми. Ти изкараш ли коня, папагалът сам ще излети.“ В крайна сметка изкарах само едно черно братче, за което баща му каза: „Аууууу, ние сме родили джедай. Няма да го водиш в телевизията, всички ще му се смеят.“ Сега и двамата са много красиви и искам да ги водя навсякъде с мен, но не ми се отваря парашута. Даже не ми позволяват да ги снимам! Много държах докато бяха малки децата ми да усетят присъствието на Дядо Коледа в цялата му приказност. Обикновено на Коледа винаги сме при родителите ми в къщата в Долно Езерово, Бургаско. Едва дочакваме да стане полунощ срещу 25 декември. Да заспи някой и дума не може да става. Днешните киборги... хем искат да има Дядо Коледа, хем сън не ги хваща... Еми не е честно! Една година токът спира няколко пъти. Моите две деца и племенницата ми бяха силно притеснени как Дядо Коледа ще види точно нашата къща в тази тъмна държава. Палихме свещи. Татко донесе един огромен прожектор от гаража. Аз бях купила един огромен чувал от пазара. От целофан. Ама какъв целофан!!! Само него да получиш за подарък, пак ще си щастлив. Лъскав, целият в звезди и снежинки. Със сестра ми сложихме подаръците вътре и го завързахме с едни найлонови, също тъй красиви гирлянди. За да е пълен блясъкът, забучих отгоре три дълги пръчки бенгалски огън. Спогледахме се съзаклятнически с майка, татко и сестра ми. Аз излязох тайно, сложих чувала пред вратата, запалих бенгалския огън, звъннах и хуках към децата: „Излизайтееее, сигурно е дядо Коледа”. Децата хукнаха към вратата. Племенницата ми отвори и започна да крещи: „Мамоооо, подаръците горяяяяят!” Боян започна да пляска, защото си помисли, че това е част от шоуто на Дядо Коледа, понеже няма ток! А каките срещу него: „Бояне, що пляскаш, луд ли си? Нашите подаръци горят!\" Сестра ми ужасена започна да налага чувала с една хавлия. Месеци беше събирала пари да купи на дъщеря си една много скъпа енциклопедия. Загасихме „фойерверките”. За щастие само опаковките бяха пострадали. Боян ме погледна тъжно и каза: „Дядо Коледа е пълен тъпанар! Дори аз знам, че найлонът гори!” Нямах време за почивка това лято. Два изгрева, две съботи и недели, и три дни на Тасос. Само колкото да се скапя от каране в неистовата нужда да докажа, че и аз мога да почивам. Обаче един от уикендите планирани в Бургас се очерта невероятно дълъг – още от четвъртък сутрин. За да спестя от пътуване, тръгнах в 22 ч в сряда. Пристигнах в 2 през нощта. Сутринта стремглаво се изстрелях на плажа с пълна чанта плодове, книги, мазила, три хавлии, възглавничка, термус с чай, варена царевица, бележника ми с програмата, сухи кърпички, мокри кърпички, мюсли с кисело мляко, една флашка с уроци по испански да си ги слушам през телефона. И започнах неистово да почивам – пека се отляво, отдясно, с вдигнати ръце, свалени ръце, с капела, без капела. Мазах се – 50ти фактор за лицето и ръцете до китките, 30ти фактор за раменете и глезените, 20ти фактор за цялото тяло. Върху тях какаово масло. Ядох цаца, скариди, пих мартини на плажа, плувах, съхнах, отидох на солниците, омазах се с кал, спекох се, напуках се, киснах сред вълните, купих си сладолед, близнах, хвърлих го (хич не обичам сладолед, ама нали хората си купуват на плажа) Абеее смазах се от почиване. Викам си \"Хората що толкова искат да ходят на почивка?! Това е ад!\" На връщане от плажа ми звънна колегата Симеон Владов: „Много е важно да дойдеш на едно благотворително събитие в Карлово. Ще се събират пари за братята Евлоги и Христо Георгиеви. Вилата им се разпада, а знаеш те какво са направили за България!” Веднага казах \"Да“, макар че бях тръгнала на плаж само с бански и една рокля. „Кога е? Ами утре, петък!” До тук с дългия уикенд за почивка. Но споко! Ще ида, ще водя и ще се върна. Събота и неделя са мои. Прибрах се в къщи. То и без това тоя почивен ден ми дойде в повече. Обадих се на дизайнерката Вяра Станчева да ми даде рокля, ако може. Оказа се, че тя вече няма ателие в Бургас. Но в Казанлък има. През там да мина за Карлово. Вечерта телефонът ми пак звъни. От Варна. „Можеш ли да дойдеш да водиш откриването на най-големия исторически парк на Балканския полуостров? Много е важно! На 40 км от Варна?” - „Мога. Ама ако намерим самолетен билет от Пловдив. че в петък вечер съм в Карлово\". Проверихме, няма такъв полет. И казвам „Ами като свърша в Карлово, ще тръгна с колата. Може би са 150-200км.” Оказаха се близо 400 км. Петък. Минах през Казанлък, взех рокля. Събитието в Карлово свърши в полунощ. Преоблякох се. Тръгнах. Всичко е супер. 1 часа - пея в колата, щастливо ми е - събрахме близо 23 хиляди лв. 2 часа - карам и танцувам, нощем по станциите пускат всички хитове, спирам, зареждам - пушка съм. 3 часа - що започна да ми се доспива не знам, толкова свежарска музика. 4 часа - карам си. По едно време гледам величествени светлини. Викам си „Еха, влизам във Варна! Гледай колко им е тържествено пристанището\". Обхвана ме отровна завист и съмнение. Дали и нашето в Бургас така искри. По едно време чувам и свирка на параход. Внезапно отварям очи и виждам как съм се насочила към един ТИР! За щастие възхищението пред вида на истинския параход (с два комина), може би е помогнало да отпусна крака от педала с газта, за да му се възхитя. И кротко, с 30 км в час карам право към ТИР-а. А той спрял на място и свири като обезумял, защото няма къде да се дене. Спирам, прималя ми! Едва се изсипвам от колата. Срещу мен тича шофьорът. „Заспа ли бе, мойто момиче?!” Казвам: Не! В пристанището ли сме?\" Той ме запръска с едно шише вода и каза „Веднага обръщай колата и идвай с мен. На 3 км назад има бензиностанция. Имам дъщеря на твоите години. Няма да те пусна докато не ти повярвам, че си в състояние да караш.\" Постояхме половин час. Той благодари на Бог, аз на него и си тръгнахме. Пристигнах във Варна в 5.30. В 8 станах. В 9 ме искаха на терен. Продължи до 23ч. Легнах в полунощ и в 5ч станах и тръгнах за София. В 11 изникна друга работа... Чуден уикенд стана. С параход. Казах си, че няма да правя повече така. До следващия път. Завърших ВИТИЗ при проф. Надежда Сейкова. Викаме й Маминка. До ден днешен! Вече е на 88 години и продължава да се интересува от студентите си. Помни всичко за всеки. Родени сме на една дата – 28 февруари. И тя като мен обожава морето. Когато беше на около 70 години я поканих на гости в Бургас. Отидохме на плажа, тя пусна хавлията и тръгна към морето: „Аз, Герганче, малко ще поплувам”. Мина час. Два. Отидох до най-близкия пост и казах на един от спасителите, че професорът плува вече два часа. Той: „Спокойно! Това е професор! Те могат да плуват по два часа!” Мина и трети час. Аз пак отивам на поста. Спасителят: „Ама колко е годишна професорката Ви?” Казвам: „Около 70”. Очите му се разшириха, скочи, свирна на двата поста отляво и отдясно, и хукнаха с една лодка в морето да я търсят. Никаква я няма. Само си представих как се прибирам в София и казвам на колегите „Хора, аз удавих професор Сейкова...”. Минаха още 30 мин. и гледам тя се задава по сушата към мен. Тръска русата коса и се усмихва: \"Ох, Гергана, как хубаво поплувах.\" Казах й, че три поста спасители я търсят в морето. Тя просто забравила да ми каже, че е страхотна плувкиня и може да стои цял ден във водата. Преди година разбрах, че са я сполетели поредица нещастия. Умира и втората й дъщеря (първата почина преди време), блъска я кола и чупи крака й, диагностицират я с рак на гърдата и се подлага на две операции... Видях я, не беше загубила самообладание. Тъжно и достойно разказа за „Черната серия”. Реших, че отново трябва да я заведа на море. Нейното: „Не мога повече, сбогувала съм се с морето” не можа да я спаси от настойчивата ми покана, натоварих я в колата и пристигнахме. Бях й подготвила програма. Заведох я на остров Света Анастасия. Ходихме на цирк. На разходка в морската градина. И разбира се на плаж. По-точно – посрещнахме изгрева на брега. В 5:17 сутринта .Помогнахме й с мама да стигне до брега. Донесохме й стол. Тя се изправи пред морето и започна да крещи: „Мореееееее ето мееееее! Туууууук съъъъъъъм! Гергана ме доведеееееееее! ОБИЧААААМТЕЕЕЕЕЕЕМОООРЕЕЕЕЕЕЕЕ!“ Наизлязоха осъмнали клиенти от двете заведения на плажа. Тичащите по брега спряха кроса си. Играещите йога също. Всички гледахме НЕЯ. Седна пред морето и стоя така 3 часа. Аз я снимах и направих пост във Фейсбук. И стана чудо! От цял свят започнаха да пишат нейни студенти, да я поздравяват. Това се превърна в най-вълнуващия ден от нейната морска екскурзия...и от моята също. В този ден се роди идеята да напишем книга с писма до Сейкова. Да я прочете, докато все още е сред нас! Да знае колко лудо я обичаме! Книгата се подготвя в момента!", "date": "2019.10.26", "title": "4 истории с... Гергана Стоянова"}
{"url": "https://www.monitor.bg:443/bg/a/view/promenjat-dvijenieto-v-sofija-zaradi-izborite-178996", "text": "Във връзка с провеждането на избори за общински съветници и кметове на 27.10.2019 г. ще се въведат промени в движението в София, съобщиха от Столична община. От 18:00 часа на 27.10.2019 г. до приключване на транспортирането и предаването на изборните материали ще се забрани престоят и паркирането на пътни превозни средства по бул. „Асен Йорданов“, между \"Площад на авиацията\" и бул. „Шипченски проход“; От 20:00 часа на 27.10.2019 г. до приключване на транспортирането и предаването на изборните материали ще се ограничи движението по бул. „Асен Йорданов“ между \"Площад на авиацията\" и бул. „Шипченски проход“.", "date": "2019.10.26", "title": "Променят движението в София заради изборите"}
{"url": "https://www.monitor.bg:443/bg/a/view/uspeshna-rolja-ili-klejmo-za-cjal-jivot-178983", "text": "Случвало ли ви се е да не се сещате за името на даден актьор, а само за това на героя му в някоя култова поредица? Отговорът със сигурност е да, и то много често. Това, разбира се, важи и за филмите – Хари Потър, Мистър Бийн, Терминатор, Рамбо... Но когато един актьор, независимо колко талантлив е, задържи интереса на аудиторията с един и същи образ в продължение на години, името на героя му неизменно се превръща в клеймо. Пример за това е Хю Лори. В актива си той разполага с близо 60 роли в киното и телевизията. Но ние не го свързваме с бащата от „Стюарт Литъл“, крадецът от „101 далматинци“ или с музикалната му кариера. За зрителите той винаги ще остане д-р Хаус, който от 2004 до 2012 година. След като остави бастуна на медицинския гений, Лори се разписа с участие в няколко проекта, но нито един не може да надмине ролята на живота му. Завръщането му в телевизията датира от 2015-а, когато се присъедини към каста на „Вице“. Там изигра Том Джоунс – роля, написана специално за него от шоурънъра Армандо Янучи, който разбрал, че Хю е фен на сериала. През май „Вице“ се сбогува окончателно със зрителите и още не е ясно какво ще е следващото начинание на 60-годишната звезда. Сара Джесика Паркър пък ще остане в телевизионната история като Кари Брадшоу – което търси голямата любов по улиците на Ню Йорк. Разбира се, това се отнася и до другите дами, които блеснаха в „Сексът и градът“ - Ким Катрал (Саманта) , Кристин Дейвис (Шарлот) и Синтия Никсън (Миранда). Поредицата, котираща се в А-листата на всяка себеуважаваща се жена, получи спин-оф не за кого да е, а за Кари („Дневниците на Кари“). Това доказва, че героинята на Паркър предизвиква най-силен интерес. Припомняме, че „Сексът и градът“ приключи с два едноименни филма, като често се спекулира, че се работи и върху трети. През юли обаче екранната Саманта тушира тези слухове. 62-годишната звезда е категорична, че никога повече не би се включила в проект-продължение на сериала. Причината – някои от колегите й \"не са добри хора\". Не уточни кои, но не е тайна, че тя е в ужасни отношения с Паркър, но пък е близка приятелка със Синтия Никсън. Докато сме на вълна поредици с хумор, който често гравитира около сексуалните отношения, не можем да пропуснем Чарли Шийн. Или просто Годината е 2003. Един непоправим женкар отваря дома си за своя брат-неудачник Алън (Джон Крайър), сина му Джейк (Ангъс Джоунс) и за милиони зрители. Цели осем сезона чичо Чарли Харпър ни разплаква от смях. Шийн всъщност има и други добри попадения в киното и телевизията, като „Смотаняци“, но никое няма да надмине образа му в култовия ситком. Донякъде това е така, защото героят не се различава много от самия актьор. Още през 1993 г. Шийн признава пред съда, че е платил 50 000 долара за услугите на проститутки. Много отдавна заяви, че е преспал с над 5000 жени и бройката постоянно се увеличава. Беше пристрастен към алкохола и още нещо. И така нататък. Всъщност именно вредните му навици провокираха продуцентите на „Двама мъже и половина“ да го уволнят и заменят с Аштън Кътчър, който успя да задържи сериала на екран за още четири сезона време. Към днешната дата актьорът, който през ноември 2015 г. разкри, че е заразен с ХИВ, посещава възстановителни програми на \"Анонимни алкохолици\" и не посяга към чашката. Като останал вреден навик той откроява само тютюнопушенето. Шийн не е единствената знаменитост, която поруга роля покрай скандалната си личност. Такъв е случаят и с Майли Сайръс, която между другото участва в два епизода на „Двама мъже и половина“. Доста противоречиво, но мнозина още свързват разкрепостената старлетка със сладникавия сериал „Хана Монтана“. Точно като в песента от саундтрака на поредицата на „Дисни“, Сайръс блесна в две светлини – лъчезарно хлапе и млада дама, която с представители на двата пола. Смайли (както я наричат феновете и баща й Били Рей Сайръс) се е фокусирала върху музикалната си кариера, но има цели 16 роли. 26-годишната звезда получи одобрението на критиците за участието си във филмите „Последна песен“ и „ЛОЛ“, но засега няма възгледи да изтрие щампата Хана Монтана. Актьорът Франки Мюниц също изгря на звездния небосклон в детска възраст, но след края на ролята на живота си се отдалечи от светлината на прожекторите. Ако не се сещате кой е той, нека ви припомним – Малкълм. Момчето гений, чието име носи един от най-успешните ситкоми в историята, израстна пред очите ни. Премиерата на „Малкълм“ датира от 9 януари 2000 година и първата серия само в САЩ. Мюниц печели редица награди и бързо се нарежда в списъка с най-богати деца в Холивуд. След края на комедийния сериал той се занимава полупрофесионално с автомобилни състезания и рок музика. Играе още във филми като „Голям тлъст лъжец“, „Агент Коуди Банкс“ и „Остани жив“, но едва ли някой помни имената на героите му там. За съжаление обаче самият той не се сеща за дните, в които разсмива малки и големи от името на Малкълм. Причина за празните дупки в паметта му са Първият мини инсулт покосява Мюниц през 2012 година, когато е едва на 26. Бившият екранен партньор на Франки – Брайън Кранстън, който го надзираваше в обувките на чалнат баща, наскоро го подкрепи публично. „Казах му да не се тревожи какво помни и какво не. Те си остават негови преживявания“, категоричен е той. Няколко години преди „Малкълм“ друг актьор блесна с най-голямата си роля. Става въпрос за Рей Романо от „Всички обичан Реймънд“. Ситкомът предлага които мнозина превъртат с носталгия и днес. Продуцентите се свързват с Романо, който преди това е стендъп комик, след като гледат негова изява. Самият актьор няма защо да се притеснява от факта, че още го свързват със забавния спортен журналист, който трудно излиза на глава със семейството си. Причината – между двамата има много общо, включително и името Рей. Сред сходствата са имената на децата, някои от семейните скандали с жена му, както и наличието на брат полицай, който му завижда за всичко. Тук трябва да вмъкнем, че Част от историите в сюжета пък са взети директно от живота на създателя на сериала Фил Роузентал и съпругата му Моника Хоран, която участва като Ейми (съпругата на Робърт). Могат да бъдат дадени още много примери – вечните „Приятели“, Гувернантката Франи, Али Макбийл, Бъфи (убийцата на вампири) , главните актьори от „Женени с деца“, „Ало, ало“, че дори и „Дързост и красота“. Тепърва има и актьори, за които ще следим зорко дали ще надскочат славата на героите си, като звездите от кървавата сага с феноменална слава „Игри на тронове“. Независимо дали им харесва, или не, част от българските актьори още се славят с репутацията на мутри. Разбира се, това е оправдано, имайки предвид големия успех на „Под прикритие“. Благодарение на поредицата и до ден днешен феновете наричат родните знаменитости Иво Андонов (Захари Бахаров) , Джаро (Михаил Билалов) , Куката (Мариан Вълев) и Косъма (Александър Сано). Това важи и за Милото от „Седем часа разлика“ или казано иначе казано - директорът на Сатиричния театър Калин Сърменов.", "date": "2019.10.26", "title": "Успешна роля или клеймо за цял живот"}
{"url": "https://www.monitor.bg:443/bg/a/view/standard-end-puyrs-vdigna-kreditnija-rejting-na-gyrcija-178997", "text": "Международната рейтингова агенция Стандард енд Пуърс (Standard&Poor's) повиши кредитния рейтинг на Гърция до ниво BB- (лат. букви) с положителна перспектива, като прогнозира, че е възможно допълнително покачване през следващата година, предаде Асошиейтед прес. Рейтинговата агенция уточни, че ново увеличение на кредитния рейтинг на Гърция ще зависи от продължаването на изпълнението на икономическите реформи от дясноцентристкото правителство и от намаляването на уязвимостта на гръцките банки от големия дял на необслужваните кредити.  Решението си да повиши рейтинга на Гърция вчера Стандард енд Пуърс мотивира с понижаване на рисковете пред гладкото изпълнение на държавния бюджет и премахването на ограниченията върху банковите депозити и капиталовите потоци.", "date": "2019.10.26", "title": "Стандард енд Пуърс вдигна кредитния рейтинг на Гърция"}
{"url": "https://www.monitor.bg:443/bg/a/view/tazi-nosht-mestim-strelkite-chas-nazad-178990", "text": "В 4 часа сутринта утре на 27 октомври връщаме часовниците с час назад и преминаваме към зимно часово време. Към лятно часово време ще се върнем на 29 март 2020 година. В България местенето на стрелките на есен и на пролет започва да се прилага през 1979 година, а в Европа - от 1916 година. От 2002 година насам зимното часово време в ЕС започва в последната неделя от октомври и завършва в последната неделя от март. Различните държави не са единодушни относно това дали има нужда от зимно и лятно часово време. Има страни, които желаят да преустановят тази практика. Причините са, че икономическият ефект от тези промени е незначителен, а много хора се оплакват от здравословни проблеми. През март Европейският парламент подкрепи предложение за прекратяване на смяната на сезонното часово време през 2021 г., съобщават от законодателния орган. 2021 г. може да бъде последната година на смяна на сезонното часово време в Европейския съюз. Миналата година допитване показа, че 51% от българите искат лятно часове време. За зимното часово време пък своя глас дадоха 38% от българите.", "date": "2019.10.26", "title": "Тази нощ местим стрелките час назад"}
{"url": "https://www.monitor.bg:443/bg/a/view/dimitrovden-e-178989", "text": "Българската православна църква почита днес паметта на Свети Великомъченик Димитрий Мироточец. Църковният празник е наричан от народа Димитровден. Димитрий се родил в трети век в Солун. Баща му бил градоначалник. Когато Димитрий поотраснал и можел да разбира истината, родителите му го въвели в молитвената стая и започнали да го учат на вярата в Господ Исус Христос. Повикали свещеник и го кръстили Димитрий.  След кончината на родителите си, Димитрий заел висок военен пост и получил заповед да преследва християните. Вместо това той ги покровителствал. На връщане от поход на Изток император Максимилиан спрял в Солун и поискал Димитрий да се откаже от вярата в Христа, но увещанията били напразни. Хвърлили го в тъмница. Димитрий загинал мъченически през 306 година - прободен с копие. Християните запазили мощите на светеца. След като гоненията били прекратени, над лобното място и на гроба на Свети Димитрий в Солун бил построен малък храм. При него ставали много чудеса. По-късно храмът бил разширен и тогава намерили нетленните останки на мъченика, от които потекло благовонно миро. За мироточивите му мощи се говори в паметници от десети век. Свети Димитрий много пъти спасявал Солун от вражески нападения. Той бил почитан още от онези времена в Тракия и в Македония. По-късно българите и гърците започнали разпалено да си оспорват \"покровителството на небесния стратег Свети Димитрий от Солун\". Заради славянския му произход от древни времена всички славянски народи честват светеца. Българите и сърбите го почитат като патрон на цялото славянство.  Днес мощите на Свети Димитрий се съхраняват в едноименната базилика в Солун, издигната на лобното му мястото, а светецът се почита като покровител на Солун. В деня на неговата памет в града се стичат поклонници от цял свят. Името на Свети Димитрий е свързано и с историята на българския народ. През 1185 година, по време на двувековното византийско робство, братята боляри Асен и Петър обявили в Търновград, че не признават повече византийската власт. Това станало на 26 октомври, на храмовия празник на построената от тях църква, наречена на Свети Димитрий. Закриляни от него, въстаниците довели борбата за независимост и възстановяване на българската държавност до успешен край. Народният култ към Свети Димитрий го представя като по-голям брат близнак на Свети Георги. Широко разпространена е поговорката \"Свети Георги лято носи, а Свети Димитър - зима\". В народния календар празникът на Свети Димитър бележи поврата в годишното време и началото на зимата. Според поверията в полунощ срещу празника на Свети Димитър небето се отваря, след което се очаква и първият сняг. На 26 октомври завършва и традиционният период - от Гергьовден до Димитровден, за наетите сезонни работници - пастири и ратаи. Работодателите се разплащат с работниците си. Затова и празникът на Свети Димитър се нарича още Разпус.  На Димитровден се приготвят различни ястия от птици и зеленчуци.", "date": "2019.10.26", "title": "Димитровден е!"}
