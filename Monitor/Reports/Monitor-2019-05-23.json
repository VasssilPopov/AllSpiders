{"url": "https://www.monitor.bg:443/bg/a/view/beyr-grils-vleze-v-maturata-po-anglijski-166005", "text": "Телевизионният водещ на научно-популярни предавания Беър Грилс и сготвената от него жаба при заснемането на един от филмите му в Рила през 2017 г. влязоха в упражненията за слушане в тазгодишната матура по английски език. Най-обсъжданата тема след изпита от зрелостниците пък се оказа сумата на глобата, която отнесе вечно оцеляващия авантюристът. Общо 40 484 се явиха на матурата днес. За първи път най-много ученици бяха избрали да се явят на английски – 14 494. Голяма част от тях обаче не останаха доволни от изпита и смятат, че нивото му е твърде завишено. „След днеска се усъмних, че знам английски...“, „Официално си късам всички сертификати на Cambridge, IELTS и TOEFL“, „Супер сложната матура C2 ниво с неточна информация и отговори!“, гласяха само част от коментарите на зрелостниците във фейсбук, след като от образователното министерство публикуваха отговорите. Учениците заляха с оплаквания страницата на просветното ведомство и дори замислят да се вдигнат на бунт. „Трябва официално писмо до МОН. Заедно с петицията. Тази матура трябва да се анулира!“, опита да организира един от потребителите всички явили се и недоволни зрелостници. Вторият най-желан предмет бе биология и здравно образование, на който се явиха 10 441 абитуриенти. На трето място по избор сред зрелостниците пък бе географията. 5 682-ма трябваше да направят писмена разработка на тема „Характеристика на Северен централен регион“. Зам.-образователният министър Таня Михайлова отбеляза, че подалите заявление за матурата по математика са повече спрямо предходната. „Макар и малко се наблюдава засилване на интереса към този предмет“, коментира тя при тегленето на варианта на изпита. По време на матурата бяха анулирани само пет изпитни работи заради преписване. Трима от нарушилите правилата са полагали изпит по география и икономика в Ружинци, Петрич и Каварна. По един случай е регистриран в София и Самоков на изпитите по английски език и философски цикъл. Така преписвачите на тазгодишните матури стават общо 16, след като на изпита по български език и литература бяха залови 11 зрелостници.", "date": "2019.05.23", "title": "Беър Грилс влезе в  матурата по английски "}
{"url": "https://www.monitor.bg:443/bg/a/view/grigor-sreshtu-tipsarevich-na-starta-v-rolan-garos-166007", "text": "Григор Димитров ще започне участието си на \"Ролан Гарос\" срещу добре познат съперник - сръбският ветеран Янко Типсаревич. Потенциален негов противник във втори кръг е Марин Чилич, стига хърватинът да не допусне изненада срещу Томас Фабиано. Гришо и Типсаревич имат шест мача помежду си, като 34-годишният сърбин води с 4:2 победи. За последно те се срещнаха в предишния турнир от „Големия шлем“ през този сезон - Откритото първенство на Австралия, като Гришо стигна до победата в четири сета. В момента Типсаревич се намира под №317 в ранглистата, като преди началото на тази седмица имаше само шест мача в ATP тура през сезона - три загуби и три победи. Типсаревич, подобно на Григор, взе участие на турнира в Женева, където в първи кръг победи Петер Гойовчик за четвъртата си победа през сезона, но във втория кръг загуби в два сета от боливиеца Хюго Делиен. За Григор Димитров това ще бъде девето участие на \"Ролан Гарос\", като той е бил по-назад в ранглистата спрямо сега само при първите си две участия. През миналата година българинът достигна до трети кръг, където загуби от Фернандо Вердаско.", "date": "2019.05.23", "title": "Григор срещу Типсаревич на старта в „Ролан Гарос“"}
{"url": "https://www.monitor.bg:443/bg/a/view/32-ryst-na-turistite-v-borovec-za-poslednata-zima-166001", "text": "Туристите, отседнали в местата за настаняване с 10 и повече легла в \"Боровец\" през изминалия зимен сезон, нарастват с 32 процента спрямо година по-рано. През периода декември 2018 - март 2019 броят на нощувките е повече от 313 хил., а постъпленията от тях надвишават 18,8 млн. лв., отчитайки увеличение от 7,6 на сто в сравнение с предходния зимния сезон. Това заяви министърът на туризма Николина Ангелкова по време на среща с туристическия бранш в Самоков, съобщиха от пресцентъра на ресорното ведомство. През този зимен сезон общият брой туристически посещения на чужденци в България е повече от 1,631 млн., като се отчита минимален спад от 1,3 на сто спрямо предходния сезон. Въпреки това броят на реализираните нощувки се увеличава. Само в област София в местата с 10 и повече легла реализираните нощувки са близо 807 хил., с ръст от 8,7 на сто. Това е тенденция, която се опитваме да постигнем - удължаване на престоя на чуждестранните посетители в страната, коментира министър Ангелкова. Тя посочи още, че данните показват устойчивост и увеличаване на престоя на чуждите туристи у нас. Основната ни цел е да превърнем България в целогодишна туристическа дестинация и бих искала да благодаря на всички, които полагат усилия и ни помагат това да стане факт, каза министърът. Приоритет в работата на ведомството е намаляване на административната тежест за бизнеса и гражданите. Министерството на туризма е предложило изменения в Закона за туризма, които са били приети през миналата година и с тях отпадат 19 вида документи, а сега се правят промени и в Наредбата за изискванията към местата за настаняване и заведенията за хранене и развлечение. С тях ще отпаднат изисквания, които вече не намират приложение и отчитайки дигитализацията и новите технологии, няма необходимост от тях. Продължава и поетапното въвеждане на Единната система за туристическа информация /ЕСТИ/. Системата вече работи, много общини въвеждат информация, а за да сме сигурни, че всяко лице ще спазва задълженията си по закон, сме предвидили и сериозни административно-наказателни санкции, е обяснила министърът. Налагането им ще започне от 1 октомври, когато изтича гратисният период за включване в ЕСТИ. Туризмът е хоризонтална политика и е важно всички заинтересовани страни да работят съвместно, като по този начин се гарантира напредъкът на един от водещите икономически сектори. Изключително е важно за развитието на сектора е достъпността и искам да ви уверя, че това е изключителен приоритет и за премиера Борисов, и за цялото правителство, е отбелязала Ангелкова. \"През последните две години доста от ключовите пътни отсечки, свързани с националните курорти, туристически атракции и забележителности са включени в различни програми за изграждане или рехабилитация. Преди три седмици започна рехабилитацията на първокласния път между Самоков и Дупница. Работи се по други приоритетни трасета, които свързват Самоков с \"Боровец\" и със селата Белчин, Доспей и Драгушиново. Следя тези важни пътни отсечки, защото те са ключови за развитието на курорта\", е обяснила министър Ангелкова.", "date": "2019.05.23", "title": "32% ръст на туристите в \"Боровец\" за последната зима"}
{"url": "https://www.monitor.bg:443/bg/a/view/natfiz-razdade-nagradite-naj-naj-naj-166002", "text": "Днес в Националната академия за театрално и филмово изкуство се състоя тържествената церемония по дипломирането на абсолвентите от Випуск 2019, която бе посветена на 100-годишнината от рождението на големия режисьор и педагог проф. Сашо Стоянов. Близо 140 бакалаври и магистри преминаха по „червения килим“ на НАТФИЗ „Кръстьо Сарафов“. Ректорът проф. д-р Станислав Семерджиев приветства гостите, сред които – зам.-министъра на културата Румен Димитров, зам.-кмета на Столична община доц. д-р Тодор Чобанов, председателя на Постоянната комисия по образование, култура, наука и културно многообразие към СОС Малина Едрева, директори на столични и извънстолични театри и др. След встъпителната реч на проф. д-р Семерджиев последва обявяването на наградите на НАТФИЗ „Най-Най-Най“ - първия отличителен знак в професионалното развитие на абсолвентите. В 15-ото юбилейно издание на приза номинациите се оказаха общо 36. Отличията – статуетка и грамота, бяха връчени в единадесет категории. Дария Димитрова, Мартина Георгиева и Христина Джурова получиха приза „Актриса за драматичен театър“, а Велизар Емануилов и Кирил Недков - „Актьор за драматичен театър“. Алеко Дишлиев и Свилена Николова станаха „Най-Най-Най“ в категория „Танцов театър“. Дияна Георгиева и Мартин Пашов отнесоха наградите „Актриса за куклен театър“ и „Актьор за куклен театър“. Кристина Беломорска взе статуетката „Режисьор за драматичен театър“. Ваня Плачкова получи за „Сценография за куклен театър“, Габриела Кърджилова – за „Сценичен и екранен дизайн“, а Сияна Недялкова – за „Театрознание и театрален мениджмънт“. Тази година носители в категории „Най-добро представление в Театър НАТФИЗ“ и „Най-добро представление в Куклен театър НАТФИЗ“ станаха четири спектакъла – „Хора с куфари“ от Ханох Левин, в постановка на Мартин Каров, „Черна дупка“ от Горан Стефановски, в постановка на проф. Иван Добчев, „Papas in motion“ от Роналд Рудол, в постановка на проф. д-р Атанас Атанасов и „Таласъмът Тропалан“ от Янко Митев, в постановка на Тодор Вълов. Представленията ще бъдат показани на няколко столични сцени, съответно „Хора с куфари“ на 27 май в Народен театър „Иван Вазов“, „Papas in motion“ на 6 юни и „Черна дупка“ на 7 юни в Театър НАТФИЗ. На финала проф. д-р Станислав Семерджиев връчи наградите на 16-те отличници от Випуск 2019, след което абсолвентите получиха своите дипломи от декана на факултет „Сценични изкуства“ проф. Пламен Марков, декана на факултет „Екранни изкуства“ доц. Любомир Христов и от ръководителите на завършващите класове – проф. д-р Атанас Атанасов, проф. Иван Добчев, доц. Майя Енчева и проф. д-р Петя Цветкова.  ", "date": "2019.05.23", "title": "НАТФИЗ раздаде наградите „Най-Най-Най“"}
{"url": "https://www.monitor.bg:443/bg/a/view/balkan-izravni-finalnata-serija-s-levski-lukojl-166008", "text": "„Балкан“ (Ботевград) изравни финалната серия в НБЛ до 1-1, след като надделя над „Левски Лукойл“ в изключително оспорван и драматичен мач, триумфирайки със 105:99 след продължение в столичната зала \"Универсиада\". Вицешампионите заличиха изоставане от 10 точки след първото полувреме, за да поведат от своя страна с двуцифрен актив. В крайна сметка и те допуснаха срив във финалните минути и всичко се реши след продължение, завършило с триумф за ботевградчани. Брендън Браун с 30 точки (5/7 от тройката) бе над всички за победителите, а Павлин Иванов реализира 20 точки за „Балкан“. Микейл Хопкинс остана с 16, Венцислав Петков с 13, а Александър Гаврилович с 10. Христо Захариев изигра фантастичен мач за „Левски Лукойл“ - 26 точки, 8 борби и 6 отнети топки. Патрик Рембърт добави 21 точки, а Деян и Калоян Иванови вкараха по 11 точки всеки. Третата финална среща е в \"Арена Ботевград\" в понеделник.  ", "date": "2019.05.23", "title": "„Балкан“ изравни финалната серия с „Левски Лукойл“"}
{"url": "https://www.monitor.bg:443/bg/a/view/shte-uspee-li-krajnata-desnica-na-evroizborite-165943", "text": "Изборите за Европейски парламент никога не са пораждали толкова трепетно очакване, като мнозина предричат, че тазгодишният вот, който започна на 23 май ще отбележи епохален момент за евроскептичното крайнодясно движение, коментира АП. Залогът на изборите, които продължават до неделя и се произвеждат във всички 28 страни членки на Европейския съюз, никога не е бил толкова голям. Традиционните европейски политически политически семейства - десноцентристката Европейска народна партия (ЕНП) и левоцентристкият Прогресивен алианс на социалистите и демократите (ПАСД) - вероятно ще загубят част от влиянието си и ще се изправят срещу най-голямото си предизвикателство досега от страна на групата от популистки, националистически и крайнодесни партии, които са решени да изземат властта от ЕС в полза на собствените си правителства.     Този сблъсък на основни ценности - между идеите за по-обединена и по-разделена Европа - изправи континента пред исторически кръстопът. Френският президент Еманюел Макрон, привърженик на лагера за по-тясна интеграция, казва, че предизвикателството на евроизборите тази седмица е да \"не се отстъпва пред коалиция, целяща разрушение и дезинтеграция\", която ще поиска да наруши единството, върху което се гради ЕС през последните шест десетилетия. Срещу Макрон и традиционните партии в Европа се изправят италианският вътрешен министър Матео Салвини, унгарският премиер Виктор Орбан, лидерката на френската крайна десница Марин Льо Пен и цял куп други популисти, десни и крайнодесни лидери, които обещават да разтърсят из основи европейския политически пейзаж. Националистически ръководители от 11 държави от ЕС застанаха един до друг в Милано миналия уикенд - демонстрация на единство, немислима през минали години за група, за която някога бе смятано, че заема европейската политическа периферия. На срещата Салвини обяви, че \"екстремистите са в Брюксел\", дома на институциите на ЕС, заради това, че искат да запазят статуквото. \"Трябва да направим всичко необходимо, за да освободим тази страна, този континент, от незаконната окупация, организирана от Брюксел\", каза Салвини.     Европейските крайнодесни и националистически партии се надяват да повторят това, което направи президентът Доналд Тръмп на изборите в САЩ през 2016 г., и онова което постигнаха привържениците на Брекзит на референдума за напускане на ЕС. То е да подкопаят сегашните власти, да стоварят критиките си върху онези, които смятат за изолиран елит, и да предупредят за мигрантите, които се струпват по границите на Европа, готови да откраднат работните места и културата на континента. Застанала до Салвини, Льо Пен обеща, че крайната десница \"ще извърши исторически подвиг\", като каза, че тя може да стане втората по големина политическа група в ЕП. Прогнозите сочат, че това все още е прекалено амбициозна задача. Проучванията, публикувани от ЕП този месец, показват, че десноцентристката ЕНП ще загуби 37 от 217-те си места, а местата на левоцентристкия ПАСД ще намалеят от 186 на 149. Що се отнася да крайната десница и националистите от групата \"Европа на нациите и свободите\", прогнозите са те да спечелят 62 места при 37 сега. Подобна статистика може да стане неактуална още в понеделник, ако националните партии започнат да се присъединяват към други паневропейски политически групи в 751-местния ЕП, който заседава едновременно в Брюксел и френския град Страсбург. Националистическата партия ФИДЕС на Орбан сега е в редиците на ЕНП, но нейното членство е замразено заради антиевропейските й позиции и яростната антимигрантска риторика. Унгарския премиер обаче може преспокойно да се прехвърли след евроизборите към новата радикално дясна група, която вероятно ще бъде създадена от Салвини, Льо Пен и други националистически лидери.     За много от половиния милиард граждани на ЕС спомените за Втората световна война са избледнели, а ролята му в опазването на мира за период от 75 години, подвиг за който спечели Нобелова награда, е пренебрегвана. При това Европа бе разтърсена от финансовата криза преди едно десетилетие и се бори с дългогодишна дългова криза, при която страни като Гърция, Ирландия, Португалия и Кипър минаха през спасителни планове и преживяха рецесии, орязали доходите на милиони граждани. Високите данъци, стагниращите заплати и пропастта между богати и бедни в Европа все още са болезнен въпрос, изпъкващ сега с ежеседмичните протести на френските \"жълти жилетки\", настояващи за по-голямо подпомагане на изпадналите в затруднено положение работници. Страните от ЕС също така не успяха да изковат общ подход към имиграцията, създаваща напрежение вътре в блока, а неговото безсилие бързо да възпре мигрантския поток през 2015 г. доведе до нарастване на подкрепата за крайнодесни и националистически партии. \"Имаме криза на Европейския съюз. Това е факт\", призна Макрон. Според експерти той е прав. \"Има много хора, които се страхуват, че нещата вероятно се движат в грешна посока или вече са отишли в грешна посока\", каза Янис Емануилидис от мозъчния тръст Център за европейска политика в Брюксел и добави: \"Това е смесица от несигурност в множество сфери, която в крайна сметка тласка хората към онези, които предлагат лесни решения\".   От първите избори за ЕП през 1979 г. законодателният орган бавно се промени от беззъба организация, в която застаряващи политици получават добре платена работа преди пенсионирането си, към влиятелна сила с реална власт за взимане на решения. В началото ЕС основно регулираше селското стопанство, но сега води международна търговска политика от името на всичките си членове и дори въвежда валутни правила за 19-те страни, които използват единната валута - еврото. Самият ЕП влияе върху ежедневието на европейците по хиляди начини: чрез намаляване таксите за роуминг на мобилните телефони, чрез налагане на правила в областта на безопасността и човешкото здраве за индустриални сектори, вариращи от химическа промишленост и енергетиката през автомобилостроенето до хранителна промишленост, чрез подпомагане на земеделието, реформиране на авторското право и опазване на околната среда. Тази седмица няма да има трансгранични избори, а само национални гласувания в 28 страни. Всяка страна членка има определен брой места в ЕП според броя на населението си. Кипър, Люксембург и Малта получават най-малко места - по шест, а страната членка на ЕС с най-многобройното население, Германия - 96. Досега евроизборите протичаха вяло. Избирателната активност падна до 42,6% през 2014 г., но е доста вероятно това да се промени тази година.     Проевропейският лагер казва, че засилването на интеграцията е от основно значение за оцеляването на ЕС в един глобализиращ се свят. Евроскептиците заявяват, че това отнема от националната идентичност, доколкото все повече решения се взимат от европейските институции в Брюксел. При това дори някои консерватори от мейнстрийма могат да имат евроскептични тежнения. Чешкият политик Ян Забрадил, водещ кандидат на Алианса на европейските консерватори и реформисти, е сред онези, които искат да бъде върнат по-голям контрол в европейските столици. \"(Искаме) ЕС с намален обсег, един съюз, който да е гъвкав, децентрализиран\", каза Забрадил и добави: \"(ЕС) който уважава националните правителства и сътрудничи с тях, който не воюва с тях, не им заповядва и не ги поучава\". От страна на проевропейския лагер в свят, в който едновременно Китай, САЩ и Русия показват политически и икономически мускули, Макрон призовава избирателите да помислят за силата и единството, които произтичат от 28-те по-малки страни, работещи заедно. \"Ако фрагментирате Европа, няма шанс за по-силна Европа. Съединението прави силата\", каза Макрон.", "date": "2019.05.23", "title": "Ще успее ли крайната десница на евроизборите?"}
{"url": "https://www.monitor.bg:443/bg/a/view/hamiltyn-nedostijim-i-v-monako-165982", "text": "Люис Хамилтън с \"Мерцедес\" беше недостижимо бърз в двете свободни тренировки за Гран при на Монако, 6-и кръг от шампионата на Формула 1. Петкратният шампион записа 1:11,118 минути в най-добрия от 40-те си тура по легендарното улично трасе във втория сеанс и остави на 0,081 сек. зад себе си своя съотборник Валтери Ботас. Трети, на 0,763 сек. се нареди Себастиан Фетел с \"Ферари\", следван от Пиер Гасли с \"Ред Бул\", Александър Албън с \"Торо Росо\" и Марк Верстапен с \"Ред Бул\". В сутрешната сесия Хамилтън въртя цели 46 обиколки и закова хронометъра на 1:12,106 мин. в най-добрата. Втори стана Верстапен, по-бавен с 0,059 сек., а след тях бяха Ботас, на 0,072, Шарл Льоклер с \"Ферари\", на 0,361, Фетел - на 0,717 и Гасли - на 1,064. Местният любимец - монегаскът Льоклер, се оплака няколко пъти от болида и не успя да зарадва сънародниците си. В тима на \"Ферари\" заложиха следобед на две серии с меките гуми \"софт\", докато в \"Мерцедес\" избраха \"медиум\" и бяха много по-бързи. Карлос Сайнц с \"Макларън\" не записа бърза обиколка сутринта и загуби много време заради проблеми със зареждането на батериите за хибрида. Следобед обаче завъртя 46 тура и беше 13-и, на 1,301 сек. зад Хамилтън. Кевин Магнусен и Ромен Грожан с \"Хаас\" пък видяха черни флагове в първия сеанс, след като от бокса загубиха радиовръзка с тях, както и показателите за телеметрията. Организаторите ги спряха, за да се оправят гафовете.", "date": "2019.05.23", "title": "Хамилтън недостижим и в Монако"}
{"url": "https://www.monitor.bg:443/bg/a/view/zapali-se-lokomotiv-na-vlaka-ot-sofija-za-gorna-orjahovica-166010", "text": "Запалил се е локомотив на влака, пътуващ от София за Горна Оряховица, след гара \"Роман\", потвърдиха за NOVA от БДЖ. Влакът е тръгнал от столицата в 18.00 часа. Пътниците са евакуирани. На място преди минути е пристигнала и пожарна. От държавните железници допълниха, че около 19:50 ч. в участъка между гарите Роман и Кунино локомотивната бригада на бързия влак забелязал дим, излизащ от машинното отделение на локомотива. Машинистите своевременно са предприели действия за спиране на влака, като са задействали автоматичната пожарогасителна система и са използвали наличните пожарогасителни средства. Подаден е сигнал до Национална служба „Пожарна безопасност и защита на населението”, които са изпратили противопожарни екипи на място да обезопасят локомотива. В пътническата композиция пътуват около 300 пътника, които са изведени на разстояние от влака със съдействието на превозния персонал поради съображения за сигурност. От гара Мездра е осигурен друг локомотив, който да обслужи влака. Извънредното спиране на бързия влак от София за Горна Оряховица в участъка Роман и Кунинo по никакъв начин не е застрашило живота и здравето на пътниците и превозния персонал.", "date": "2019.05.23", "title": "Запали се локомотив на влака от София за Горна Оряховица"}
{"url": "https://www.monitor.bg:443/bg/a/view/italija-ni-podkrepja-za-evrozonata-i-shengen-165999", "text": "Италия ни подкрепя за еврозоната и Шенген. Това стана ясно по време на срещата на парламентарния шеф Цвета Караянчева с председателя на Сената на Италия Мария Алберти Казелати. Двете проведоха среща малко след пристигането на българската делегация, водена от Караянчева в Рим. По време на разговора Караянчева отбеляза доброто сътрудничество и диалог между парламентаристите на двете страни и изрази надежда то да продължи да се задълбочава. “Несъмнено контактите между представителите на Групите за приятелство в законодателните институции на България и Италия са важен фактор за развитието на двустранните ни отношения”, посочи тя. Двете са обсъдили и темата за миграцията както и за сътрудничеството между България и Италия, както и предстоящите избори за Евопейски парламент. “Италия подкрепя темата за Западните Балкани, която поставихме на дневен ред през Българското председателство. Говорихме за европейската финансова рамка и за това каква Европа искаме. Основната ни тема беше за инвестициите в България, защото имаме възможността да предложим компетентна работна ръка на италианските инвеститори”, обясни след срещата Караянчева. Днес тя ще бъде на аудиенция при папа Франциск. В състава на делегацията са председателят на Групата за приятелство България – Италия и на Комисията по европейските въпроси и контрол на европейските фондове Кристиан Вигенин и народните представители от Групата за приятелство Младен Шишков, Павел Шопов, Симеон Симеонов и Албена Найденова.", "date": "2019.05.23", "title": "Италия ни подкрепя за еврозоната и Шенген"}
{"url": "https://www.monitor.bg:443/bg/a/view/etyr-nakaza-slavija-i-shte-igrae-za-liga-evropa-s-levski-166009", "text": "\"Етър\" спечели с 2:0 плейофа срещу \"Славия\" и се класира за баража за Лига Европа, където ще срещне \"Левски\". \"Виолетовите\" бяха по-добри днес и закономерно се поздравиха с краен успех в двубоя с \"белите\". Момчетата на Златомир Загорчич имаха аванс от един гол след първата среща в София, но нещата се преобърнаха на стадион \"Ивайло\". Яни Пехливанов откри резултата с изстрел отблизо в 23-ата минута. В 37-ата минута Милчо Ангелов направи 2:0. Преди началото на мача домакините почетоха легендата на българския футбол Красимир Балъков, който изведе \"болярите\" за последен домакински мач. Както е известно, героят от САЩ'94 ще поеме националния отбор през юни и това бе последен негов двубой начело на \"Етър\" на стадиона във Велико Търново. Бала получи свои снимки в рамка и аплодисментите на публиката. \"Болярите\" излизат срещу \"Левски\" на 28 май от 20 ч. на \"Герена\".", "date": "2019.05.23", "title": "\"Етър\" наказа \"Славия\" и ще играе за Лига Европа с \"Левски\""}
{"url": "https://www.monitor.bg:443/bg/a/view/masirana-evroakcija-konfiskuvat-1600-banditski-avtomobila-165928", "text": "Командването на карабинерите във Венеция предприе масирана международна операция в 10 европейски страни за конфискацията на 1600 леки автомобила на обща стойност 13 млн. евро. Според римския всекидневник „Република“ в невижданата до сега на Стария континент и кооридинирана от „Европол“ акция участват активно полицаи от Австрия, България, Германия, Испания, Полша, Румъния, Швейцария, Франция и Унгария. Собственици на всичките коли, от най-обикновените до свръх луксозните, ако се вярва на написаното в техните талони били... шестима мургави и нищо не подозиращи просяци от нашата северна съседка! Действителният притежател на автомобилите обаче била мощна румънска банда от 40 цигани, които през последните години се били специализирали в обири на апартаменти, къщи и вили в Северна Италия, Испания и Швейцария. До този извод стигнали карабинерите във Венеция благодарение на разследването, направено в течение на цяла година от тях и с помощта на колегите им от цитираните по-горе страни от ЕС. Предпочитаните жертви на престъпниците – роми били възрастни пенсионери, които живеели сами и които изнудвали с побоища да им кажат къде си държат парите и скъпоценностите. Предпочитали златните бижута с диаманти и рубини, свръх скъпите швейцарски часовници като например „Ролекс“, посягали и на качествени лаптопи, понякога задигали също така нови маркови дрехи. По време на разследването били събрани доказателства за извършени от бандата 102 обира и кражби с взлом, при които били задигнати пари и ценности за няколко десетки милиона евро. Разбира се, 1600 – те коли били използвани и за други незаконни и печеливши далавери като трафик на бели робини, превоз на мигранти и т.н. След всяка акция автомобилите били старателно укривани в гаражи на ятаци в Италия, Испания и Румъния, където престоявали известно време и след това били пускани отново в действие. Едновременно с предприетата конфискация на колите италианската полиция арестува по разпореждане на прокуратурите във Верона и Венеция десетима членове на ромската банда, сред които има двама малолетни. В навечерието на акцията във Великобритания и Испания пък са били закопчани няколко други цигани от престъпното сдружение. Срещу тях са отправени обвинения за кражби с взлом, обири, нанасяни на побоища на беззащитни хора, фалшифициране на документи и др.  ", "date": "2019.05.23", "title": "Масирана евроакция: Конфискуват 1600 бандитски автомобила"}
{"url": "https://www.monitor.bg:443/bg/a/view/kachiha-maturata-po-ruski-ezik-snimki-165989", "text": "Матурата по руски език и отговорите към нея са качени на сайта на образователното министерство. Явилите се на изпита трябваше да се справят с 3 модула. Първият 30 затворени тестови задачи. Вторият 20 въпроса към два текста и попълване на правилната форма на изброени думи в текст. Третия модул пък бе съчинение на една от следните теми: Лучшая профессия или  Иностранный язык – это путь в новый мир", "date": "2019.05.23", "title": "Ето отговорите на матурата по руски език (СНИМКИ)"}
{"url": "https://www.monitor.bg:443/bg/a/view/kachiha-maturata-po-fizika-snimki-165984", "text": "Матурата по физика и астрономия е качена на сайта на образователното министерство. Зрелостниците трябваше да се справят общо с 50 задачи. Първите 40 бяха със затворени отговори и всеки правилен носи 1,5 точки. За останалите 10 явилите се трябваше да напишат верните отговори, след като решат задачите.", "date": "2019.05.23", "title": "Качиха матурата по физика (СНИМКИ)"}
{"url": "https://www.monitor.bg:443/bg/a/view/razrazi-se-plakatna-vojna-gerb-obvini-bsp-v-manipulacii-165988", "text": "Партиите спазиха традицията, впускайки се в плакатна война преди вота. Структурата на ГЕРБ в Габрово подаде жалба в РИК срещу БСП, като обвинява червените в манипулация, целяща заблуда сред симпатизантите на партията, която да доведе до пускането на бюлетина в тяхна полза, вместо за оглавяваната от Мария Габриел листа. Сходна жалба, подкрепена от снимков материал е входирана и в районната комисия в Първомай. Там също като в Габрово местата върху разлепените от ГЕРБ предизборни плакати с изписания номер на партията в бюлетината, били покрити с лепенки с номера на БСП. „Когато една партия, участваща в изборите, няма политически аргументи, тя прибягва до некоректни, незаконосъобразни и манипулативни действия. Ако БСП осъзнават, че кандидатите на ГЕРБ са по-добри, по-подготвени за евродепутати от техните, то могат да ги подкрепят чрез гласуване на 26 май, а не като лепят стикери с номера на БСП върху плакатите на ГЕРБ“, коментира общинският шеф на ГЕРБ в Габрово Добромир Проданов. В Първомай пък ГЕРБ алармира също така, че червените купуват гласове като посещават събрания на граждански организации и предлагат пликове със суми до 300 лв. Междувременно стана ясно, че премиерът и лидер на ГЕРБ Бойко Борисов ще участва в петък в Мюнхен в заключителното предизборно събитие на кандидата на ЕНП за председател на ЕК Манфред Вебер. Той ще бъде придружаван от водача на листата на партията за евровота в неделя Мария Габриел. Освен Борисов, който държи реч, на форума са поканени и канцлерите на Германия и Австрия Ангела Меркел и Себастиан Курц, премиерът на Хърватия Андрей Пленкович, както и шефът на ЕП Антонио Таяни, съобщиха от ГЕРБ.", "date": "2019.05.23", "title": "Разрази се плакатна война, ГЕРБ обвини БСП в манипулации"}
{"url": "https://www.monitor.bg:443/bg/a/view/kachiha-otgovorite-na-maturata-po-ruski-ezik-snimki-165990", "text": "Матурата по италиански език и отговорите към нея са качени и зрелостниците могат да проверят колко точки са изкарали. Зрелостниците трябваше да се справят общо с 50 тестови задачи в първите два модула. В третият пък имаха 120 минути, за да отговорят на въпроси към текст и да напишат есе.", "date": "2019.05.23", "title": "Качиха отговорите на матурата по италиански език (СНИМКИ)"}
{"url": "https://www.monitor.bg:443/bg/a/view/avva-obeshtavat-novi-pesni-prez-septemvri-i-oktomvri-165986", "text": "Точно по това време преди 45 години шведската група АВВА спечели песенния конкурс „Евровизия“ с парчето си Waterloo. Любопитно е, че тогава Великобритания не дава нито 1 точка на „Ватерло“, но така или иначе успехът за Агнета Фелтскуг, Бьорн Улвеус, Бени Андершон и Ани-Фрид Люнгста идва незабавно и квартетът покорява музикалните класации по целия свят, създавайки хит след хит. Активната им кариера продължава по-малко от десетилетие – от 1974 до 1982 г., но четиримата оставят ярка следа в попмузиката и, макар да поемат по различни пътища, поддържат жив интереса на феновете си, включително и от новите поколения, като създават и продуцират спектакъл, вдъхновен от най-известните им песни – Mamma mia!, превърнал се в суперуспешен мюзикъл в театъра, а по-късно и в киното. В социалните мрежи АВВА припомнят победата си на „Евровизия“ и отбелязват 20-годишнината на мюзикъла Mamma mia!, чиято световна премиера е в Лондон през пролетта на 1999 г. В британската столица той още се играе, а на Бродуей в Ню Йорк се задържа в продължение на 14 години. В лондонския театър „Новело“ на финала на юбилейното представление Бени и Бьорн приеха бурните аплодисменти лично, а към тях на сцената се присъединиха продуцентката Джуди Краймър, режисьорката Филида Лойд и драматургът Катрин Джонсън, които Улвеус нарече „три ангела“. По повод на важните годишнини мъжката половина от незабравимата група обеща нови песни на АВВА през септември и октомври. След дълга пауза квартетът извади 2 нови парчета и през пролетта на миналата година. Сега се говори и за виртуално турне на групата с дигитални образи на четиримата, което да оповести символичното им събиране. За изработката на дигиталните аватари ще е нужно време, обяснява Улвеус пред датския таблоид Ekstra Bladet, обявявайки заглавието на една от бъдещите песни - I still have faith in you. Над 61 милиона зрители по целия свят са гледали досега мюзикъла, част от тях – и в България, тъй като миналия сезон акад. Пламен Карталов постави Mamma mia! в Софийската опера.  ", "date": "2019.05.23", "title": "АВВА обещават нови песни през септември и октомври"}
{"url": "https://www.monitor.bg:443/bg/a/view/proverjavat-golemi-vei-ta-za-skyp-tok-165998", "text": "Големи производителите на зелена енергия, сред които може да попаднат и централите на Иво Прокопиев, ще бъдат проверявани за скъп ток. Това стана ясно след срещата днес в министерството на енергетиката на протестиращите от малки ВЕИ-та, част, от които вече са фалирали, с министър Теменужка Петкова, председателя на парламентарната комисия по енергетика в НС Валентин Николов, шефа на КЕВР Иван Иванов и зам.-министъра на земеделието Лозана Василева. На брифинга след нея Иван Иванов информира, че е поискал от всички ерепета в страната да отговорят какъв е статутът на фирмите, които според протестиращите, получават двойно субсидиране, защо те не са били посочени от ерепетата и по каква причина е било счетено, че не попадат под разпоредбата на параграф 18 от ЗЕВИ. „Там, където се установи, че има такива дружества комисията незабавно ще се произнесе със съответно решение“, обеща той и допълни, че в момента преференциалната цена на централите на протестиращите е 104 лв. за мегаватчас. Лозана Василева обясни за „Монитор“, че очаква мотивирано становище от протестиращите относно мнението им за двойното субсидиране, което се разминава с това на ЕК. Тихомир Тошев от щаба протестиращите каза, че в петък ще бъде огласена информация за ветрогенераторен парк, получил субсидиране с евтини кредити от ЕБВР, но чиято електроенергия се изкупува на висока преференциална цена и дефакто за него параграф 18 не се прилага, а в следващите дни ще бъдат осветени и още от общо всички 300, които са получавали двойни субсидии. По думите му, на срещата днес е станало ясно, че от страна на КЕВР няма воля за спазване на закона. „Той трябва да се прилага според схемите за подпомагане, които са ясно разписани в Националния план за действие за енергията от възобновяеми източници. Тошев коментира и назованата от шефа на регулатора изкупна цена за малките зелени централи: „След плащане на всички такси и данъци сумата става под 50 лв. за мегаватчас и е по-малко, отколкото се продава токът от АЕЦ-а“.", "date": "2019.05.23", "title": "Проверяват големи ВЕИ-та за скъп ток"}
{"url": "https://www.monitor.bg:443/bg/a/view/eto-maturata-po-ispanski-snimki-165992", "text": "Зрелостниците, явили се на матурата по испански, вече могат да проверят отговорите. Те трябваше да решат общо 3 модула. Първите два съдържаха 50 тестови задачи. На третия модул пък трябваше да отговорят на въпроси към текст и да напишат съчинение.", "date": "2019.05.23", "title": "Ето матурата по испански (СНИМКИ)"}
{"url": "https://www.monitor.bg:443/bg/a/view/jasni-sa-otgovorite-na-maturata-po-istorija-snimki-165996", "text": "Зрелостниците, които се явиха на матурата по история и цивилизация, могат да проверят своите отговори и да пресметнат колко точки са изкарали на теста.", "date": "2019.05.23", "title": "Ясни са отговорите на матурата по история (СНИМКИ)"}
{"url": "https://www.monitor.bg:443/bg/a/view/sindici-tyrsjat-ot-r-ovch-co-nad-29-mln-lv-165973", "text": "Синдиците на „Мини Бобов дол“ заведоха граждански иск за над 29 млн. лв. срещу скандалният бивш енергиен министър Румен Овчаров и още двама. Претенцията е част от наказателно дело срещу Овчаров, бившия зам.-министър Анна Янева и бившия изпълнителен директор на „Мини Бобов дол“ ЕАД Пламен Евтимов за умишлена безстопанственост, което стартира в Спецсъда. Това е второ внасяне на делото в съда. На 30 март 2018 г. СГП внесе в спецсъда обвинителен акт срещу Овчаров за това, че въпреки задълженията си, умишлено не е упражнил достатъчно контрол, в резултат на което са последвали значителни щети за „Мини Бобов дол“ ЕАД в общ размер 8 940 231 лв. и за длъжностно престъпление. Спецсъдът и Апелативният спецсъд през май 2018 г. върнаха делото на спецпрокуратурата за отстраняване на допуснати процесуални нарушения. След това държавното обвинение е извършило множество процесуално следствени действия, при които са събрани доказателства за това, че в резултат на неупражнения от Овчаров контрол за „Мини Бобов дол“ ЕАД На 25 април 2019 г. обвинителният акт отново бе внесен в съда. Събраните нови доказателства са обосновали ангажиране на наказателна отговорност и на Янева и Евтимов. И на тримата е повдигнато обвинение за умишлена безстопанственост в периода 25 май 2006 г. - 18 март 2009 г., като деянието е особено тежък случай и е последвало откриване на производство по несъстоятелност. Чрез сключения договор за наем на „Ораново“ ЕООД са прехвърлени изключителните права на добив, транспортиране и продажба на въглища от участък „Бабино“ и участък „Бобов дол“ от находище „Бобовдолски въглищен басейн“, предоставени с решения на МС на „Мини Бобов дол“ ЕАД, в нарушение на Закона за подземните богатства и на Закона за концесиите без да е проведена открита процедура при условията на публичност и прозрачност, свободна и лоялна конкуренция и равнопоставеност на всички кандидати и участници и без да е установено притежава ли „Ораново“ ЕООД необходимите за добив на въглища технически, управленски и финансови възможности. На разпоредителното заседание по делото адвокатите на на „Мини Бобов дол“ да бъде конституиран като граждански ищец и заявиха, че гражданският иск към тримата общо за 29 151 145 лв. не трябва да бъде приеман. Съдът обаче реши, че няма пречки да конституира „Мини Бобов дол“ като граждански ищец и да допусне гражданския иск срещу подсъдимите за съвместно разглеждане. Към Овчаров той е за 24 453 475 лв., част от които са солидарен иск в комбинация с другите двама подсъдими. Последваха два часа пледоарии на адвокатите с искане съдът отново да прекрати делото и да го върне на прокуратурата с мотив, че не са изпълнени предишните указания за отстраняване на допуснати процесуални нарушения. След съвещание съдът отхвърли искането пункт по пункт и заяви, че ще се произнесе дали написаното в обвинителния акт е престъпление в крайния съдебен акт, както и че подсъдимите разбират в какво са обвинени. „Изминали са над 10 г. за двама от подсъдимите, а за третия – 13 г. Едно ново връщане на делото не би допринесло за доизясняване на фактите. и връщането на обвинителния акт на прокуратурата“, заяви съдията. Решението може да бъде обжалвано и протестирано пред апелативния спецсъд. Съдът отхвърли искането на прокуратурата да назначи резервен съдебен заседател и резервни защитници. Той потвърди мярката за неотклонение „подписка“ на Овчаров и остави без мерки за неотклонение другите двама подсъдими. Следващото заседание ще е в края на юни. По делото има 51 свидетели и 7 вещи лица.", "date": "2019.05.23", "title": "Синдици търсят от Р. Овч.&Co над 29 млн.лв."}
{"url": "https://www.monitor.bg:443/bg/a/view/kachiha-maturata-po-frenski-snimki-165981", "text": "Зрелостниците, които се явиха на матура по френски език, вече могат да проверят отговорите си. Те решаваха 3 модула. Първият и вторият имаха общо 50 затворени въпроса. За третият зрелостниците трябваше да се отговарят на въпроси към два текста и да напишат есе.", "date": "2019.05.23", "title": "Качиха матурата по френски (СНИМКИ)"}
{"url": "https://www.monitor.bg:443/bg/a/view/i-tafrov-trygna-da-opravja-mediite-na-peevski-165970", "text": "Вторият в листата на „Демократична България“ за предстоящите евроизбори Стефан Тафров демонстрира най-нагло обърканата си ориентация в национален ефир. В стремежа си, традиционен за него и цялата олигархична клика около издигналите го партии, да заклейми „лошите“ (заради разкритията си срещу менторите му) медии на издателя на „Телеграф медиа“ Делян Пеевски, той сгафи тотално и изрече откровена лъжа. Грубата инсинуация, която в наглостта или невежеството си този кандидат за евродепутат направи по време на диспута в БНТ на 22 май беше, че приписа на медиите, издавани от Пеевски еврофинансиране, каквото никога не е имало. Има различни линии. Линии на съдбата. Линии на поведение. Бели линии, с които не бива да се предозира. Също и кредитни линии, които някои медии отлично усвояват. За целта издателите им са готови на всичко. Даже да заложат редакционната политика. Тафров обаче очевидно не разбра, че зачеквайки темата за начините на финансиране на някои медии, той обиди брутално издателя Прокопиев и медийните му партньори от задкулисието като им свали долните гащи в ефир. Елементарна проверка показва, че - за разлика от нас – изданията от „Телеграф медиа“, тези, издавани от Захов и Прокопиев, са се ползвали от щедро финансиране през годините, при това не само по линия на еврофондовете. Така само за периода 2007-2015 г. по линия на обществени поръчки за публикуване на малки обяви „Икономедия“ е получила над четвърт милион лева. Любопитното е, че именно по това време Прокопиев и сянката му във Фабриката за фалшиви новини тръбяха наляво и надясно, че поръчките отивали при други. Още по-любопитно е, че през 2010 г., пак за публикуване на обявления, групата е сключила два договора с НАП за общо 90 000 лева. Ако сте забравили под чия шапка бе тогава агенцията, то не е зле да припомним, че начело на финансовото министерство стоеше Симеон Дянков посочен лично от Прокопиев за поста и в момента подсъдим заедно с него по делото „ЕВН“. Разбира се, въпросните обществени поръчки са нищо на фона на еврофондовете, с които е била захранена Фондация „Национален съвет за журналистическа етика“, изцяло под контрола, за който „демократичните българи“ си мечтаят. Тафров не е нито първият, нито последният „демократ“, който демонстративно и абсолютно недемократично призовава за цензура и тегли дебела черта, разделяйки медиите на правилни и неправилни. На послушни и независими. На наши и чужди. Впечатляващо е „демократичното“ настояване за намордник на онези медии, които не са на каишка. Само дни след като дежурна група псевдоинтелектуалци, маргинали, ранобудни и будни граждани, бивши журналисти и други креатури изразиха в отворено писмо огромното си притеснение от поляризацията на обществото, възмущавайки се в това число срещу атаките срещу журналисти, Тафров нападна медиите и даде нагледен урок как манипулацията допринася за поляризацията. Постъпка на страхливец и клеветник, който в жалките си опити да изкара манипулативните медии на задкулисието професионални, се оплете съвсем. В „Телеграф медиа“ на издателя Делян Пеевски има цифром и словом една информационна агенция - „Монитор“, и шест вестника. Те са: „Телеграф“, „Монитор“, „Политика“, „Меридиан мач“, „Борба“ и „Юропоуст“. Ако имаше и едно доказателство, че са вземали каквото и да било еврофинансиране или по линия на обществените поръцки за някое от изброените издания, Тафров сигурно щеше да размаха документа в национален ефир. Той обаче няма какво да размаха. В буквалния смисъл. За да „оправи медиите“, както му се е прищяло предизборно, трябва най-малкото да има с какво. Професионалните медии по критериите на Тафров и компания, са онези, които в рамките на три години избълваха над 5000 фейка срещу депутата и издател на „Телеграф медиа“. Едва ли има друг човек в държавата, който да е толкова оплюван и мразен от задкулисието. През цялото това време нямаше нито ден, без да се избълва фалшива новина, дезинформация или откровена лъжа за Делян Пеевски. Тази мантра на олигархичните кръгове у нас се следва безропотно и усърдно от пионките във Фабриката за фалшиви новини, за която няма делник и празник. Истинско цунами от фалшиви новини залива социалните мрежи през сайтове на олигарси, участвали в разграбването на държавата. На техния прицел е вечният враг на задкулисието - Делян Пеевски. Парадоксът е, че в цялата ярост и омраза, която този кръг провокира и генерира, се стига до всякакви опити за сатанизиране. В това число и на медиите и журналистите, които не подлежат на опитомяване. Омразата не води до нищо добро, дами и господа демократи. И ще го разберете след броени дни, когато излязат резултатите от евровота.", "date": "2019.05.23", "title": "И Тафров тръгна да „оправя“ медиите... на Пеевски"}
{"url": "https://www.monitor.bg:443/bg/a/view/kachiha-maturata-po-filosofija-snimki-165976", "text": "Матурата по философия е публикувана на сайта на Министерството на образованието и науката.", "date": "2019.05.23", "title": "Качиха матурата по философия (СНИМКИ)"}
{"url": "https://www.monitor.bg:443/bg/a/view/beleznici-za-baba-lusa-vyrtjala-kuhi-firmi-na-cvetan-vasilev-165974", "text": "70-годишна жена е била задържана при операция на Специализираната прокуратура, свързано с подсъдимия банкер Цветан Василев. Людмила Петрова по прякор Баба Люса е била задържана заради съмнения, че е част от организираната престъпна група около банкера-беглец. Според публикация в пловдивския сайт „Марица“ възрастната дама е съдействала за множество финансови злоупотреби, както и за осигуряване на „чадър” пред данъчните. От няколко години Василев се намира в Сърбия докато у нас делото срещу него протича задочно. Според първоначалната информация полицията под ръководството на специализираната прокуратура е арестувала един от най-важните членове на престъпната група около Цветан Василев. Въпреки напредналата възраст на задържаната дама, тя е определена за мозък на голяма част от престъпните схеми на свързаните около бизнеса на Василев фирми. В публикацията се посочва, че Баба Люса е част от ръководството на Технологичен център – Институт по микроелектроника, която е една от свързаните с банкера фирми. За възрастната жена имало информация още, че е захранвала „със свежи кешови плащания Василев” и чрез контактите си му осигурявала протекция пред данъчните власти. Людмила Петрова е задържана заради подозрения, че продължава да участва във финансови машинации, които облагодетелстват подсъдимия банкер. Това е поредният арест за приближен на Василев, който е в Белград докато в София тече делото за фалита на КТБ.", "date": "2019.05.23", "title": "Белезници за Баба Люса, въртяла кухи фирми на Цветан Василев"}
{"url": "https://www.monitor.bg:443/bg/a/view/kachiha-maturata-po-geografija-snimki-165975", "text": "Матурата по география и отговорите за държавния зрелостен изпит са качени на сайта на образователното министерство. На нея се явиха 5 682 ученици. Те трябваше да се справят с три модула. Първият включваше 30 тестови задачи, вторият работа с карти, а третият писмена разработка на тема  \"Характеристика на Северен централен регион\".", "date": "2019.05.23", "title": "Качиха матурата по география(СНИМКИ)"}
{"url": "https://www.monitor.bg:443/bg/a/view/kachiha-maturata-po-matematika-snimki-165978", "text": "Отговорите на теста и решенията на задачите по математика са публикувани на сайта на образователното министерство Зрелостниците имаха на разположение 90 минути за първи модул, на който трябваше да се справят с 20 тестови задачи. В рамките на 150 минути пък на втория модул трябваше да напишат крайните отговор на пет задачи, както и пълните решения на други три.", "date": "2019.05.23", "title": "Качиха матурата по математика (СНИМКИ)"}
{"url": "https://www.monitor.bg:443/bg/a/view/konservatori-promenjat-pravilata-za-da-otstranjat-mej-165977", "text": "Ако британският премиер Тереза Мей не съобщи в петък конкретна дата на оставката си, ще възникне огромен натиск да се променят правилата на Консервативната партия кога може отново да й се гласува вот на недоверие като партиен лидер, заяви ковчежникът на влиятелния Комитет 1922 Джефри Клифтън-Браун, цитиран от Ройтерс. През декември Мей оцеля при вот на недоверие и съгласно сегашните правила нов такъв вот може да се организира не по-рано от 12 месеца след последния. Засега ръководството на Комитет 1922 не е проявило желание да промени правилата, но председателят му Греъм Брейди ще се срещне с Мей утре, отбелязва Ройтерс. \"Искам тя да каже на коя дата ще напусне. Смятам, че днешното отричане от канцеларията на премиера може да е димна завеса, за да не се повлияе на резултата от европейските избори. Може би тя все пак ще подаде оставка утре\", каза Клифтън-Браун. На въпрос на националната информационна агенция Прес асосиейшън какво ще стане, ако Тереза Мей не обяви дата на оставката си, той отвърна: \"Ще има огромен натиск да се променят правилата и да се гласува вот на недоверие на премиера.\" Британското правителство планира да внесе в парламента законопроекта по споразумението за Брекзит в седмицата, започваща на 3 юни, съобщи членът на ръководството на парламентарната група на консерваторите Марк Спенсър. По-рано Мей беше казала, че проектът ще бъде внесен утре и ще се гласува в седмицата от 3 юни, но сега е подложена на призиви да изтегли текста и да подаде оставка, тъй като се очаква законопроектът да бъде отхвърлен от депутатите. Законопроектът не е включен в обявената днес пред депутатите законодателна програма на правителството, отбелязва Франс прес. \"Ще уведомим Камарата на общините за внасянето на законопроекта по споразумението за Брекзит след парламентарната ваканция\", която ще продължи до 4 юни, уточни Спенсър.", "date": "2019.05.23", "title": "Консерватори променят правилата, за да отстранят Мей"}
{"url": "https://www.monitor.bg:443/bg/a/view/borisov-pita-karamazov-koj-e-ubiecyt-v-djavolskoto-gyrlo-snimki-165979", "text": "Броени часове преди финала на криминалната драма „Дяволското гърло“ феновете тръпнат в очакване да разберат кой е убиецът. Оказа се, че сред нетърпеливите да научат развръзката е и премиерът Бойко Борисов. Министър-председателят на България качи в социалните мрежи две снимки, на които позира с актьорите от „Дяволското гърло“ Владо Карамазов и Христо Петков. \"С актьорите от Дяволското гърло Владимир Карамазов и Христо Петков. Ще разберем довечера във финалния епизод.\", гласи текстът на Борисов към кадрите с екранните братя Чанови. Не е ясно дали Борисов е получил отговор. Близки на главните попълнения в каста също разпитват за това кой е убиецът, но актьорите пазят пикантната подробност в тайна.", "date": "2019.05.23", "title": "Борисов пита Карамазов кой е убиецът в „Дяволското гърло“ (СНИМКИ)"}
{"url": "https://www.monitor.bg:443/bg/a/view/mon-kachi-maturata-po-himija-snimki-165980", "text": "Матурата по химия и опазване на околната среда е публикувана на сайта на просветното министерство. Зрелостниците трябваше да решат 30 тестови задачи в рамките на 90 минути в първи модул. Вторият включваше 15 отворени задачи с по няколко подточки. За тяхното решаване явилите се имаха 150 минути.", "date": "2019.05.23", "title": "МОН качи матурата по химия (СНИМКИ)"}
{"url": "https://www.monitor.bg:443/bg/a/view/2575-nabludateli-shte-sledjat-za-greshki-na-vota-165961", "text": "2575 наблюдатели ще следят за грешки и нарушения на изборите за ЕП в неделя. Това стана ясно от изказване на говорителя на ЦИК Таня Цанева, която поясни, че комисията е регистрирала наблюдатели от 14 неправителствени организации. Само три от тях са международни – Парламентарната асамблея на Черномордкото икономическо сътрудничество (ПАЧИС), Асоциация „Европейски студентски форум“ и Европейския студентски форум. Сред другите сдружения са добре познати организации като тези на офицерите от запаса, Института за социална интеграция, Института за развитие на публичната среда и ГИСДИ. В същото време стана ясно, че контролно борене на разписките от машинния вот в края на изборния ден няма да се извършва в секциите. Такова може да се направи в РИК, при предаването на документите, но само ако има разминавания в данните или съмнения за такива, заяви Цанева във връзка с писмото на омбудсмана Мая Манолова до ЦИК, в което тя оспорва отказа да се извършва такова преброяване, а не да се разчита изцяло на обобщените данни на машините за гласуване. Цанева обясни, че се обмисля за следващ вот да се въведе такова преброяване, но не във всички секции, а в избрани на случаен принцип и то едва след края на изборния ден. Същевременно в началото на седмицата ЦИК публикува методическите указания към секциите за машинното гласуване, които ще са 3000 на брой. От тях става ясно, че всеки избирател може да направи преглед на своята е-бюлетина и да смени своите предпочитания, преди да натисне бутона гласувай. Накрая пък машината ще го попита дали потвърждава своя вот. Едва след това ще излиза и контролната разписа от гласуването. Избирателите обаче няма да имат право на поправка, ако след излизането от т.нар. тъмна стаичка, решат че са сгрешили. При гласуване с хартиена бюлетина обаче ще имат право на втора при грешка. Иначе от ЦИК предупредиха, че продължават да получават запитвания от избиратели, които все още не се ориентират с бюлетината и как да се гласува с преференциите. Затова от комисията припомниха, че първо се отбелязва квадратчето с името на партията, коалицията или независимия кандидат, а ако искаме да дадем преференция отбелязваме в кръгчето. Бюлетината ще остане валидна дори и ако сме отбелязали една партия, но две преференции. Ще се зачете вотът ни за политическата формация, но не и предпочитанието ни за кандидата от листата. От ЦИК напомниха още, че бюлетината се попълва само със син химикал със знак X или V. Задължително трябва да ни поставят втори печат. Изборният ден пък ще започне в 7.00 часа и ще приключи в 20.00 часа. В деня на размисъл, а и в деня на вота, е забранена политическата агитация и огласяването на социологически проучвания под всяка форма. Към момента от ЦИК са одобрили 84 договора за медийни пакети на обща стойност от над 569 000 лева, като реалното им изплащане ще стане след изборите. По традиция камерите, намиращи е в секциите, ще трябва да бъдат изключени. За това има и решение на ЦИК, в което от комисията уточняват, че устройствата ще „ослепеят“ за времето от 7.00 часа до 20.00 часа на 26 май, а там където гласуването продължава и до 21.00 часа. Като гаранция, че не заснемат техните обективи ще бъдат закрити. РИК-овете пък са натоварени да следят за наличие в секциите на каквито и да било включени заснемащи устройства. В четвъртък стана ясно също така, че Спешната болница „Н. И. Пирогов“ отваря избирателна секция за хоспитализираните в нея пациенти. Тя ще бъде разположена в рапортна зала \"Проф. Емил Таков\" на клиниките по травматология, на 3-тия етаж, над спешното отделение.", "date": "2019.05.23", "title": "2575 следят за нарушения на вота (ВИДЕО)"}
{"url": "https://www.monitor.bg:443/bg/a/view/svleche-se-skatyt-na-novija-bul-levski-vyv-varna-sybarjat-nezakonni-postrojki-v-maksuda-165962", "text": "24 часа след 20-минутен порой, който наводни участъци от новия варненски булевард „Левски“, по който на места пропадна част от настилката и принуди по спешност фирмата-изпълнител да отремонтира компроментираните участъци за своя сметка, се свлече и скатът на новия булевард в района на Максуда  от кръговото на ул „Девня“ в посока автогарата. Дарина Боянова показа в групата „Виждам те КАТ Варна“ как прогизналата от дъжда земна  маса се свлича върху част от локалното платно. Според видеорегистратора в автомобилът й, свличането е станало в 11,43 часа, а самата Дарина се е разминала със сериозен инцидент. Няма данни за пострадали. Около 13,30 часа на мястото на инцидента вече работеше екип на фирмата-изпълнител по разчистване на пътното платно с багер, трактор-товарач и камиони, които извозваха свлечената земна маса. На мястото по-късно се появи и кмета Иван Портних, според който ската ще бъде укрепен, като специалисти ще предложат най-удачния вариан за това. „Булевард “Левски” все още няма акт 16 и не е въведен официално в експлоатация. Гаранцията за трасето е 8 години и всяка констатирана неизправност ще бъде ремонтирана от фирмата. При такъв мащабен проект е нормално да се допуснат някои пропуски, които се отстраняват в движение и то за сметка на изпълнителя. Взети са допълнителни мерки, поставени са нови дъждоприемници, за да не се трупа вода при обилен валеж. Обектът не е приет, продължават довършителните работи. Но преди да стигнем до гаранцията, ние няма да подпишем констативния протокол по приемането на трасето, преди да се отстранят всички дори и най-малки пропуски. Ще приемем обекта след като се уверим, че всички детайли са изпълнени на 100 процента“, категоричен бе варненския кмет. За появилите се на място екипи на пожарната, гражданска защита и полицията той каза, че заедно със стрителна техника, ще се събарят няколко незаконно построени по ската жилищни сгради, за да се опази живота на хората в тях. „Над 200 незаконни постройки са съборени вече в „Максуда“, трябва да се съборят още 10 – 15. Не може стотици хиляди да сме заложници на такова безумие!“, каза още кметът на Варна. Той добави, че по границата на ромската махала ще бъде поставена ограда, за да не може вече да се изхвърля боклук по ската. „Там не може да влезе пожарна, полиция...“, коментира Портних и добави, че по тази причина там ще се направи и обслужващ път.", "date": "2019.05.23", "title": "Свлече се скатът на новия бул. „Левски“ във Варна, събарят незаконни постройки в \"Максуда\"  "}
{"url": "https://www.monitor.bg:443/bg/a/view/kachiha-maturata-po-nemski-ezik-snimki-165971", "text": "Теста и отговорите от днескашната матура по немски език са качени на сайта на Министерството на образованието и науката Зрелостниците, явили се на изпита, трябваше да се спрявят 60 въпроса в 3 модула. Първият включваше 30 тестови въпроса към текстове за слушане или за четене. Вторият модул имаше задачи, свързани с граматиката и дадени текстове. Третият пък включваше 10 отворени въпроса към текст и написване на съчинение.", "date": "2019.05.23", "title": "Качиха матурата по немски език (СНИМКИ)"}
{"url": "https://www.monitor.bg:443/bg/a/view/plastika-na-vejdi-rashidov-hit-na-londonskoto-bienale-za-izkustvo-165960", "text": "Лондонското биенале за изкуство 2019 (London Art Biennale), което се откри късно вечерта в сряда – 22 май, аплодира българския скулптор Вежди Рашидов и неговото творчество. Председателят на парламентарната Комисия по културата и медиите присъстваше на церемонията със специална покана като почетен гост творец. Една от неговите пластики, наречена „Странник“, заемаше най-централното място в забележителната експозиция от творби на и предизвика истински фурор сред ценителите. Повече от седемстотин отбрани гости от лондонския арт елит изпълниха до краен предел всички пространства на прочутата зала Chelsea Old Town Hall в британската столица. Десетки от тях се снимаха пред „Странник“-а на Вежди Рашидов. Лейди Софи Уиндзор, която е патрон на Биеналето, поздрави лично известния ни автор за неговото творчество. Сред официалните гости на откриването бе и новоназначеният посланик на България в Лондон Марин Райков. „Творбите на Вежди Рашидов са силни, изключително въздействащи и изразяват неговия съществен талант, те са изключителна придобивка за изложението”, написа координаторът на Биеналето Джефри Андрюс. Лондонското биенале за изкуство е една от най-авторитетните световни арт прояви и се провежда в историческата зала „Челси Олд Таун Хол” в сърцето на емблематичната улица „Кингс Роуд”. Сградата е изключително красива, построена е през 1850 година и е национален паметник на културата. На Биеналето се канят утвърдени световни автори, които са излагали творбите си През юли миналата година Вежди Рашидов показа 44 свои скулптури и рисунки в престижната лондонска галерия „Галиарди“ по покана на мениджмънта на залата. По-рано в сряда Вежди Рашидов имаше работна среща с Ед Вейзи, член на Британския парламент и бивш министър на културата и дигиталната икономика. Двамата екс министри и настоящи депутати обсъдиха възможностите за обмяна на най-ценното от европейския опит в опазването на културното наследство. Ед Вейзи увери Вежди Рашидов, че успехът на българската изложба в Лувъра в Париж през 2015 г. може да служи за пример на много страни и подобна инициатива за представяне на уникалното българско наследство в Лондон ще има голямо значение за укрепване на културните взаимоотношения между Великобритания и България.  ", "date": "2019.05.23", "title": "Пластика на Вежди Рашидов – хит на Лондонското биенале за изкуство"}
{"url": "https://www.monitor.bg:443/bg/a/view/eto-otgovorite-po-maturata-po-biologija-snimki-165965", "text": "МОН качи отговорите и от днешната матура по биология. Всички задачи вижте в галерията.", "date": "2019.05.23", "title": "Ето отговорите по матурата по Биология (СНИМКИ)"}
{"url": "https://www.monitor.bg:443/bg/a/view/grisho-ne-byrza-da-trenira-v-parij-165966", "text": "Григор Димитров пристигна още в сряда привечер в Париж, но отложи с ден първата си тренировка на кортовете на \"Ролан Гарос\". Тази вечер ще бъде изтеглен жребият за основната схема, в която българинът влиза като номер 47 в света. За него това ще е първи турнир от „Големия шлем“, в който ще разчита на треньорския тандем Андре Агаси и Радек Щепанек. При пристигането си на кортовете във френската столица чехът сподели, че са взели решение Григор да не тренира веднага на червените кортове на Откритото първенство на Франция. Щепанек засега не се е обвързал дългосрочно с 28-годишния българин, като на този етап изпробват как ще потръгне работата в екипа. Очаква се решението да бъде взето след \"Ролан Гарос\". В същото време босненецът Дамир Джумхур сложи бърз край на надеждите на Стан Вавринка да спечели трета титла на турнира на клей в Женева. Джумхур се наложи над поставения под номер 2 в схемата с 3:6, 6:3, 6:4 в мач от втория кръг. Следващият съперник на Джумхур ще е молдовецът Раду Албот, който отстрани Хуан Игнасио Лондеро (Арж) с 6:1, 6:7(3), 6:4. За Албот това е трети четвъртфинал в АТР през сезона, което прави годината специална за него. В Лион пък Жо-Вилфрид Цонга отстрани канадския квалификант Стивън Дийз и се класира на четвъртфиналите. Французинът, който спечели титлата през 2017 г., беше на две точки от загубата, но в крайна сметка успя да обърне мача до 3:6, 7:6(2), 6:3 при шестия си мачбол в срещата, която продължи 2 часа и 42 минути. Денис Шаповалов (Кан) победи Юго Юмбер (Фр) с 2:6, 7:6(3), 6:2, а Беноа Пер (Фр) отстрани уругваеца Пабло Куевас с 6:4, 6:3.", "date": "2019.05.23", "title": "Гришо не бърза да тренира в Париж"}
{"url": "https://www.monitor.bg:443/bg/a/view/kachiha-otgovorite-na-maturata-po-anglijski-ezik-snimki-165964", "text": "Министерството на образованието и науката започна да качва отговорите от днескашните матури. Първи се появиха на най - желания изпит - по английски език. На него се явиха 14 494 зрелостници. Учениците, които решава изпита, го определиха като най-трудния за последните години. Упражненията за слушане, свръзани с Беър Грилс и за нарушенията му при заснемането на филм в Рила, пък бяха най-честата тема за обсъждане.", "date": "2019.05.23", "title": "Качиха отговорите на матурата по английски език (СНИМКИ)"}
{"url": "https://www.monitor.bg:443/bg/a/view/otnovo-bum-na-morbili-v-kustendilsko-165947", "text": "Регистрирани са 2 епидемични взрива от морбили в Кюстендилско, като заболелите са от Бобов дол и Дупница, обявиха от РЗИ - Кюстендил.  Броят на установените пациенти с морбили до този е 26, като най-голям е броят на болните в Дупнишко – 15, следвани от Бобов дол - 8. Данните от РЗИ – Кюстендил, показват, че най-засегнати са децата о 5 до 9 години, както и пеленачета от 0 до 1 година. Само през изминалата седмица са регистрирани нови 9 случая на морбили в региона, обявиха още здравните експерти. Първият случай на морбили беше установен при 21-годишна жена, която е родом от Дупница, но е омъжена в Благоевградско. Малко по-късно със същото заболяване постъпи за лечение и 6-месечното бебе на жената. По време на лечението им се е заразил и един човек от персонала на Инфекциозното отделение на Дупнишката болница.  Случаите на морбили на територията на страната са около 500. Министерството на здравеопазването е осигурило достатъчни количества ваксина срещу морбили, паротит и рубеола и се обръща към родителите с апел при установен пропуск в имунизационния статус на детето си, сами да потърсят общопрактикуващия си лекар.", "date": "2019.05.23", "title": "Отново бум на морбили в Кюстендилско"}
{"url": "https://www.monitor.bg:443/bg/a/view/mon-kachi-maturite-po-izbor-otgovori-165972", "text": "Тестовете и отговорите от днескашните матури са качени на сайта на Министерството на образованието и науката. Общо 40 484 са зрелостниците положиха втората задължителна матура по предмет по избор. Те писаха по вариант 1, който бе изтеглен два часа преди старта на изпита. Най-много зрелостници – 14 494, се явиха по английски език. По втория най-желан предмет – биология и здравно образование, държаха 10 441 абитуриенти, а по география – 5 682. Отговорите на матурата по биология вижте  Отговорите на матурата по английски  Отговорите на матурата по немски  Отговорите на матурата по география  Отговорите на матурата по философия  Отговорите на матурата по математика  Отговорите на матурата по химия  Отговорите на матурата по френски  Отговорите на матурата по физика  Отговорите на матурата по руски  Отговорите на матурата по италиански  Отговорите на матурата по испански  Отговорите на матурата по история ", "date": "2019.05.23", "title": "МОН качи матурите по избор (ВСИЧКИ ОТГОВОРИ) (ОБНОВЕНА)"}
{"url": "https://www.monitor.bg:443/bg/a/view/zakopchaha-sobstvenik-na-kazino-na-bala-na-sina-mu-165958", "text": "Старозагорец, чийто семейство притежава казино, заложна къща и магазин за хранителни стоки на територията на ромския квартал „Лозенец“ е бил задържан зрелищно пред очите  на очакващи да започне бала им в елитен ресторант абитуриенти, научи репортер. От ОД на МВР потвърдиха, че служители на Първо РУ „Полиция“ са оковали с белезници Антон Петров – Руския във връзка с образувано досъдебно производство за грабеж. Роденият в Русия и имаш и руско гражданство 44-годишен бизнесмен е задържан около 19,00 часа на 22 май първоначално за 24 часа по Закона за МВР. Запознати коментират, че арестуването  е свързано с предстоящите избори за европарламента, имало сигнали за замесването на Руския в схеми за купуване на гласове в предходни кампании. От полицията лаконично потвърдиха, че Антон Петров е сред периодично профилактираните личности на територията на  Старозагорска област. Зрелищната акция пред очите на абитуриентите, сред които бил и сина му се наложила по оперативни причини, споделиха участници в нея. Добре информирани източници твърдят, че сигналът за грабежа е бил подаден от длъжник на бизнесмена, който твърдял че след заплаха с нож в игрална зала Руския си тръгнал с …шапката му. Казино Лас Вегас – Руския се намира на улица „Спартак“ №3 в ромския квартал Лозенец на Стара Загора, в съседство има и магазин за хранителни стоки, официално те се водят на съпругата на задържания Янка Лазарова. В Търговския регистър за седалище на едноименното търговско дружество е посочена на улица „Братя Жекови“86 , там живее бащата на Янка.  същия адрес се води и семейната заложна къща „Ринион Комерс“ , която е регистрирана през 2010 година.", "date": "2019.05.23", "title": "Закопчаха собственик на казино на бала на сина му"}
{"url": "https://www.monitor.bg:443/bg/a/view/dupnichanka-dostignala-vyrhovete-na-politikata-v-sa-sht-gostuva-za-24-maj-u-nas-165952", "text": "85-годишната Билха Брайънт, оцеляла от Холокоста еврейка ще посети родния си град Дупница на 24-и май. За историята на дупничанката е писано не веднъж и са правени документални филми за живота й от Дупница до Държавния департамент в САЩ. Тя ще бъде придружавана от две от дъщерите си, за които това ще бъде първо посещение в България. Билха Брайънт ще пристигне на пл. „Свобода“, след което ще има среща с хората от организацията на евреите в Дупница - \"Шалом\". Тя ще посети кмета на Дупница инж. Методи Чимев, който й е подготвил документи и фотографии от архива за семейството на г-жа Брайънт. Една от достигналите до най-високо ниво на управление в САЩ българка е записана у нас като Били Мошева, чийто баща е Хаим Мошев. Тя е родена на 9 март преди 85 години в Дупница, като на 14-годишна възраст напуска със семейството си и заминава за Израел. \"Г-жа Брайънт е запазила изключително топли чувства към България, говори български език и винаги с желание се отзовава по повод различни инициативи на българското посолство\", посочи кметът на Дупница, инж. Чимев.", "date": "2019.05.23", "title": "Дупничанка, достигнала върховете на политиката в САЩ гостува за 24 май у нас"}
{"url": "https://www.monitor.bg:443/bg/a/view/bfs-pravi-dve-shampionski-kupi-za-ludogorec-i-cska-165968", "text": "Две шампионски купи направи БФС специално за драматичния финал на първенството. Последният кръг на Първа лига е в петък, като малко преди 22 ч. ще бъде ясно кой ще е новият шампион на България по футбол. В задочен спор за трофея излизат настоящият първенец „Лудогорец“ и претендентът ЦСКА. Разликата между двата тима е само една точка. „Червените“ приемат „Ботев“ (Пд) от 20 ч., а по същото време разградчани са домакини на „Черно море“. Първоначално се считаше, че БФС ще изпрати шампионската купа и златните медали на стадиона в Разград, очаквайки „Лудогорец“ да спечели двубоя си и да завоюва за осми пореден път отличието. За да има феърплей обаче, по спешност беше изработен още един трофей и още един комплект златни медали, които ще бъдат на стадион „Българска армия“. Така който и от двата отбора да стане шампион, ще бъде награден веднага. „Ръководството на БФС изразява задоволството си от атрактивния и непредвидим завършек на шампионата и желае успех на съперниците в оспорваната битка за златото\", се казва в съобщението от ведомството на Борислав Михайлов. „Не ни е спокойно, но всичко зависи от нас. Просто трябва да излезем и да спечелим този мач“, сподели защитникът на „Лудогорец“ Станислав Манолев, който обаче няма да играе заради наказание. „Естествено, че има напрежение, но това е нормално. Всички вярваме, че можем да сме шампиони“, заяви пък халфът на ЦСКА Тиаго, който вчера бе награден за играч номер 1 на изминалия предпоследен кръг в Първа лига.", "date": "2019.05.23", "title": "БФС прави две шампионски купи за „Лудогорец“ и ЦСКА"}
{"url": "https://www.monitor.bg:443/bg/a/view/sherpi-s-novi-rekordi-za-izkachvane-na-everest-165969", "text": "Двама непалски шерпи подобриха рекордите по изкачване на най-високия връх на земята Еверест (8848 м) при мъжете и жените тази седмица. Ками Рита отново е №1 при мъжете, след като стъпи на Покрива на света за 24-и път. Той направи това два пъти за последните 7 дни. 49-годишният планински водач планира да направи и трето изкачване този сезон, обявиха от Департамента по туризъм в Непал. Първото му е преди 25 години, когато е бил на 24. В момента работи за агенцията Seven Summit Treks, чието лого показа на знамето, когато стъпи за последен път на Еверест. Ками Рита има още 8 изкачвания на Чо Ою, 1 на Лхотце, 1 на Макалу и 1 на К2. Новият рекордьор при жените пък е 45-годишната Лхакпа, която изкачи Еверест за 9-и път (с помощта на бутилиран кислород) на 18 май. Тя е от семейство с 11 братя и е работила още като тийнейджърка като носач и помощник в кухните на хималайски експедиции. През 2000 г. става първата оцеляла жива, след като стига до върха. Преди нея това прави сънародничката й Пасанг Лхаму през 1993 г., но тя почива при слизането от него. Лхакпа е живяла няколко години в САЩ, където отглежда сина и двете си дъщери след бурен развод с алпиниста Джордже Дижмареску заради малтретиране. Той също е бил 9 пъти на Еверест. Нейният брат е Мингма Гелу е директор на агенцията Seven Summits Club. Той твърди, че целта на сестра му е да стъпи 10 пъти на върха.", "date": "2019.05.23", "title": "Шерпи с нови рекорди за изкачване на Еверест"}
{"url": "https://www.monitor.bg:443/bg/a/view/vyoryjen-myj-nahlu-v-speshnija-kabinet-na-bolnicata-v-dupnica-165950", "text": "Въоръжен мъж нахлу в спешния кабинет на болницата в Дупница вчера. За нелепия инцидент подават сигнал служители на здравното заведение, които първоначално видели оръжието в ръцете на Николай Н. Последвали множество обиди, закани и викове от страна на мъжа спрямо жена от персонала на болницата, с която доскоро живеел на семейни начела. Наложило се на място да пристигнат екипи на полицията и охранителна фирма, които задържали 52-годишния Николай. „Мъжът е арестуван минути след подаването на сигнала за хулиганство, тъй като се е държал непристойно в болницата“, коментира говорителят на ОДМВР – Кюстендил, Катя Табачка. Тя уточни, че при задържането на мъжа газовият пистолет е бил без пълнител. Николай Н. е задържан за 24 часа в ареста на полицейското управление, по случая е образувана преписка. „Мъжът е бил във видимо нетрезво състояние. Решил е по този начин да се саморазправя с любимата си, но веднага е бил задържан. Не се е стигнало до ексцесии“, коментираха униформени от Дупница.", "date": "2019.05.23", "title": "Въоръжен мъж нахлу в спешния кабинет на болницата в Дупница"}
{"url": "https://www.monitor.bg:443/bg/a/view/stoltenberg-predupredi-rusija-che-nato-e-gotov-da-otvyrne-na-kiberataka-165949", "text": "Генералният секретар на НАТО каза на Русия и други потенциални врагове, че западният военен съюз е готов да използва всички средства, с които разполага, за да отговори на кибератаки. Предупреждението на Йенс Столтенберг дойде на фона на безпокойството на членовете на блока за намеса в изборите за Европейски парламент, които започнаха днес във Великобритания и Холандия. Западните съюзници обвиняват Русия, че се е опитала да повлияе на резултата от президентските избори в САЩ през 2016 г. и използва кибертехнологии, за да осакати инфраструктурата на Украйна – обвинения, които Москва категорично отрича. “За да има възпиращ ефект, потенциалните нападатели трябва да знаят, че не сме ограничени да реагираме в киберпространството, когато сме атакувани в киберпространството”, заяви Столтенберг по време пред репортери в Лондон заедно с външния министър на Великобритания Джереми Хънт. “Ние можем и ще използваме пълния набор от възможности, с които разполагаме”, добави генералният секретар. Хънт каза, че Националният център за кибернетична сигурност на Великобритания (NCSC) сподели подробности за злонамерената руска дейност срещу 16 от 29-те членове на НАТО през последните 18 месеца. “В кибернетичното време авторитарните държави притежават начини да подкопаят свободните общества, на които биха завидели диктатори от по-ранни времена”, каза Хънт. “Последните събития показват, че нашите противници смятат демократичните избори за ключова уязвимост на отвореното общество.” Столтенберг и Хънт отказаха да кажат какви стъпки могат да бъдат предприети от НАТО – военно-политически съюз от времето на Студената война, който Русия все още счита за най-голяма заплаха за националната сигурност.", "date": "2019.05.23", "title": "Столтенберг предупреди Русия, че НАТО е готов да отвърне на кибератака"}
{"url": "https://www.monitor.bg:443/bg/a/view/osydiha-shofior-na-bus-za-raznos-na-stoki-proigral-na-komar-oborota-165953", "text": "Варненският районен съд осъди за длъжностно присвояване 29-годишен мъж, работил по трудов договор като шофьор на бус за разнос на стоки. Делото бе решено по силата на постигнато между страните и одобрено в съдебна зала споразумение. Подсъдимият призна вината си в това, че на 5 септември, м.г., като шофьор на товарен автомобил за разнос на стоки по търговски обекти, присвоил фирмените пари от дневния оборот. Общата сума е около 1 000 лева, като присвоените средства са възстановени и внесени напълно в хода на воденото срещу него производство. Според длъжностната си характеристика, младия мъж имал задължението да взема продукция от складовата база на фирмата и да я доставя с бус в същия ден до търговски обекти на клиенти. Сутринта на посочената дата той закарал стока и събрал дължимите суми от клиентите, след което проиграл в зала за хазартни игри, както собствените си налични пари, така и средствата от осъществения разнос. В следобедните часове на деня той прибрал оборота и от други двама разносвачи на фирмата, след което отново ги проиграл на хазарт. Районният съд във Варна наложи на 29-годишния мъж наказание от 3 месеца лишаване от свобода, чието изпълнение се отлага с изпитателен срок от 3 години. Съдебният акт е окончателен и влиза в сила веднага.", "date": "2019.05.23", "title": "Осъдиха шофьор на бус за разнос на стоки, проиграл на комар оборота"}
{"url": "https://www.monitor.bg:443/bg/a/view/konkurenti-podpaliha-katafalka-nasred-jambol-165955", "text": "Лек автомобил „Мерцедес“, оборудван като катафалка и нов „Шевролет каптива“ са били опожарени с коктейл „Молотов“ на паркинг в комплекс Хале, сигналът за бушуващите огнени езици е бил подаден малко след полунощ на 23 май от случайни минувачи, съобщиха от ОД на МВр – Ямбол. Огънят е бил потушен  от пристигнали на място два екипа пожарникари, изцяло е унищожен Шевролетът, лична собственост на 55-годишната Виолета Андонова, управител на агенцията за траурни услуги „Феникс“. В по-малка степен е обгоряла катафалката. Според притежателката на двете коли агенцията е започнала работа преди 3 години, от тогава почти всяка седмица идвали недвусмислени заплахи. „Правят го конкуренти, в града ни има още три агенции, които предлагат услуги като нашите, но при тях  цените са доста по-високи и вероятно това дразни колегите. Не съм очаквала обаче да прибягнат до палеж. Слава богу че няма пострадали хора , колите бяха спрени недалеко от дома ни…“, коментира Андонова, която очакваше резултатите от повторния оглед на криминалистите около обяд в четвъртък. Справка показва , че „Феникс“ е единствената местна агенция, предлагаща превоз на тленни останки и от чужбина, тя  рекламира и изработка и монтаж на паметници. Това е първи такъв случай за огнено посегателство над катафалка, коментират криминалистите от Ямбол.", "date": "2019.05.23", "title": "Конкуренти подпалиха катафалка насред Ямбол"}
{"url": "https://www.monitor.bg:443/bg/a/view/mok-preporycha-boksyt-ostava-za-igrite-v-tokio-165957", "text": "Изпълкомът на Международния олимпийски комитет (МОК) препоръча боксът да остане в програмата на летните олимпийски игри в Токио 2020 г. Той обаче лиши от признание Международната боксова асоциация (АИБА). Нейният статут ще бъде разглеждан чак след олимпиадата. Крайното решение ще бъде взето на сесията на МОК в Лозана от 24 до 26 юни. \"Изпълкомът препоръчва на сесията на МОК да съхрани бокса в програмата на игрите през 2020 година, а също така лишава от признание АИБА, чието статукво ще бъде обсъждано след олимпиадата в Япония\", се казва в официалното изявление на преслужбата на МОК. С организацията на олимпийския боксов турнир ще се заеме специална комисия. Тя ще проведе и квалификационните турнири от януари до май 2020 г. и ще утвърди системата за разпределение на квотите. Неин ръководител ще бъде кадърът на българския ВИФ (сега НСА \"В. Левски\") Моринари Ватанабе. Японецът е завършил висшия ни физкултурен институт през 80-те години на ХХ век, през 2017-а беше признат за негов почетен доктор, а в момента е член на МОК и президент на Международната федерация по гимнастика. Общият брой на олимпийските квоти не се променя - те ще са 286. В мъжкия турнир ще бъдат разиграни медали в 8 теглови категории, а в женския - в пет. \"Ние искаме спортистите да осъществят своите мечти и да вземат участие на олимпийските игри, а също и да проведем необходимите санкции по отношение на АИБА, заяви президентът на МОК Томас Бах. - На спортистите, на боксьорите от цял свят мога да кажа, че това беше един добър ден за тях, който донесе добри новини. Главното е, че те знаят че ще участват на олимпиадата в Токио, минавайки през честна квалификационна система.\" МОК замрази плановете за боксовия турнир в Токио преди година, а също така преустанови финансовите отношения с АИБ, чиито дългове превишават $16 млн. Освен това не призна избора за президент на узбека Гафур Рахимов, заподозрян за връзки с престъпни организации и включен в списъка на финансовото министерство на САЩ като \"персона нон грата\". Той напусна организацията през март, а временно неин ръководител стана президентът на Африканската боксова конфедерация Мохамед Мустасан.", "date": "2019.05.23", "title": "МОК препоръча: Боксът остава за игрите в Токио"}
{"url": "https://www.monitor.bg:443/bg/a/view/dejan-donkov-postavja-chereshkata-na-tortata-snimki-165951", "text": "Кулинарните умения на актьора Деян Донков ще бележат старта на новия сезон на „Черешката на тортата“. Шоуто се завръща в ефира на Нова тв на 28 май и ще се излъчва всеки делничен ден от 20 ч. Донков ще посрещне в дома си колегите си Дария Симеонова и Мариан Вълев, както и дъщерята на златното момиче Илияна Раева и Наско Сираков – Славея Сиракова. Той ще опита да ги омае с меню, което включва салата с козе сирене, предястие и основно с морски дарове и десерт по собствена рецепта. Втора в кухнята ще се вихри чаровната Дария. Младата майка също ще отвори вратите на дома си за гостите и зрителите, а сред гозбите й ще са пролетна салата и любимия ѝ десерт тирамису. Славея Сиракова ще готви под зоркия поглед на шеф Манчев трета, а последен е Мариан Вълев, който ще се възползва от чужда помощ.", "date": "2019.05.23", "title": "Деян Донков поставя „Черешката на тортата“ (СНИМКИ)"}
{"url": "https://www.monitor.bg:443/bg/a/view/levski-uredi-sparing-s-uchastnik-v-shampionska-liga-165954", "text": "Ръководството на „Левски“ уреди първа контрола през лятната пауза. „Сините“ ще се изправят на 2 юли срещу швейцарския „Йънг Бойс“ във Фюген (Австрия), където тимът ще е на лагер. „Йънг Бойс“ са шампиони на Швейцария, а в тазгодишното издание на Шампионска лига записаха престижна победа над „Ювентус“ у дома с 2:1. След като взеха златните медали за втора поредна година, те отново ще играят квалификации за влизане в групите на най-престижния клубен турнир. За предстоящата подготовка в състава на „Левски“ пък се очакват много промени. Треньорът Петър Хубчев вече има избистрена концепция, в която по последни информации не фигурират голяма част от опитните играчи. Към изхода са се насочили Николай Михайлов, Валери Божинов, а за Станислав Костов се чака подходяща оферта. От тима със сигурност ще си тръгнат още халфовете Антони Белмонт и Богдан Вашчук, както и нападателят Серджиу Буш. „Сините“ пробват да се освободят и от преотстъпените през пролетта чужденци Филипе Нашименто, Ривалдиньо и Луан Виана. Преди „сините“ да стартират промените обаче, на тима предстои важен бараж за Лига Европа във вторник. С цел да привлекат повече зрители на „Герена“ „сините“ пуснаха билетите за мача още днес, като талоните са с по-ниски от традиционните цени. В Сектор „А“ ще се влиза срещу 10 лв., във „В“ входът е 7 лв., а за „Б“ само 5 лв. Утре левскарите ще отбележат 105 години от основаването на клуба, като в 10 ч. на могилата до 22-ро училище, за да поднесат цветя и венци, ще присъстват футболисти, треньори, юноши на клуба и „сини“ ветерани.", "date": "2019.05.23", "title": "„Левски“ уреди спаринг с участник в Шампионска лига"}
{"url": "https://www.monitor.bg:443/bg/a/view/ohranitel-stroshi-ryka-na-bankov-klient-v-sliven-165927", "text": "60-годишен бивш полицай , пенсиониран  екслужител на звеното за съдебна охрана  ще бъде привлечен към отговорност за инцидент при който е строшена ръката на 57-годишен жител на Сливен, клиент на банков клон. Образувано е досъдебно производство за нанесена средна телесна повреда, ако се докаже вина Димитър Райков може да влезе в затвора за срок до 6 години. По думите на пострадалия Валентин Димитров побоят му бил нанесен при опит да влезе в офиса на ОББ-Сливен,на входа той бил спрян от дежурния охранител заради това, че носел на лицето си медицинска маска. Всички опити да обясни, че е с маска заради предстояща му операция за вливане на стволови клетки след близо 6-месечна химеотерапия  останали безрезултатни. Неочаквано за онкоболния  Димитров  униформеният служител на охранителната компания Боду СОД  извил дясната ръка в опит да му сложи белезници и  костта изпукала. Всичко това станало пред изумените очи на неколцина клиенти , скред които и Ивелина Байрактарова , която повикала линейка. При прегледа станало ясно, че има счупване, ден по-късно се наложило да бъде направена ортопедична операция и поставянето на пирон. „По никакъв начин не е имало някакво предизвикателно поведение спрямо  охранителя, баща ми детайлно обяснил защо е с маска. Че я носи по лекарско предписание тъй като му предстои поредно влизане в болницата за вливане на стволови клетки.Изумени и възмутени сме от подобно поведение и затова потърсихме възможност да огласим инцидента пред обществеността. Възнамеряваме да заведем гражданско дело срещу въпросния господин Райков. Ако съдът прецени че понесените от татко болки и страдания трябва да бъдат възмездени – присъдените пари ще дарим на  онкоболницата в  София!“, заяви Георги Димитров, син на пострадалия Валентин. Заради счупването на ръката и направената му спешна операция преливането на стволовите клетки е отложено. Райков е бил задържан за 24 часа и освободен, на този етап досъдебното производство е срещу неизвестен извършил, лаконично казаха от районната прокуратура в Сливен. От централата на ОББ изразиха съжаление за инцидента, но подчертаха че вината за случилото се не е тяхна. Неофициално стана ясно, че Райков е бил уволнен от охранителната фирма, където постъпил след пенсионирането си преди 5-6 месеца.", "date": "2019.05.23", "title": "Охранител строши ръка на банков клиент в Сливен"}
{"url": "https://www.monitor.bg:443/bg/a/view/tri-dni-bezplatno-parkirane-v-sofija-2-165938", "text": "Зоните за платено паркиране в София няма да работят на 24, 25 и 26 май, съобщиха от общината. През трите неработни дни, се увеличават колите по линия 66, които пътуват по маршрут Зоопарк – Морени Витоша. На 24 май достъп като посетители до парк-музей „Врана” също ще е безплатен. „До там ще ви отведе автобусна линия № 505 с маршрут от пл. „Орлов мост“ по бул. „Цариградско шосе“ до парк-музей „Врана“. Линията обслужва съществуващите си двупосочни спирки: „Площад Орлов мост“ (в посока Национален стадион „Васил Левски“, разположена на бул. „Евлоги и Христо Георгиеви“); „Хотел Плиска”, „УМБАЛ Св. Анна”, „МС Цариградско шосе” и „Парк-музей Врана”, уточняват от „Московска“ 33.", "date": "2019.05.23", "title": "Три дни безплатно паркиране в София"}
{"url": "https://www.monitor.bg:443/bg/a/view/mondial-2022-njama-da-e-s-48-otbora-165948", "text": "ФИФА се отказа от плановете си да проведе световното първенство в Катар през 2022 година с 48 отбора, като решението беше съобщено с официално комюнике на сайта на централата. Според авторитетното британско издание „Таймс“ Джани Инфантино ще представи решението на конгреса на ФИФА в Париж на 5 юни. Швейцарецът беше най-големият защитник на идеята Мондиал 2022 да бъде с увеличен брой участници, а не с досегашните 32 отбора. Така разширеният формат на световните първенства ще влезе в сила от следващия планетарен шампионат, който ще се проведе през 2026 година в САЩ, Канада и Мексико. Проблемът със желанието на Инфантино да проведе Мондиал 2022 с 48 участници идва от малката територия на Катар (11 627 кв. км). За да се увеличи броят на отборите, част от мачовете трябваше да се проведат на територията на съседните държави – Саудитска Арабия, ОАЕ и Бахрейн. Съседките обаче са в обтегнати отношения с домакина на следващото световно първенство, тъй като го обвиняват в подкрепа на терористични ислямистки организации и дори са наложили ембарго на Катар.", "date": "2019.05.23", "title": "Мондиал 2022 няма да е с 48 отбора"}
{"url": "https://www.monitor.bg:443/bg/a/view/bus-preobyrna-drug-s-remarke-na-magistrala-trakija-165939", "text": "Катастрофа в района на 155 км затрудни движението по автомагистрала „Тракия” в четвъртък. Сигналът за случилото се в посока София бил получен на 112 в 11.40 ч. По информация от полицията в Пловдив микробус „Пежо” блъснал отзад ремарке, теглено от бус „Мерцедес”. Вследствие на удара вторият бус с ремаркето се обърнали на пътното платно. Няколко часа движението по аутобана, заради катастрофата, се осъществяваше само в аварийната лента. На място били екипи на сектор \"Пътна полиция\", за да регулират трафика. В болница за прегледи била откарана 67-годишна пътничка от \"Мерцедеса\". Двамата водачи са на 43 години и резултатите им за алкохол при тест с дрегер били отрицателни.  Снимка i see you kat пловдив", "date": "2019.05.23", "title": "Бус преобърна друг с ремарке на магистрала „Тракия”"}
{"url": "https://www.monitor.bg:443/bg/a/view/robot-za-avtonomni-dostavki-do-vratata-165907", "text": "Много скоро, е възможно шофьорите на превозни средства за доставки да бъдат заменени от автономни превозни средства или дронове, които да доставят пратки до вратата на получателя. В някои градове, хората вече се придвижват с автономни превозни средства и изглежда скоро, това ще се превърне в ежедневие в бъдещите транспортни планове. Ford иска да използва тези превозни средства, когато не превозват пътници. Автомобилният концерн си сътрудничи с Agility Robotics, за да проучи възможната употреба на двукрак робот, който да доставя пратки от улицата до вратата. Робота на Agility, Digit може да вдига до 18 кг, да ходи по неравен терен и да избягва препятствия, да се качва и слиза по стълби и дори да остане изправен, ако някой или нещо се блъсне в него. Роботът е оборудван с LiDAR и няколко стерео камери, които му помагат да се придвижва от превозното средство до вратата, но използва картографска информация, събрана от камерите и сензорите на автономното превозно средство, която се изпраща безжично до Digit преди да извърши доставката. Когато робота попадне на неочаквано препятствие изпраща SOS сигнал към превозното средство, за да се намери навигационно решение. Ако превозното средство се затруднява да се справи, може само да поиска помощ от поддържащите системи на облак. Това е само една от бъдещите възможности за употреба Digit, но Ford не посочва, кога подобна услуга ще бъде достъпна. Agility Robotics ще предложи Digit на пазара в началото на 2020 г   .", "date": "2019.05.23", "title": "Робот за автономни доставки до вратата"}
{"url": "https://www.monitor.bg:443/bg/a/view/moshtni-buri-vzeha-jertvi-v-sa-sht-165942", "text": "Най-малко седем души са загинали при бурите, които връхлетяха няколко щата в централната част на САЩ, предаде телевизия Ей Би Си. Според американската медия само през последните 24 часа в щатовете Оклахома и Мисури са регистрирани над 20 случая на торнадо. В Мисури са загинали петима души, а другите две жертви са в Оклахома и Айова. Най-големи са щетите в Мисури. Стихията засегна и щатската столица Джеферсън. Според местните власти са нанесени сериозни щети на сгради и постройки в някои райони на града, има и пострадали хора. В редица райони в Мисури е прекъснато електроснабдяването, като властите предупреждават за опасност от наводнения заради проливните дъждове. В няколко разположени на бреговете на реки градове в Оклахома и Канзас бе разпоредена евакуация на жители заради опасност от наводнения. Съобщено бе за опасност от скъсването на една от язовирните стени на река Арканзас. В южните райони на САЩ миналия месец имаше около 16 случая на торнадо, при които загинаха над 10 души. Мощно торнадо връхлетя Джеферсън - столицата на щата Мисури, в централната част на САЩ, предаде АП. Стихията е била наблюдавана малко преди полунощ местно време вчера. Тя се придвижвала на североизток със скорост от 64 километра в час. В редици райони в Мисури са повредени къщи, повалени са електрически стълбове и дървета, електроснабдяването е прекъснато. В югозападните части на щата вали проливен дъжд. Торнадо мина и покрай град Джоплин. Преди осем години катастрофално торнадо там отне живота на 161 души, припомня АП.", "date": "2019.05.23", "title": "Мощни бури взеха жертви в САЩ"}
{"url": "https://www.monitor.bg:443/bg/a/view/myj-drasna-klechkata-na-kolata-si-v-ljaskovec-165937", "text": "Разгневен мъж запали колата си в Лясковец. В сряда около 16,40 ч. на спешния телефон е получен сигнал за горящ автомобил. Пристигналите на адреса огреборци успели да потушат пламъците. При проведените разпити на живеещите в съседство с мястото на пожара, станало ясно, че колата запалена от сотвеника и, мъж на 44 години от Горна Оряховица. Той се сдобил с колата миналата година чрез предварителна покупка. Пред полицаите мъжът споделил, че драснал клечката на колата си в състояние на афект заради личен проблем.", "date": "2019.05.23", "title": "Мъж драсна клечката  на колата си в Лясковец"}
{"url": "https://www.monitor.bg:443/bg/a/view/zvukozapisnite-kompanii-vlagat-nad-5-8-miliarda-godishno-za-artisti-165940", "text": "Звукозаписните компании се явяват най-големите инвеститори в нова музика, тъй като влагат над 5, 8 милиарда долара годишно в изпълнители и репертоар чрез инвестиционни програми за развитие и маркетинг. Това сочат данни в в специализирания микросайт на Международната федерация на звукозаписната индустрия (IFPI) Звукозаписните компании: Двигател на музикалната екосистема, от който става ясно, че 33.8% от глобалните годишни приходи на индустрията се насочват в разкриване на нови таланти и скок в кариерата на изпълнители по целия свят. Спрямо последните оповестени данни за 2015 година, сумата на инвестициите възлиза на $4, 5 милиарда долара и е 27 % от генерираните приходи, а в периода 2015 - 2017 наблюдаваме ръст на тези инвестиции от 3, 1 %. „Както става ясно от изложените факти в нашия микросайт, В днешния конкурентен музикален пазар, ролята на звуказаписната компания става още по-важна.“, заяви по темата главният изпълнителен директор на IFPI Франсес Муур. Ина Килева, изпълнителен директор на Българската асоциация на музикалните продуценти (БАМП), добавя: за ролята на компаниите в успеха на артистите. Свидетелство за това е новото поколение млади, талантливи артисти с кариера и многобройни фенове, зад които стои професионализмът на сериозни български лейбъли - членове на БАМП.”.", "date": "2019.05.23", "title": "Звукозаписните компании влагат над $5, 8 милиарда годишно за артисти"}
{"url": "https://www.monitor.bg:443/bg/a/view/dvama-ot-slavija-operirani-po-speshnost-165944", "text": "Двама футболисти на „Славия“ са били оперирани по спешност, информираха от клуба преди снощния реванш с „Етър“ в битката за седмото място, даващо право на бараж срещу „Левски“ за спечелване на последната евроквота. Става въпрос за опитния нападател Илиян Мицански, както и за Лука Шполярич. Бившият ни национал се е подложил на интервенция заради проблеми с коляното и ще пропусне част от лятната подготовка. Мицански е бил опериран във вторник в \"Софиямед\", a Шполярич в сряда. Известният хирург д-р Тони Георгиев е разрешил проблемите и на двамата. 23-годишният хърватин Лука Шполярич също бил с травма в коляното - увреден менискус. Офанзивният халф е пострадал по време на тренировка. Аут за реванша с „Етър“ бе и Дени Бара.", "date": "2019.05.23", "title": "Двама от „Славия“ оперирани по спешност"}
{"url": "https://www.monitor.bg:443/bg/a/view/poradi-goljam-interes-oshte-edin-kasting-za-bylgarija-tyrsi-talant-165946", "text": "Шоуто „България търси талант“, което ще се завърне в ефира на bTV тази есен, предизвика огромен интерес. Поради това екипът обяви ексклузивна дата за кастинг в София. Прослушването ще се проведе на 8 юни от 9 часа в столичен хотел. До момента над 1700 желаещи да се превърнат в телевизионна сензация и да добавят към бюджета си 50 000 лева само с три появи на сцената демонстрираха талантите си в София, Велико Търново, Бургас, Варна и Пловдив. Участниците не са само от България. Забелязва се сериозен интерес и от чуждестранни изпълнители. Сред последните, явили се на прослушване, саа атлети с впечатляващи резултати, танцови формации, дама – вентролог, млад мим, магьосник с невероятен репертоар, певец – имитатор, каскадьор и гимнастик. Още информация за кандидатите можете да видите  .", "date": "2019.05.23", "title": "Поради голям интерес: Още един кастинг за „България търси талант“"}
{"url": "https://www.monitor.bg:443/bg/a/view/mestjat-koncerta-na-brass-against-v-sofija-165941", "text": "Четири месеца след първото си шоу в България бандата, позната с кавърите си на легендарните Rage Against the Machine, се завръща у нас. Brass Against ще разтърсят родните меломани на 22 юни, но вместо в лятното кино „Орфей“ в Пловдив, те ще забият в София. Мястото е клуб Terminal 1, а часът – 22. Промяната на мястото се налага поради промяна в техническите изисквания на артистите. Този път Brass Against ще пристигнат с нов вокал - Лизи Колби, определяна от мнозина като кралица на рока. Нюйоркският колектив дава заявка, че ще изпълни най-емблематичните парчета на Tool, Audioslave, Black Sabbath и много други под звуците на китара, саксофон, барабани, тромпет и туба. Билети за концерта на цена от 35 лв може да намерите в мрежата на Eventim. Закупените билети за лятно кино „Орфей“, Пловдив ще важат без презаверка. Всички, които желаят, могат да върнат билетите си като се свържат с Eventim.", "date": "2019.05.23", "title": "Местят концерта на Brass Against в София  "}
{"url": "https://www.monitor.bg:443/bg/a/view/hlapeta-risuvat-ikoni-pomagat-za-spasjavane-na-cyrkovni-stenopisi-165930", "text": "Благотворителна изложба за подпомагане предстоящата реставрация на стенописите в църквата „Света Троица“ подредиха  възпитаниците на ателието по иконопис  при храма.  В една от залите на старозагорската галерия те подредиха 69 свои творби, рисувани под  ръководството на своята учителка Зорница Иванова , подпомагана от председателя на местната група на СБХ Милен Алагенски. Това е петото издание на превърналата се в традиция изложба с икони в навечерието на 24 май , 30 са децата на възраст от 5 до 15 години, които са избрали нелекия път на зографите, коментира директорът на галерията проф. д-р Марин Добрев, който допълни, че едно от момичетата от първата експозиция вече е студентка във факултета по изобразително изкуство на  Великотърновския университет  и то точно с тази специалност. Тържествен водосвет отслужи викарият на старозагорската митрополия Богослов в съслужение със свещеници от епархията на митрополит Киприан,който е сред честите посетители на иконописното ателие. Храмът „Света Троица“, където се съхранява чудотворната икона „Богородица Троеручица“ е изграден и осветен през 1863 година, иконите бил изрисувани от Николай Павлович. Там през руско-турската освободителна война са били изклани над 2 500 старозагорци,а храмът е бил обстрелван с оръдия и запален.Възстановен е през 1884 година, стенописите са дело на руския иконописец Николай Ростовцев през 40-те години на миналия ХХ в и до сега не са реставрирани . Ръководителката на иконописното ателие Зорница Иванова напомни, че приходите от предходните 4 издания на изложбата са били дарени за  ремонт на неделното училище при същата църква  ", "date": "2019.05.23", "title": "Хлапета рисуват икони, помагат за спасяване на църковни стенописи"}
{"url": "https://www.monitor.bg:443/bg/a/view/kradci-na-koli-gaziha-policai-v-saraevo-165925", "text": "Най-малко трима полицаи в Сараево бяха ранени, когато шофьор на автомобил отказа да се подчини на нареждането им да спре и се блъсна в полицейската кола, съобщи информационният сайт кликс. Последва преследване и мъжът бе арестуван в село Пазарич, близо до Сараево. Инцидентът станал около 3.30 часа тази нощ. В доклад на Глобалната инициатива срещу транснационалната организирана престъпност - мрежа от над 300 независими световни и регионални експерти със седалище в Женева, цитиран от Би Би Си, се посочва, че в периода от 2014 до 2017 г. в Сараево са отбелязани между 15 и 20 случая, при които крадци на коли при опит за бягство са стреляли срещу полицаи или са повредили полицейски коли. Затова крадците на автомобили се смятат за най-опасните престъпници в града. През 2017 г. всеки ден е бил краден поне по един автомобил, се казва в доклада, а сред тях има дори и автомобили на местната полиция, на Държавната агенция за разследване и защита и на министерството на отбраната. Печалбата, реализирана от тези кражби през последните 15 години, се оценява на 50 милиона евро, което прави тази форма на престъпност и една от най-доходоносните в страната, се посочва в доклада.", "date": "2019.05.23", "title": "Крадци на коли газиха полицаи в Сараево"}
{"url": "https://www.monitor.bg:443/bg/a/view/4-mln-leva-za-kompensacija-na-unishtojenite-ot-gradushki-posevi-165933", "text": "„4 милиона лева са отделени от държавния бюджет за държавна помощ при унищожени на 100 процента от градушките земеделски площи. Досега в България са описани 72 000 декара с такива площи, но работата на терен продължава и тенденцията е те да се увеличат. Реалното изплащане на държавната помощ ще започне най-рано през втората половина на юли“, съобщи в Хасково земеделският министър Десислава Танева. Министър Десислава Танева откри в Хасково нова противоградна система с 27 ракетни площадки  „По-високо обезщетение ще получат тези стопани, които са си застраховали площите“, уточни Танева. Тя призова фермерите първо да застраховат посевите си, а не след като се случи злополука, да чакат помощи от държавата. Министър Танева откри официално новата система за защита от градушки в Хасковски регион и лично посети установката за изстрелване на противо градни ракети край село Войводово. Системата обхваща единен команден център в Хасково и общо 27 ракетни площадки в Хасковска област.   С новата защитна мрежа общата площ на земеделските площи, които имат надеждна противоградна защита се увеличава с още 1,1 млн. декара. В защитата на област Хасково са инвестирани над 1 млн. лева. Основен инициатор за изграждането на системата беше местният депутат от ГЕРБ д-р Георги Станков. В България вече са защитени от градушките над една трета от земеделските посеви. Инвестирани са над 13 млн. лева. „Това че нивата ви е в район с противо градна защита не е пълна гаранция, че няма да има щети от градушки. Системата работи с максимална ефективност до 70-80 на сто, което е нормалната успеваемост и в Западна Европа“, уточниха специалисти. В нови команден пункт в Хасково вече се получава основно радарна информация в реално време за развитието на облачните системи. На база на информацията се решава кога и колко ракети да се изстрелят към облаците. Те очакват още тази сряда вечер да се използват ракетните площадки, защото има обявен жълт код за гръмотевици, валежи и градушки в региона.", "date": "2019.05.23", "title": "4 млн. лева за компенсация на унищожените от градушки посеви"}
{"url": "https://www.monitor.bg:443/bg/a/view/bylgarski-poshti-vnedriha-nova-evropejska-platforma-za-finansovi-uslugi-165926", "text": "\"Български пощи\" ЕАД е първият оператор, който внедри новата платформа за пощенски финансови услуги на Eurogiro. Това бе отчетено на годишната среща на организацията за пощенски разплащания, която се проведе в Букурещ, съобщиха \"Български пощи\". На форума повече от 120 експерти от световната пощенска общност се събраха, за да формират и споделят стратегии за новата роля на пощенските мрежи в ерата на цифровизацията и на финансовото приобщаване. Общо беше мнението, че при наличието на повече от 600 000 офиси по света, пощенските организации могат да играят водеща роля в цифровата икономика и да обслужват финансовите потребности на своите клиенти. Платформата осигурява достъп до широк набор от доставчици на финансови услуги, като оператори на парични преводи, магазини за електронна търговия, мобилни услуги и т.н. Това значително ще разшири финансовите услуги, които се предлагат в пощенските клонове и ще осигури нови източници на приходи. Още 7 пощенски организации в Европа, Африка и Азия планират през 2019 г. да се присъединят към новата система. Организацията Eurogiro е основана през 1993 г. от дванадесет европейски пощенски организации като кооператив за пощенски плащания.", "date": "2019.05.23", "title": "\"Български пощи\" внедриха нова европейска платформа за финансови услуги"}
{"url": "https://www.monitor.bg:443/bg/a/view/jitelite-na-velingradskite-sela-pashovi-i-sveta-petka-posreshtnaha-deljan-peevski-165936", "text": "Съдействие на жителите на Сърница за подобряване на пътната инфраструктура в региона обещаха кандидатите за евродепутати на ДПС. Лидерът на движението и водач на евролистата му Мустафа Карадайъ и кандидатите за евродепутати – парламентаристът и издател на „Телеграф медиа“ Делян Пеевски, настоящите членове на ЕП Искра Михайлова и Илхан Кючюк и шестата в списъка Севим Мусак бяха на среща в родопския град днес, като бяха посрещнати с думите: “Представителите на ДПС са хората, които направиха Сърница самостоятелна община и благодарение, на които тук днес се правят толкова много инвестиции. Те са наши приятели и ние вярваме в тях”. По време на разговора жителите на Сърница потърсиха съдействие за изграждане на пътя Банско – Огняново – Сърница, който ще направи много по-лесно достъпна туристическата дестинация и ще подпомогне бранша. От транспортните фирми пък отбелязаха изключително лошото състояние на околовръстния път на Велинград, по който редовно чупят автомобилите си. От ДПС обещаха съдействие с думите, че имат ясна концеция за развитието на региона, но припомниха, че тя се нуждае от широка подкрепа, в това число на евровота в неделя. По-рано днес стана ясно, че вторият в евролистата на ДПС Делян Пеевски е бил сред гостите на превърналия се в традиция \"ифтар\", организиран от областното ръководство на ДПС-Пазарджик за жителите на велинградското село Пашови в сряда вечерта. Благотворителната вечеря е по случай свещения за мюсюлманите месец Рамазан, съобщи пазарджишкият регионален вестник“ Виделина“, като посочи, че Пеевски за поредна година е уважил празничната вечеря и лично е поздравил жителите на село Пашови. Сред гостите на вечерята са били още Камен Костадинов от Централното оперативно бюро на ДПС, депутатът Сергей Кичиков, областният председател на ДПС Юмер Хамза, общинският лидер на партията Исмаил Моллов, кметовете и общинските съветници от общината от Движението за права и свободи. \"По-късно депутатът от ДПС и издател на \"Телеграф медиа\" Делян Пеевски посети и село Света Петка, където повече от час по приятелски разговаря с хората в малкото населено място. Мнозина искаха просто да се докоснат и снимат с един от най-влиятелните хора в държавата, утвърден политик, човек истински обичан и уважаван от своите избиратели\", пише още вестникът. В разговора си с жителите на Пашови и Света Петка Пеевски е акцентирал върху значението на предстоящите в неделя избори за представители на европейския парламент. “Всички знаем, че бъдещето на една нация са младите хора. Именно затова, ние от ДПС, излизаме пред Вас на тези избори с листа от млади, успешни и доказали се хора. И знам, че вие ще ни подкрепите като в неделя гласувате с №20 в интегралната бюлетина, за Движението за права и свободи”, е призовал той, цитиран от \"Виделина\". Репортажите от срещите слагат край на фалшивите новини, заливащи Пеевски от началото на кампанията от страниците на изданията, собственост или финансирани от олигарсите Иво Прокопиев, Цветан Василев, Огнян Донев и Сашо Дончев. Медиите на тези босове дружно заедно със свързаното с банкера-беглец Цветан Василев НПО БОЕЦ заливаха публичното пространство със спекулации и с въпроси къде е вторият в евролистата на ДПС. Реалността показва, че е точно там, където трябва да е всеки депутат и кандидат за евродепутат - при гражданите на страната и избирателите си. ", "date": "2019.05.23", "title": "В Сърница: ДПС обеща развитие на региона (ОБНОВЕНА) (СНИМКИ+ВИДЕО)"}
{"url": "https://www.monitor.bg:443/bg/a/view/ekoinspekcija-proverjava-zamyrsjavane-na-reka-fotinovska-165924", "text": "Пазарджишката Регионална инспекция за околната среда и водите назначи проверка за замърсяването на река Фотиновска над едноименното село в община Батак. Според сигнали на туристи водите на реката били оцветени в кафяво и миришели лошо. Очевидците твърдят, че край живописната река в Родопите се носело силна миризма на животински тор. Местни жители обаче са на мнение, че реката е чиста и няма замърсяване-никой в селото не бил забелязал необичайно оцветяване на водите в реката. При проверка  обаче в покрайнините на селото е открита тръба, от която излизали фекалии. Никой не може да каже откъде точно идват те, защото селото е с канализация, която се влива в реката. Кметът на Фотиново Димитрийка Миховска се ангажира да съдейства на екоинспекторите, за да се разбере кой е нарушителят, допуснал изливането на фекалиите в чистата планинска река.", "date": "2019.05.23", "title": "Екоинспекция проверява замърсяване на река Фотиновска"}
{"url": "https://www.monitor.bg:443/bg/a/view/prijateli-si-spomnjat-za-noncho-vodenicharov-165931", "text": "Изложба под наслов „Памет за Нончо“ ще бъде открита на 25 май в една от залите на къща-музей „Тодор Каблешков“ на град Копривщица, тя е посветена на починалия преди 10 години два мандата кмет на Раднево Нончо Воденичаров. Приятели на нестандартния като личност и характер  градоначалник, певец, а преди това и изпълнител на опасни каскади в киното мъж са подредили предмети, документи, фотографски материали и книги посветени на живота и делото му. Организаторите на проявата са  Дирекция на музеите Копривщица и Сдружение \"Нончо Воденичаров и приятели\".От 11.00ч ще бъде отслужена и заупокойна панихида на неговия гроб. Нончо Воденичаров е роден на 6 ноември  1955 година в Копривщица. В младежките си години е участвал като каскадьор в снимките на над 40 игрални филма, сред които  „Хан Аспарух“, „Време на насилие“ и „Мъжки времена“.През годините освен каскадьор, певец и актьор е бил също и управител на бензиностанция, както и президент на футболния клуб „Миньор“ – Раднево. Преди да стане кмет на град Раднево през 2003 година, Нончо Воденичаров е известен като собственик на голямото рибовъдно стопанство „Номиком“намиращо се на брега на язовир Овчарица край ТЕЦ „Марица изток 2“. Смъртта го застига на 30 май 2009 година по време на телевизионното състезание  „Сървайвър 4 Завладяването на Азия- Филипини“ , снимано на остров Караоман по  време на награждаване на участниците. Според лекарите причината е масиран инфаркт , като преди това при направените му прегледи и изследвания не показвали нищо застрашаващо живота му. Посмъртно бяха издадени в сборен албум  песните му , а през 2010 –а оркестър „Канарите“  изпяха специално създадената от  Атанас Стоев „Живот и песни“, посветена на Воденичаров.  ", "date": "2019.05.23", "title": "Приятели си спомнят за Нончо Воденичаров"}
{"url": "https://www.monitor.bg:443/bg/a/view/interpol-razbi-mejdunarodna-pedofilska-mreja-165934", "text": "Организацията Интерпол съобщи днес, че е разбила международна мрежа от педофили, свързани в т. нар. \"тъмна мрежа\". Продължилото две години разследване е довело до ареста на девет души в Тайланд, Австралия и САЩ, предадe Франс прес. Операцията започнала след разкриването на материали с детска порнография на сайт в \"тъмната мрежа\" (darkweb) с близо 63 000 абонати в цял свят. В резултат на предприетите действия са спасени 50 деца, съобщи организацията за международно полицейско сътрудничество, без да уточни възрастта или националността на децата. Сезирани от Интерпол, следователи от няколко страни анализирали материалите на споменатия сайт, съдържащи сцени с посегателства над 11 момчета на възраст под 13 години. Локализирани били айпи адреси в Тайланд, Австралия и САЩ. Българският отдел за борба с киберпрестъпността, от своя страна, е дезактивирал сървъра на този сайт, на който в течение на няколко години нов материал е бил качван всяка седмица, посочва Интерпол. Сред деветимата задържани е главният администратор на сайта, базиран в Тайланд. Той е бил идентифициран като извършителя на посегателствата над 11-те момчета, сред които и негов племенник. Друг уеб администратор, живеещ в Австралия, е бил задържан за притежание на хиляди материали с детска порнография, заснети в Тайланд и Австралия. В повечето от тях той е главният извършител на посегателствата над деца. Едно от децата било едва 15-месечно към онзи момент. Двамата мъже вече са осъдени съответно на 146 и 40 години затвор в страните си. Няколко от арестуваните в САЩ били хора на доверени позиции. Сред тях има и човек, посегнал на двегодишния си полубрат, каза регионалният представител на американското министерство на вътрешната сигурност в Банкок Ерик Маклафлин, цитиран от Интерпол. Мрежата е с такъв мащаб и толкова много разклонения, че разследването, в което са участвали още близо 60 страни членки на полицейската организация, би могло да продължи с години. Освен спасените 50 деца, разследващите се опитват да установят самоличността на още около сто, които може да са станали жертва на същата мрежа.", "date": "2019.05.23", "title": "Интерпол разби международна педофилска мрежа"}
{"url": "https://www.monitor.bg:443/bg/a/view/a1-kreditna-karta-s-0-lihva-za-novi-klienti-do-kraja-na-uni-165915", "text": "А1 ще предложи специални условия за всички нови клиенти на А1 Кредитна карта. Клиентите, които са кандидатствали и сключили договор за A1 Кредитна карта в периода от 20 май до 30 юни 2019 г., и чиято карта е активирана до 15 юли 2019 г., ще могат да се възползват от 0% лихва върху усвоените суми за период от 45 дни. Те започват да текат от датата на активиране на картата, а процедурата по кандидатстване е максимално улеснена. Единственото, което се изисква от клиента, е да подаде заявление в А1 магазин или да се обади на 0700 700 88. А1 Кредитна карта е първата финансова услуга, която А1 започна да предлага у нас през миналата година. Тя представлява кредитна карта MasterCard, която дава възможност на картодържателите да плащат в интернет, на POS терминал в търговски обекти и да теглят пари от банкомати в цял свят без такси. Продуктът дава финансова гъвкавост и сигурност на клиентите и им помага да посрещнат непредвидени разходи, без да се налага да минават през сложен процес на одобрение или да плащат високи такси и лихви. Притежателите на кредитната карта могат да осъществяват безконтактни плащания, да получават безплатни SMS нотификации, а възможността за управление на онлайн профила им гарантира сигурност и контрол по всяко време. По време на промоционалния период при усвояване на 500 лв. на първо число от месеца, фиксираният месечен лихвен процент (ФМЛП) и ГПР за първите 45 дни след активация на картата са 0%. За останалия срок на Договора ФМЛП е 1,48 %, а ГПР - 18,95%. Общата сума, дължима за срока на промоцията след активация на картата, е 500 лева, а през останалия срок на договора общото дължимо за 30 дни е 507,40 лева. Договорът за кредит е с неопределен срок.", "date": "2019.05.23", "title": "А1 Кредитна карта с 0% лихва за нови клиенти до края на юни"}
{"url": "https://www.monitor.bg:443/bg/a/view/otrovna-zmija-izpylzja-v-morskata-gradina-na-varna-165916", "text": "Варненец публикува във Фейсбук мрежата снимки на отровна змия, открита в Морската градина на Варна. Снимката на влечугото е направена от Мартин Малинов на 19 май. Тя е навито около дървен клон и видът й сериозно притесни варненци, като предизвика и множество коментари, част от които свързани и с шеговити метафори. Това не е първият случай на влечуго, забелязано в парка, като досега няма регистрирани фатални инциденти от подобни срещи. Змията стана обект на медийни публикации в местни сайтове, които написаха, че това е отровна пепелянка. Други пък се колебаеха между пепелянка и усойница, а трети бяха категорични, че това е каменарка. Това потвърждават и специалисти, според които отровните змии в България са основно усойница, пепелянка и каменарка, като те се срещат в различни райони на страната.  Тези влечуги са с умерена токсичност и ухапванията им водят до локални поражения на мястото на ухапване. От Община Варна коментираха ситуацията със затоплянето на времето, като засега няма други сигнали за змии в тревните площи на градските паркове и градинки, нито в откритите пространства. Ако обаче се появят, сигнали могат да се подават на телефона на дежурния служител в Общината. През различни години в летните месеци е имало случаи във Варна, когато влечуги са излизали от стари и запустели дворове по пешеходната зона в центъра на  града, забелязвани са дори на т. нар. „Червен площад“, влизали са в Бюрото по съдимост в сградата на съда, в дворове на учебни и детски заведения и в помещения на жп-гарата.  Имаше случаи, когато служители на пожарната извадиха смок от двигателния отсек на автомобила му или от купето на колата на друг. Преди години Община Варна беше първата у нас, която прибягна дори до услугите на професионален змиеловец, като сключи договор със специалиста, който да реагира на подобни сигнали на граждани и да лови опасните влечуги. Плащаха му по 25 лева за посещение на място и по 50 лева за всяка уловена змия, която след това се пускаше на свобода, извън града.", "date": "2019.05.23", "title": "Отровна змия изпълзя в Морската градина на Варна "}
{"url": "https://www.monitor.bg:443/bg/a/view/10-godini-po-kysno-razkriha-misterioznoto-ubijstvo-na-bogata-naslednica-165918", "text": "10 години след смъртта на една от най-богатите наследници в Пловдив, убийството й бе разкрито. 56-годишната Виолета Балабанова бе наръгана смъртоносно в корема на 30 септември 2009г. във входа на дома си от млад мъж, който я и ограбил. Тя починала няколко дни по-късно в болница и още тогава, като заподозрян, бе разследван синът й Георги. Самият той приживе отричаше да има пръст в престъплението, но вече разследващите са категорични – синът,  който три години след смъртта на майка си, се блъска с мотор в курорта „Слънчев бряг” и умира на място, е бил подбудител и съучастник на извършителя. Мотивът на престъплението е да бъдат взети нотариалните актове и документи на наследствените имоти, които майката е носила винаги със себе си, научи Агенция Монитор. На 22 май т.г. окръжната прокуратура в Пловдив е привлякла, като обвиняем, извършителя на убийството на Виолета – 32-годишния Здравко Д. Според повдигнатото му обвинение на 30 септември 2009г. той е отнел дамската чанта, съдържаща документи, портфейл с около 200 лева и ключове от 56-годишната си жертва, като я е наръгал три пъти в корема. Виолета е била вдовица на един от най-богатите пловдивчани през 90-те години на миналия век Георги Балабанов. Във фаталната вечер тя е била на ресторант със сина си Георги, а след вечерята той я оставил пред дома й на ул. „Софроний Врачански”. Жената направила няколко крачки във входа на кооперацията си, когато била нападната от чакащ я вътре мъж. Той й дръпнал дамската чанта, Виолета обаче му оказала съпротива и мъжът я наръгал в корема с нож, след което избягал. Ранената успяла да се добере до тротоара, където била забелязана от минувачи и била повикана линейка. Лекарите буквално я върнали от смъртта, защото раните й били много тежки и тя вече била развила перитонит. Няколко дни по-късно – на 8 октомври, пловдивчанката губи битката с живота. Малко след смъртта й синът Георги започнал да разпродава наследствените си имоти. В близо 10-годишното разследване на убийството се включили и служители от отдел „Тежки престъпления” на ГД „Полиция”, както и от отдел „Криминални престъпления” към ОД на МВР в Пловдив. Първоначално извършителят на престъплението не е бил открит. През 2018 г.  делото е било възобновено с оглед необходимост от извършване на допълнителни действия по разследването, като на 22.05.2019 г. за престъплението, като обвиняем е привлечен Здравко Д.,на 32 г. Предстои  Окръжна прокуратура-Пловдив да внесе искане в съда за определяне на мярка за неотклонение „задържане под стража“ спрямо него. За престъплението, по което е обвинен, законът предвижда наказание от 15 до 20 години „лишаване от свобода“, доживотен затвор и доживотен затвор без право на замяна.  Очаква се мярката за неотклонение на обвиняемия да бъде на 24 май т.г. в окръжния съд в Пловдив. ", "date": "2019.05.23", "title": "10 години по-късно:  Разкриха мистериозното убийство на богата наследница"}
{"url": "https://www.monitor.bg:443/bg/a/view/mej-njama-da-podava-ostavka-pone-do-3-uni-165923", "text": "Британският външен министър Джереми Хънт заяви днес, че Тереза Мей все още ще е премиер, когато президентът на САЩ Доналд Тръмп пристигне на посещение в страната в началото на следващия месец, предаде Ройтерс. \"Тереза Мей ще е премиерът, който ще го посрещне, и с основание\", каза Хънт в отговор на журналистически въпрос кой според него ще е премиер в началото на държавната визита на Тръмп на 3 юни. Мей е под силен натиск да обяви дата на оставката си, след като не успя при поредния си опит за прокара споразумение за Брекзит в парламента. Британският външен министър отказа коментар какво ще обсъжда с премиера на срещата им по-късно днес.", "date": "2019.05.23", "title": "Мей няма да подава оставка поне до 3 юни"}
{"url": "https://www.monitor.bg:443/bg/a/view/andre-rij-pozdravi-bylgarite-s-vyrvi-narode-vyzrodeni-video-165932", "text": "Кралят на валса Андре Рийо отправи специален видео поздрав към българите по случай предстоящия празник 24 май. В оркестъра на световноизвестния цигулар вече 23 години свири българката Кремена Минева, от която той научава, че Деня на славянската писменост и култура е сред най-ценните ни празници. Той намира нотите на „Върви, народе възродени”, събира 60-членния си оркестър в студиото си в Маастрисхт и записва за нас песента. За изпълнението на „Върви, народе…” Рийо прави специален аранжимент, като дава по-значима роля на флейтата, която звучи в соло и се извисява над другите иструменти. „Честит празник на буквите! Пазете идентичността си! Тя ви прави различни. А моята роля е да ви обединявам чрез музиката.”, ни поздравява в специалното видео Рийо. Припомняме, че легендарният цигулар поздрави родните меломани още за 3-ти март и Великден. Междувременно Андре Рийо се готви за концертите си в София на 8 и 9 юни. Той е първият музикант, който в две поредни години изнася четири концерта в България в напълно разпродадена зала „Арена Армеец”. В момента се разпродават последниге билети за концерта му на 9 юни.", "date": "2019.05.23", "title": "Андре Рийо поздрави българите с „Върви, народе възродени” (ВИДЕО) "}
{"url": "https://www.monitor.bg:443/bg/a/view/gradushkata-ochukala-desetki-avtomobili-vyv-varna-165920", "text": "Много автомобили са повредени след падналата във Варна градушка, разкри областният управител Стоян Пасев, като се позова на информация от застрахователи. Градушката във Варненско е засегнала само територии край Черно море, като най-тежко е било положението в село Юнец, община Долни чифлик, където първо е ударила. Пострадали хора или животни няма, но има засегнати земеделски площи. Щетите се описват и след това ще има яснота за размера им, посочи областният управител. „В момента чакам кметовете, да видят какви са подадените заявленията при тях за повредена земеделска продукция. След като съберем информацията, ще уведомим Министерството на земеделието, храните и горите и ако държавата прецени, ще правим описи, поясни Пасев. Той коментира и щетите от проливния дъжд по новия булевард „Васил Левски“ във Варна, който бе пуснат наскоро за движение на автомобили, за да се облекчи натоварения автомобилен трафик в града. Според снимки, видеоклипове и коментари, публикувани в популярната групата „Виждам те КАТ – Варна“ във Фейсбук, кръстовището на булевардите „Васил Левски“ и „Владислав Варненчик“ е пропаднало, като на долното му ниво се е образувала дупка. На снимките, публикувани в социалните мрежи, се вижда, че е пропаднал и един от тротоарите край кръстовщето, което беше украсено с палми и знамена. Паднал бе и един от подкопаните от водата стълбове на уличното осветление. Свидетели на случилото се, които живеят наблизо твърдят, че на мястото веднага пристигнали екипи на полицията и пожарната. Проверка на място установи, че на следващата суртин всички щети са отстранени и автомобилите отново се движеха свободно по новия булевард. „Съоръжението все още не е въведено в експлоатация, но по-добре, че заваля такъв проливен дъжд, за да се видят дефектите и ефектите от новото строителство“, коментира ситуацията Пасев.", "date": "2019.05.23", "title": "Градушката очукала десетки автомобили във Варна"}
{"url": "https://www.monitor.bg:443/bg/a/view/kurir-izchezna-advokat-po-dalaverata-s-rusnacite-razbunila-avstrija-165914", "text": "Австрийските медии продължават да публикуват нови подробности около видеозаписа, предизвикал правителствена криза. В. \"Курир\" посочва, че е изчезнал адвокатът М., който е бил връзката на Йохан Гуденус с мнимата племенница на олигарх. Според секретарката му той вчера не е дошъл на работа в кантората си на улица \"Зингерщрасе\" на няколко крачки от катедралата \"Щефансдом\". Адвокатът от ирански произход е свързал и детектива Юлиан Талер с Йохан Гуденус. Адвокатът не е присъствал на срещата на Ибиса, там е обаче детективът Юлиан Талер, който също е заснет от разположените в помещението видеокамери. Трябва да се отбележи, посочва \"Курир\", че видеото от Ибиса е предлагано още през януари 2019 година на различни германски медии срещу солидни суми пари. Вестникът разказва, че въпросният Юлиан Талер се казва всъщност Юлиан Х. и според фирмения регистър през март 2015 година основава в Мюнхен консултантска фирма по въпроси на сигурността. В момента е закрита интернет страницата на Х., телефонът му е прехвърлен в адвокатска кантора, която не иска да има нищо общо с детектива. Очевидно, продължава \"Курир\", детективските услуги не са му потръгнали в Мюнхен, през 2017 година задълженията на фирмата му възлизат на 163 864 евро. Към днешна дата официалният му адрес е във Виена, но той не притежава официално разрешение да упражнява професията си в Австрия.", "date": "2019.05.23", "title": "\"Курир\": Изчезна адвокат по далаверата с руснаците, разбунила Австрия"}
{"url": "https://www.monitor.bg:443/bg/a/view/13-novi-koli-poluchi-pazardjishkata-policija-165921", "text": "13 нови патрулни автомобили „ Шкода“ получиха служителите от ОДМВР-Пазарджик. На кратка тържествена церемония в областната дирекция старши комисар Йордан Рогачев връчи ключовете на новите коли, предоставени от Министерството на вътрешните работи и са предназначени за служителите от звената „Охранителна полиция“. Новите возила са разпределени да обслужват основно райони с малки и отдалечени населени места, както и курортите зони в региона, където има приток на много туристи от страната и чужбина. По-голямата част от патрулните автомобили ще влязат в употреба незабавно, тъй като с тях ще се улесни и подсили охраната на предстоящите избори за членове на Европейския парламент на 26 май. В обръщението си към служителите старши комисар Рогачев им пожела безаварийно пътуване, да използват автомобилите с грижа на добър стопанин, с тяхна помощ да улесняват своята отговорна работа, както и да повишават нейната ефективност. Празничен водосвет за здраве бе отслужен от представители на Пазарджишката духовна околия при Българската православна църква. ", "date": "2019.05.23", "title": "13 нови коли получи пазарджишката полиция"}
{"url": "https://www.monitor.bg:443/bg/a/view/za-deveta-poredna-godina-apple-stana-naj-skypata-parka-na-forbes-165917", "text": "За девета поредна година Apple стана най-скъпата парка на списание Forbes. Стойността й е оценена на 205,5 млрд. долара, което е с 12% повече от 2018-та. В челото на класацията са още няколко технологични компании - Google, Microsoft, Amazon и Facebook. Търсачката е оценена на 167,7 млрд. долара, което е с 27% повече на годишна база. Microsoft е с капитализация от 125,3 млрд. долара (+20%). Amazon през 2019-та се качи от четвърто на четвърто място с оценка на активите на 97 млрд. долара или 37% повече от 2018-та. Единственият ИТ-бранд, който отчита спад в стойността си е Facebook. Намалението е с 6% до 88,9 млрд. долара, което прати социалната мрежа на пето място . Шеста е Coca-Cola, оценена на 59,2 млрд. долара (+3%), което е мрави най-скъпа марка извън технологичните. 56 от марките в класацията са американски, 11 – германски, 7 – френски, 6 – японски. Общо в топ 100 има фирми брендове от 16 държави", "date": "2019.05.23", "title": "За девета поредна година Apple стана най-скъпата марка на Forbes"}
{"url": "https://www.monitor.bg:443/bg/a/view/karajancheva-vodi-delegacija-vyv-vatikana-pri-papata-165919", "text": "Парламентарна делегация, водена от председателя на Народното събрание Цвета Караянчева, ще бъде приета на аудиенция от Негово Светейшество папа Франциск на 24 май, съобщиха от пресцентъра на парламента. В състава на делегацията са председателят на Групата за приятелство България – Италия и на комисията по европейските въпроси Кристиан Вигенин, както и депутатите от групата за приятелство Младен Шишков, Павел Шопов, Симеон Симеонов и Албена Найденова. В нея са включени представители на изпълнителната власт, на Светия Синод и на Католическата църква.  На 23 май 2019 г. Караянчева и водената от нея делегация ще разговарят с председателя на Сената на Италианската република Мария Казелати. Самата ауденция при папа Франциск ще е на 24 май, като преди това Караянчева ще проведе разговор на четири очи със Светия отец. По-късно шефката на НС ще се срещне с Държавния секретар на Ватикана Негово Високопреосвещенство кардинал Пиетро Паролин. На 24 май членовете на делегацията ще присъстват на молебен и поклонение пред мощите на Св. Кирил в базиликата „Сан Клементе“. Непосредствено след това ще бъдат поднесени цветя пред българската плоча в базиликата „Санта Мария Маджоре“, където славянските книги са получили официално признание от Ватикана. По време на визитата си в Рим българската делегация ще поднесе и цветя пред паметника на Иван Вазов. По-късно вечерта депутатите ще присъстват на приема в българското посолство в Рим по повод 24 май. На него председателят на българския парламент Цвета Караянчева ще връчи почетни плакети на Народното събрание по повод 140 години от установяване на дипломатически отношения между България и Италия на личности, допринесли за развитието на двустранните отношения.", "date": "2019.05.23", "title": "Караянчева води делегация във Ватикана при папата"}
{"url": "https://www.monitor.bg:443/bg/a/view/desetoklasnici-ot-dobrich-pomagat-na-uchitelja-po-fizika-teo-165903", "text": "Ученици от частната гимназия „Райко Цончев“ в Добрич се срещнаха с учителя по физика Теодосий Теодосиев-Тео и го изненадаха с предложението си да посетят школата му над село Бъзовец, Казанлъшко и да помогнат с доброволен труд за почистването на терена около сградата, която той ремонтира. Това съобщи директорът на учебното заведение д-р Маргарита Христова. Идеята им се родила в часовете по иновативния предмет Ние и светът, когато гледали и коментирали двете части на документалния филм „Последната крепост“, главен герой в който е учителят на златните световни физици. Десетокласници предложили да отидат на собствени разноски до Казанлък и с безкористен труд да подкрепят каузата за превръщането на изоставеното селско училище в школа за подготовка на физици. Теодосий Теодосиев е приел с радост предложението и предстои в близките седмици пътуването да бъде планувано, а по-късно и реализирано. Теодосий Теодосиев бе в Добрич по покана на Общината по случай Деня на българската просвета и култура и на славянската писменост и произнесе приветственото слово на общоградското тържество „О, будители народни“. „Българската майка ражда разкошни деца, с невероятни възможности. Нашата задача е да ги намерим, или те да ни намерят и да ги изведем на световно ниво“, заяви пред аудиторията емблематичният педагог. Според него, ако искаме децата ни да имат висок коефициент на интелигентност, до ІХ клас те трябва да са прочели хиляда книги по 600 страница всяка. Децата трябва да познават значението на думите и именно затова в най-великата книга е написано: „В началото бе словото!”. „Не може един празен мозък да направи голямо откритие!”, подчерта Теодосий Теодосиев и цитира имената на млади българи, които са станали абсолютни световни първенци по физика, астрономия, математика и информатика и сега са част от световния научен и бизнес елит. „България е една хилядна от света – седем милиона от седем милиарда. Значи на нас ни се пада да станем абсолютни световни първенци веднъж на хиляда години. България се намира в златния духовен милиард на планетата. Остава да направим така, че да влезем и в златния материален милиард. И това ние можем да го направим. И ще го направим!”, бяха финалните думи на знаменития учител Тео.", "date": "2019.05.23", "title": "Десетокласници от Добрич помагат на учителя по физика Тео "}
{"url": "https://www.monitor.bg:443/bg/a/view/do-odrin-ot-plovdiv-trygva-vlak-na-1-uni-165906", "text": "От 1 юни международен влак ще пътува между Пловдив и Одрин. По искане на българските железници се е договорило разкриване на новата пътническа линия, съобщи вестник \"Сабах\".  Официален представител от Генералната дирекция на турските държавни железници (TCDD) е заявил пред изданието, че компанията е постигнала споразумение с БДЖ.  \"Одрин приема всеки ден голям брой посетители от България. Смятаме, че тази услуга ще допринесе за икономиката на града\", е коментирал представителят на TCDD.  Разписанието и цените на билетите за пътуване с новия международен влак ще бъдат обявени през следващите дни. В момента е единствената пътническа железопътна връзка между България и Турция е експресът Истанбул-София.", "date": "2019.05.23", "title": "До Одрин от Пловдив тръгва влак на 1 юни"}
{"url": "https://www.monitor.bg:443/bg/a/view/zapochva-rekonstrukcijata-na-trase-ot-skorostnija-pyt-sofija-kalotina-165902", "text": "Днес стартира реконструкцията на трасе от пътя I-8 Калотина – Софийски околовръстен път. Отсечката е част от новата автомагистрала „Европа“, която свързва София с гранично-пропускателния пункт на сръбската граница при Калотина, а от там с Ниш и Белград. Първият етап от реконструкцията включва 17-километров участък от Драгоман до Сливница. Шосето е част от Коридон №8 на тpaнceвpoпeйcĸa тpaнcпopтнa мpeжa. Tpaceтo e пo нaпpaвлeниeтo Лoндoн - Бyдaпeщa - Бeлгpaд - Coфия - Πлoвдив - Иcтaнбyл - Kaлĸyтa и e нaй-ĸpaтĸият път, cвъpзвaщ Зaпaднa Eвpoпa c Близĸия и Cpeдния Изтoĸ. Учacтъĸът ГKΠΠ „Kaлoтинa” – Coфия ocигypявa вpъзĸa ĸъм тpaнceвpoпeйcĸи ĸopидop „Opиeнт - Изтoчнo Cpeдизeмнoмopcĸи”.  Премиерът Бойко Борисов даде днес началото на модернизацията. В участъка ще бъде изградено второ платно, а старото ще бъде реконструирано, с което отсечката ще стане с магистрален габарит. Инвестицията е за 117,3 млн. лв. и е от републиканския бюджет. Срокът за завършване на строителните работи е 2021 г., но премиерът Борисов призова изпълнителите да завършат отсечката до края на 2020 г. „За Нова година - догодина трябва ходят до Белград по магистрала. От Бургас като тръгнат - до Белград, Мюнхен не трябва да има светофар“, заяви министър-председателят.", "date": "2019.05.23", "title": "Започва реконструкцията на трасе от скоростния път София-Калотина"}
{"url": "https://www.monitor.bg:443/bg/a/view/depozitite-na-domakinstvata-nadvishiha-57-7-miliarda-165922", "text": "Депозитите на домакинства и нетърговските организации обслужващи домакинства (НТООД) са 52.712 млрд. лв. (45.6 на сто от БВП) в края на април 2019 г. Те се увеличават с 9 на сто спрямо същия месец на 2018 г., отчита Българската народна банка. Депозитите на неправителствения сектор в банковата система са 79.414 млрд. лв. (68.7 на сто от БВП), като годишното им увеличение е 10 на сто. На нефинансовите предприятия депозитите са 23.312 млрд. лв. (20.2 на сто от БВП) в края на април 2019 г. В сравнение със същия месец на 2018 г. те се увеличават с 9.4 на сто. На финансовите предприятия нарастват с 32,4 на сто и в края на април достигат 3.391 млрд. лв. (2.9 на сто от БВП). В края на април 2019 г. кредитите за неправителствения сектор са 58.633 млрд. лв. (50.7 на сто от БВП) и се увеличават на годишна база с 6.9 на сто. Кредитите за Нефинансови предприятия нарастват с 4.8 процента на годишна база през април 2019 г. и в края на месеца достигат 33.493 млрд. лв. (29 на сто от БВП). Кредитите за Домакинства и НТООД са 22.274 млрд. лв. (19.3 на сто от БВП) в края на април 2019 година. Спрямо същия месец на 2018 г. те се увеличават със 7.9 на сто. В края на април 2019 г. жилищните кредити са 10.873 млрд. лв. и нарастват на годишна база с 11.8 на сто. Потребителските кредити възлизат на 9.439 млрд. лв. и се увеличават с 10.9 на сто спрямо април 2018 г. Кредитите, предоставени на финансови предприятия, са 2.866 млрд. лв. (2.5 на сто от БВП) в края на април 2019 година. В сравнение с април 2018 г. те се увеличават с 26.8 на сто.", "date": "2019.05.23", "title": "Депозитите на домакинствата надвишиха 57,7 милиарда"}
{"url": "https://www.monitor.bg:443/bg/a/view/fermeryt-dimitrakis-pirilis-na-svoboda-sreshtu-10-bona-165910", "text": "Фермерът от село Болярино Димитракис Пирилис, който в нощта на 11 срещу 12 май т.г. прегази в имота си рома крадец Петър Гаджанов, излиза от ареста срещу 10 000 лева парична гаранция, реши апелативният съд в Пловдив. 60-годишният чужденец е обвинен от прокуратурата за причиняване на смърт при пътно-транспортно произшествие, за което го грози затвор от 10 до 20 години. На първа инстанция миналата седмица той бе оставен за постоянно в ареста с мотива, че може да извърши друго престъпление. Според апелативния съд има обосновано предположение, че Пирилис е извършил престъплението, но това е разколебано по отношение на умисъла. Наред с това няма опасност фермерът да извърши друго престъпление, тъй като е неосъждан, има постоянен адрес, дългосрочна трудова ангажираност и безспорен авторитет в местната общност поради осигуряване на работа и грижи за съселяните си. Не без значение са и подбудите, довели до извършване на престъплението, насочени към пресичане на опита за кражба от имота му, както и фактът, че е оказал пълно съдействие на разследването, счита съдът. При обжалването на мярката му за неотклонение адвокатите му Константин Давчев и Съби Узунов отново подчертаха доброто име, с което се ползва клиентът им, чистото му съдебно минало и липсата на опасност да се укрие и да  извърши ново престъпление. Те посочиха и разминаването между показанията на другите двама крадци, нахлули в имота на Пирилис и автотехническата експертиза. Според свидетелите кипърецът е карал джипа си с поне 70 км/час, но според експертите скоростта на возилото е била не повече от 20 км/час. Двамата адвокати уточниха, че фермерът живее и развива бизнес в България над 17 години и през това време не е имал никакви противообществени прояви. Причина за инцидента станала поредната кражба от фермата му от трима роми от съседното село Белозем. На 9 май – само няколко дни преди фаталната нощ с прегазването, същите мъже отвели от фермата на кипъреца други 7 крави. На 11 май те отново влезли да крадат, а след кървавия финал излъгали, че са отишли да косят люцерна. На мястото обаче били намерени въжетата, с които ромите извеждали от фермата две от общо петте нарочени за крадене крави. Димитракис видял как разрушават оградата на фермата му и как двама от тях извеждат от обора вързани две крави. Третият бил подкарал още три крави. Ромите отишли с микробус и с каруца до фермата на Димитракис, за да има как после да превозят добитъка. Фермерът се качил на джипа си с идеята да се приближи до крадците и да ги види кои са. Направил полукръг в нивата и блъснал Петър Гаджанов. Тялото на крадеца отхвръкнало и когато Пирилис завил надясно, го прегазил. „След което се е върнал обратно във фермата, за да събуди жена си и да се обади на 112. После е отишъл в центъра на селото, който е на 5 км от фермата, за да изчака полицията и бърза помощ и да ги отведе до пострадалия”, каза адвокатът му. „Обичам ромите и дори жената, с която живея, е ромка. Разбрах, че починалият е неин роднина”, се разплака в апелативния съд Пирилис. Прегазеният Петър Гаджанов на 30 години бил съден 14 пъти, включително и за кражба на коне през  2011г. от фермата на кипъреца. За това престъпление е лежал 7 години в затвора, но след като е бил пуснат на свобода, се е върнал към старите си навици. Другите двама – Ангел Гаджев и Ангел Иванов, били рецидивисти. Ангел Гаджев е осъждан 9 пъти - осем пъти за кражби и един път за грабеж, като е излязъл от затвора през септември 2018 г. Той е лежал в затвора за 2г. и 8 месеца за кражби на крави от различни собственици, измежду които и от собственика на фермата Димитакис. Иванов също бил съден два пъти за кражби.", "date": "2019.05.23", "title": "Фермерът Димитракис Пирилис на свобода срещу 10 бона"}
{"url": "https://www.monitor.bg:443/bg/a/view/borisov-otkri-nova-otsechka-ot-struma-video-165912", "text": "Премиерът Бойко Борисов откри нови 6,5 км от магистрала „Струма“ край Благоевград. Трасето бе пуснато предсрочно с цел улеснение на трафика и повишаване безопасността на движение за пътуващите към Югозападна България и Гърция при предстоящите почивни дни и летния сезон. В новооткритата отсечка са построени два виадукта, два селскостопански подлеза, два моста и един надлез. Положени са 127 хиляди тона асфалт, 70 хиляди тона циментова стабилизация, 200 хиляди кв. м. облицовка на откоси и 26 км. мантинела. С пускането на движението се избягва влизането в Благоевград и създаването на тапи в градските кръстовища, което ще спести време на пътуващите и ще разтовари града от сериозен трафик. Намерените археологическите ценности при строителството ще могат да бъдат разглеждани от пътуващите. На мястото ще се изградят алеи, паркинги, както и защитни навеси над пренесените на новите места находки.. Прогнозната стойност на извършваните дейности по преместване и теренна консервация на археологическите ценности, както и изграждането на подпорна стена за отделянето им от трасето на автомагистралата е над 1,2 млн. лв. На следващ етап, ще бъде изработването на интегрирана консервация.  Целта е улеснение на трафика и повишаване безопасността на движение за пътуващите към и от Гърция при предстоящите три почивни дни около Деня на българската просвета на 24 май и преди началото на активния летен сезон. Премиерът благодари за разбирането от страна на археолозите за това, че археологическите находки, които бяха разкрити по трасето на магистралата край село Покровник, са преместени от трасето. „Ако не бяхме намерили общ език, това нямаше да стане. А сега за една минута минаваш отсечката“, каза Борисов. “Виждате колко много стени сме направили, за да се укрепят свлачищата. Не сме се отказали от магистралата, ние сме си дали проекта“, беше категоричен министър-председателят. Борисов припомни пред журналистите, че правителството продължава да работи за повишаването на доходите на българите, като са отпуснати средства за увеличаване на заплатите на учителите, военните, полицаите, медицинските сестри, за майките на деца с увреждания. подчерта още премиерът.   Преди да стигне до Благоевград Борисов инспектира инспектира началото на строителните дейности по модернизацията на 17 км от първокласния път I-8 Драгоман – Сливница, който е част от новата магистрала 'Европа\". В участъка ще бъде изградено второ платно, а старото ще бъде реконструирано, с което отсечката ще стане с магистрален габарит. Той е част от автомагистрала „Европа“, която ще свързва София с ГКПП „Калотина“. Инвестицията е за 117,3 млн. лв. и е от републиканския бюджет. Срокът за завършване на строителните работи е 2021 г., но премиерът Борисов призова изпълнителите да завършат отсечката до края на 2020 г. заяви министър-председателят. Премиерът Борисов посочи и че са предвидени средства за разширение на ГКПП „Калотина“ заради притока на инвестиции в страната. Той подчерта, че се очаква засилване на тежкотоварния трафик през пропускателния пункт, което налага и разширяването на му. Трасето на АМ „Европа“ между ГКПП „Калотина“ и Софийския околовръстен път е с дължина 48 км и е разделено на три части. Строителството на първите два участъка включва модернизация на съществуващия първокласен път I-8 между Калотина и Сливница. Първият участък от ГКПП „Калотина“ до Драгоман е с дължина 14,5 км, ще бъде финансиран от Механизъма за свързана Европа и националния бюджет. В края на 2018 г. бе сключен договор с изпълнителя на техническия проект и строителство на обекта и предстои подписването на договора за строителен надзор. Строителните работа на средния участък от трасето между Драгоман и Сливница започва сега. Третият участък от Сливница до връзката със Северната скоростна тангента е с дължина 16 км и ще преминава по ново трасе. В момента се изготвя техническият проект за отсечката.", "date": "2019.05.23", "title": "Борисов откри нова отсечка от „Струма“ (ОБНОВЕНА + ВИДЕО)"}
{"url": "https://www.monitor.bg:443/bg/a/view/prilojenie-za-telefon-otkriva-ushni-infekcii-pri-deca-165904", "text": "Често, ушните инфекции имат малко неясни симптоми, които лесно може да бъдат объркани с други заболявания. Но изследователи от Вашингтонския университет (University of Washington) са създали мобилно приложение, което може да помогне за изясняването на диагнозата, откривайки течност зад тъпанчето, посредством хартиен конус и телефон. Според Националния институт по глухота и други нарушения в комуникацията (National Institute on Deafness and Other Communication Disorders) на САЩ, ушните инфекции са сред най-честите причини за посещения на децата при личния лекар. За родителите и полагащите грижи за деца устройство, което дава възможност да се разбере бързо, ненатрапчиво и сигурно, дали страданието на детето е възможно да се дължи на инфекция в ухото или не, може не само да спестява време, но и да предоставя успокоение. Екипът от Вашингтонския университета е намерил изключително просто решение, което използва приложение за смартфон и хартия. По точно, конус от обикновена хартия. Инсталацията работи подобно на системата за ехолокация на прилепите, изпращайки в ухото цвърчащ звук за 150-милисекунди, който след това се улавя от микрофона на телефона, когато се отрази. Пречупвания в ухото влияят на отразения сигнал и приложението взема решение за вероятното наличие на течност зад тъпанчето според вариации в отразените звукови вълни. За работа със системата не се изисква специално обучение, но изследователите са открили, че точността й е еднаква с професионалната акустична рефлектометрична система, срещу която е изпробвана.   За да изпробват лесната употреба на технологията без предварително обучение, изследователите събрали група от родители и група обучени лекари, като им предоставили 25 пациента за тестове. И двете групи успешно открили проблеми в ушите с течност, постигайки почти равен резултат от 18 на 19. Освен на родителите и полагащите грижи за деца от тази технология могат да се възползват и личните лекари, получавайки информация от родителите, които може да наблюдават проблема в продължение на няколко дни.   Достъпността до смартфон означава, че тази технология може да бъде от особена полза за здравните специалисти в отдалечени и бедни региони по света. Необходими са само смартфон, хартия и пациент. Софтуерът е тестван успешно и на различни платформи за смартфони и с различни видове хартия за изработка на конусите, като резултатите са еднакви. Изследователите искат да комерсиализират технологията с компанията Edus Health. Изследването е публикувано в списание  .", "date": "2019.05.23", "title": "Приложение за телефон открива ушни инфекции при деца"}
{"url": "https://www.monitor.bg:443/bg/a/view/sbyrkaha-rezultatite-ot-finala-na-evrovizija-165905", "text": "По-малко от седмица след грандиозния финал на Евровизия в Тел Авив, Европейският съюз за радио и телевизия обяви, че сгрешен вот от страна на журито в Беларус нанася малки корекции към класирането. Феновете на холандския представител Дънкан Лорънс могат да бъдат спокойни – голямата победа от песенния конкурс все още е негова. Всъщност, разместване при първите четири места от класирането няма. Швеция и Норвегия са първите страни, които разменят местата си – от шесто място, Швеция се изкачва с едно нагоре, като така измества Норвегия от топ 5. Най-потърпевши се оказват представителката на Франция, която потъва с две позиции в класацията – от 14-о място, тя е вече на 16-о. С две позиции напред пък се изстрелват Кипър и Малта. Разместването във финалното класиране се дължи на неспазване на правилата за гласуване от страна на журито в Беларус в рамките на първия полуфинал, обявиха от ЕРСТ. Оценяващите са били отстранени, а крайният резултат от страната е калкулиран на базата на други държави с подобни записи за гласуване, уточняват от съюза за радио и телевизия. ЕСРТ и неговите партньори съжаляват дълбоко, че грешката не е била идентифицирана по-рано и ще преразгледа процесите и контрола, за да се предотврати повторното случване на подобна грешка“, обясняват от съюза. Още отсега пък стартира подготовката за Евровизия 2020. Обществената телевизия в Холандия – страната, получила по право домакинство заради победата на Дънкан Лорънс, обяви, че общо три телевизии ще се включат в организацията на конкурса, като всяка от тях ще има различна роля. Това са NPO, AVROTROS и NOS. „Евровизия е едно от най-големите международни събития и предоставя възможността на Холандия да се позиционира отново под светлината на прожекторите на световно равнище“, обясниха от медията в съобщение до журналисти, като добавиха, че първите подробности около наливането на основите на домакинството ще бъдат издадени до месец.", "date": "2019.05.23", "title": "Сбъркаха резултатите от финала на Евровизия"}
{"url": "https://www.monitor.bg:443/bg/a/view/64-ot-bylgarite-znajat-za-praviloto-za-pylen-i-kratyk-chlen-52-go-prilagat-165909", "text": "64% от българите познават правилото за членуване, но само 52% го прилагат правилно. Това сочат и резултатите от представителното изследване на обществените нагласи към съвременния български книжовен език, проведено от Института за български език и Катедрата по български език на Факултета по славянски филологии на Софийския университет, съобщава БНР. Едва 38% са дали правилен отговор при употребата в писмената реч на „кого“,“ когото“, „ някого“. Около 60 на сто се справят с бройната форма „няколко стола“, но „няколко ученици“, два стола – двама ученици. Две трети от анкетираните са застъпници на идеята за чистотата и богатството на българския език и неговата неприкосновеност. Проучването показва също, че българинът възлага на училището голямата задача за ограмотяването на младите хора. Две трети от анкетираните смятат, че устната реч трябва да следва нормите на писмената. Езиковедите обаче си дават сметка, че иновациите настъпват в устната комуникация и трябва да се съобразяваме и с тях.", "date": "2019.05.23", "title": "64% от българите знаят за правилото за пълен и кратък член, 52% го прилагат"}
{"url": "https://www.monitor.bg:443/bg/a/view/prevedoha-blizo-76-mln-lv-doplashtanija-po-sep-165908", "text": "Държавен фонд \"Земеделие\" преведе 75 898 249 лв. по Схемата за единно плащане на площ (СЕПП), съобщиха от фонда. Субсидии са получили 57 977 земеделски стопани. Окончателното плащане е направено след актуализация на данните в Системата за идентификация на земеделските парцели. Това е станало на база на подадени възражения и изясняване принадлежността на констатираните двойно заявени площи за кампания 2018 г. Преводът е осъществен и след насрещна проверка на данните за заплати и осигуровки, които земеделските стопани са декларирали пред Националната агенция за приходите, допълниха от ДФ \"Земеделие\". Доплащането по схемата е извършено със заповед от 20 май 2019 г. на министъра на земеделието, храните и горите. Изчисленията са направени по окончателна ставка от 195,73 лв./хектар, уточниха от фонда. С това плащане общо оторизираните средства по СЕПП за кампания 2018 г. са достигнали 713,5 млн. лв. Още през декември миналата година земеделските стопани са получили основната част от плащанията за единица площ в размер на 634 млн. лв, се посочва още в съобщението.", "date": "2019.05.23", "title": "Преведоха близо 76 млн. лв. доплащания по СЕП"}
{"url": "https://www.monitor.bg:443/bg/a/view/unker-se-oplaka-che-mu-pisnalo-ot-brekzit-165911", "text": "Председателят на Европейската комисия Жан-Клод Юнкер заяви, пред телевизия Си Ен Ен, че губи търпение заради постоянните отлагания на срока за излизане на Великобритания от ЕС.  \"Длъжен съм да кажа, че започва да ми омръзва, защото всички ние се движим от едно продължаване на срока към друго. ... Хората губят търпение, - каза той. - Иска ми се да кажа \"да\" на провеждането на втори референдум, макар и да не съм уверен, че резултатът ще бъде много по-различен.\" Юнкер отбеляза, че на страните от ЕС не им остава друго, освен да наблюдават хода на дебатите за Брекзит във Великобритания.  Говорейки за наложилите заради тези отлагания избори за Европарламент на Острова, политикът изрази недоволство, защото \"всички знаят, че те напускат Европарламента, но при това ще имат значително влияние върху някои моментни решения, които той ще приема\". Юнкер отново изрази съжаление, че Еврокомисията не е могла да окаже противодействие на разгърналата се в Обединеното кралство кампания за излизане от ЕС през 2016 г. \"Разстроен съм, защото послушах британското правителство, (бившия премиер Дейвид) Камерън и не се намесихме. Защото единствената институция, единствените хора, които можеха да се опълчат срещу онези, които лъжат в британската кампания, бе Еврокомисията. Не бяхме прави, че не се намесихме в дискусията\", подчерта Юнкер.", "date": "2019.05.23", "title": "Юнкер се оплака, че му писнало от Брекзит "}
{"url": "https://www.monitor.bg:443/bg/a/view/kris-jyng-s-rod-stuyrt-zapisvahme-v-studio-kolkoto-futbolno-igrishte-165830", "text": "Крис Йънг беше едно от звездните участия на първия по рода си Sofia Songwriting Camp, в рамките на който български и чуждестранни артисти измисляха и записваха песни в продължение на седмица. Той е талантлив автор, вокален продуцент и пианист от Лондон. А негова запазена марка е да работи директно с артистите, около които създава цялото парче. Писал е песни за звезди като Кайли Миноуг, Джейсън Деруло, Лайнъл Ричи и дори легендата Род Стюърт. Наскоро завърши и един от най-големите си проекти – презаписа и смеси наново цялата дискография на Pink Floyd преаранжирана за камерен симфоничен оркестър. По време на първото си пребиваване у нас Крис Кънг намери време да отговори на няколко въпроса на „Монитор“. - Този лагер беше повод да дойда за пръв път в България, така че за мен си беше мултикултурно приключение на доста нива. Досега не бях правил музика в планината, в студия сред гората, и искам да ти кажа, че беше просто магично! Каква е равносметката ми? Перфектна организация, хора с готина енергия, които непрекъснато преливаха от маса на маса, много нови приятелства. Бил съм и на други такива лагери по света и масово участниците са леко дистанцирани, гледат да общуват с теб само ако сте разпределени в екип по програмата за деня. Тук си станахме общност от самото начало.   - По скалата от 1 до 10 им давам оценка 11 (смее се). Изключително талантливи като изпълнители, с много добри идеи като автори и топ лайнъри (б.а. човекът, създаващ вокалната линия на песента). Ако чуя някъде техен запис по света, бих помислил, че са американски звезди, с перфектно произношение. И Мишка... - Да, Мишка (смее се) е един от най-добрите млади гласове, които съм чувал. - Най-трудната задача е да запазиш звука на тези култови парчета близо до оригинала. Свършихме цялата работа по запис и смесване в Rath Studio в Лондон и те останаха много щастливи от крайния резултат.  - Точно така, той е супер забавен, топъл човек и изключителен професионалист. Основният ми спомен с него е свързан със записите на American Songbook, които се случиха в студио с размерите на футболно игрище. Аз си стоях кротко зад пианото, а той все така кротко тактуваше с едно хартиено гълъбче в ръка и всяка неточност в изпяването бе повод за виц.  - Обичам да усещам артиста в пълната му емоционална гама, например, дали е бунтар по дух, или интровертна поетична натура. Този контакт ми помага да изградя песента около лична история, тя се случва „по мярка“ на артиста, а не по поръчка от трето лице. Има огромен плюс и в писането на текста, защото то се случва по преживяно.", "date": "2019.05.23", "title": "Крис Йънг: С Род Стюърт записвахме в студио колкото футболно игрище"}
{"url": "https://www.monitor.bg:443/bg/a/view/basketbolnijat-beroe-s-pyrvi-bronz-v-istorijata-si-165896", "text": "Баскетболистите на „Берое“ (Стара Загора) спечелиха бронзовите медали в НБЛ за първи път в клубната си история. Постижението е факт след втората победа, която селекцията на Любомир Минчев извоюва срещу „Рилски спортист“ в двубоите за разпределение на трето и четвърто място в елитното ни първенство. Заралии спечелиха и втория мач между двата тима, надигравайки „Рилецо“ с 94:69 в “Арена Самоков” и затваряйки серията с 2-0 успеха. Това бе седмо призово класиране за старозагорския мъжки баскетболен тим от 2016 година насам. За този период „Берое“ взе Купата на България веднъж (2017 г.) и записа едно второ място (2019) и едно трето място (2016), спечели Балканската лига и Суперкупата на България през 2017 г. и остана със сребърен медал в НБЛ през 2017 г. Тре Когинс и Николай Стоянов поеха отговорността за „Берое“ в отсъствието на контузения Конър Франкамп. Когинс наниза 26 точки (5/8 от тройката) за само 23 игрови минути, докато Стоянов вкара 22 точки (4/7 от тройката). Джеймс Уайт се включи добре като резерва с 11 точки и 5 борби, а от всички десетима играчи, които Любомир Минчев използва, единствено Николай Титков не успя да отбележи. Джейлън Дженкинс с 18 точки, Антъни Гуджино с 15 и Златин Георгиев с 12 точки, 9 асистенции и 3 борби бяха най-добрите играчи за „Рилски спортист“.", "date": "2019.05.23", "title": "Баскетболният „Берое“ с първи бронз в историята си"}
{"url": "https://www.monitor.bg:443/bg/a/view/biljana-dudova-v-bolnica-sled-opit-za-samoubijstvo-165894", "text": "Трикратната европейска шампионка по борба Биляна Дудова е опитала да се самоубие. 21-годишната спортистка е била открита във вторник вечерта с прерязани вени от съотборничката си Сезан Белберова в стаята им в столичен хотел, пише в днешния си брой вестник \"Телеграф\".   Незабавно на мястото пристигнала линейка от Спешна помощ и полиция. Дудова е откарана в болница УМБАЛ \"Св. Иван Рилски\". Шампионката е без опасност за живота. Новината потвърдиха пред \"Телеграф\" от МВР и лечебното заведение. Треньорът на Дудова - Петър Касабов, сподели, че за последно я видял в неделя усмихната. Около 20.30 ч. във вторник вечерта на тел. 112 бил получен сигнал от Сезан Белберова, че е открила приятелката и съотборничката си Биляна Дудова обляна в кръв. Двете момичета живеели в стая под наем в хотел \"Диана\" в столичния квартал \"Дианабад\". Като се прибрала, Сезан видяла и окървавен кухненски нож, с който шампионката е рязала вените си. Въпреки тежката ситуация, лекарите я спасили. Официално от болницата не пожелаха да направят коментар, тъй като ситуацията е много деликатна и става въпрос за личност, прославила България. Разследват се възможните версии, заради които златната Биляна е посегнала към живота си. Тя била винаги усмихната, позитивна и не е показвала, че е в депресия. Неофициално една от версиите на разследващите е, че може да става въпрос за личен мотив или за нещо, свързано със състезателната й кариера. По думите на нейни приятели и съотборници, преди време Дудова загубила майка си, което преживяла изключително тежко. Въпреки това излизала на тепиха, където печели редица престижни титли.", "date": "2019.05.23", "title": "Шампионка по борба опитала да се самоубие"}
{"url": "https://www.monitor.bg:443/bg/a/view/volejbolistkite-izpusnaha-pyrvi-uspeh-v-ligata-na-naciite-165897", "text": "Волейболистките от националния отбор на България изпуснаха страхотна възможност да постигнат историческа първа победа в най-комерсиалния турнир Лигата на нациите. Момичетата на Иван Петков поведоха с 2:0, но в крайна сметка допуснаха обрат и отстъпиха с 2:3 (19, 15, -22, -16, -13) във втория си мач от турнира в група 2 на надпреварата, игран снощи пред около 2000 зрители в зала \"Арена Монбат\" в Русе. Така българските \"лъвици\" продължават да нямат успех в дебютното си участие в Лигата, докато това бе първа победа за Белгия. Днес, в последния ден на турнира, отново от 20.30 часа нашите ще излязат срещу шампионките от миналата година от САЩ. Белгийките пък ще спорят с Япония от 17.00 часа. \"Не успяхме да реагираме, когато в третия гейм ни натиснаха сериозно със сервиса. Тогава ни изневериха важни фигури, които до този момент играеха прекрасно. Може би ги налегна и умора и се получи въпросният спад. Опитахме се да променим ситуацията със смени, но не се получи.\" Това заяви селекционерът на България Иван Петков. \"Няма как да не сме разочаровани, но все пак показахме доста силна игра през първите два гейма, да не кажа и в третия, но там ни направиха 6 аса, които не успяхме да компенсираме. Знаехме силните страни на Белгия на сервис. През първите два гейма и половина се справихме отлично. Но дали от умора, дали ни скова и напрежение, и се стигна до срив в нашето посрещане. От там се развали комуникацията с разпределителя. Започнаха да идват много тежки топки към него, а следствие на това да няма ефективност на атаката ни. Много трудно работим на негативно посрещнати топки\", допълни Петков. \"В началото играехме доста по-разумно в атака, но след като натежа умората, вече започнахме да вземаме и грешни решения. Явно ще ни трябва време, за да започнем да излизаме от такива ситуации. Ясно е, че сме съвсем в началото, трябва ни време за сработка, но и преди старта казах на момичетата, че първите два уикенда трябва да ги изиграем с морално волеви качества. Но и срещу Япония, и срещу Белгия имаше и моменти, в които спортният шанс също ни обърна гръб. Имаше ситуации, които можеха да завършат и в една, и в друга полза\", каза още селекционерът.", "date": "2019.05.23", "title": "Волейболистките изпуснаха първи успех в Лигата на нациите"}
{"url": "https://www.monitor.bg:443/bg/a/view/sharyn-stoun-i-merilin-mensyn-gost-zvezdi-v-seriala-novijat-papa-165869", "text": "Шарън Стоун с вечерна рокля от черна дантела се усмихва до новия папа – Джон Малкович. В същото помещение във Ватикана до голям стъклен глобус е застанал Мерилин Менсън. Стоун и рокаджията Менсън са гост-звездите в сериала на Sky-HBO „Новият папа“, продължение на нашумялата поредица „Младият папа“ по сценарий и режисура на носителя на „Оскар“ за чуждоезичен филм Паоло Сорентино. Тотално е затъмнението относно сюжета на новите епизоди, но се предполага, че историята ще тръгне отново от Лени Белардо – понтифика американец (в ролята – Джуд Лоу), възкачил се на папския престол като Пий ХІІІ, който на финала на „Младият папа“ е между живота и смъртта. Джуд Лоу отново е на снимачната площадка със Сорентино, заедно с Джон Малкович, когото също ще видим в папски одежди, издават първите снимки от сета. С тях са Силвио Орландо като кардинал Войело, както и Хавиер Камара. Продуценти са Лоренцо Миели и Марио Джанани за Wildside със съпродуценти Haut et Court Tv и Mediapro. Международен дистрибутор е Fremantle. Вторият сезон също е по сценарий на Сорентино в съавторство с Умберто Контарело и Стефано Бизес. В актьорския екип са още Сесил де Франс, Людивин Сение, Хенри Гудман, Улрих Томсен, Марк Иванир, Масимо Гини, Маурицио Ломбарди и др.", "date": "2019.05.23", "title": "Шарън Стоун и Мерилин Менсън - гост-звезди в сериала ''Новият папа''"}
{"url": "https://www.monitor.bg:443/bg/a/view/dudova-sled-incidenta-dobre-sym-veche-se-vyzstanovjavam-vkyshti-165898", "text": "„Добре съм, вече се възстановявам вкъщи”, заяви Биляна Дудова за официалния сайт на федерацията по борба. Трикратната европейска шампионка по борба  . Тя е с прорезна рана на ръката, получена при самонараняване в момент на афект, обясняват още от БФБ. Самата Биляна не разкрива конкретната причина за инцицента, а само допълва, че е лична и отказва да коментира подробности. Често шампионката преживява проблемите си вътрешно, без да споделя с близките си. Травмата е лека, а не както бе тиражирано, че е с „прерязани вени”. Възстановяването й ще продължи около месец. Дудова ще пропусне държавния шампионат другата седмица във Враца (29-30 май). От Българската федерация по борба вече са ангажирали психолог да работи с шампионката.", "date": "2019.05.23", "title": "Дудова след инцидента: Добре съм, вече се възстановявам вкъщи"}
{"url": "https://www.monitor.bg:443/bg/a/view/8000-mesta-dopylnitelno-v-jeleznicite-za-praznichnite-dni-165899", "text": "БДЖ ще осигури над 8 000 допълнителни места във влаковете за почивните дни по повод 24 май, съобщиха от пресцентъра на железниците. Допълнителни вагони ще бъдат прибавени към съставите на някои влакове, които пътуват по основните направления в страната. От днес до 26 май включително, с увеличени състави ще пътуват някои влакове по следните маршрути: - София-Варна-София; - София -Бургас-София; - София-Пловдив-София; - София-Свиленград-София; - София-Стара Загора-София; - София-Горна Оряховица-София; - София-Лом-София; - София-Видин-София; - София-Благоевград-София; - София-Кюстендил-София; - София-Петрич-София; - Септември-Добринище-Септември.", "date": "2019.05.23", "title": "8000 места допълнително в железниците за празничните дни"}
{"url": "https://www.monitor.bg:443/bg/a/view/sinja-zona-na-25-maj-v-plovdiv-shte-raboti-shofiorite-da-vnimavat-i-da-plashtat-165900", "text": "Синя зона в Пловдив ще работи през един от трите почивни дни, които предстоят. На 24 и 26 май паркирането ще бъде безплатно, но на 25 май, в събота, спирането в центъра на града си остава платено. Според отговор от ОП „Паркиране и репатриране” до Агенция Монитор съботния 25 май не бил свързан с празника 24 май почивен ден и затова паркирането ще бъде платено. „Синя зона в събота ще работи. Работното ѝ време е от понеделник до събота включително. Не се заплаща в неделя и на официалните празници и свързаните с тях почивни дни. \"Свързаните с тях почивни дни\" според министерско постановление от миналата година означава, че ако официалният празник се пада в събота и неделя, понеделникът след тях е неработен ден. Това го направиха, за да има еднакъв броя почивни дни през годината”, уточниха от ОП „Паркиране и репатриране”. Така на 25 май т.г. шофьорите трябва да внимават къде спират и ако е Синя зона, да плащат по 2 лева за час, за да не им закопчеят колите със скоби или да не им бъдат вдигнати с паяци. Директорът на ОП „Паркиране и репатриране” Ненко Калакунов казва, че в двата безплатни дни ще има дежурни паяци, които ще репатрират неправилно паркираните автомобили. Той напомни, че работното време на „Синя зона“ в Пловдив е от 8:30 ч. до 17:30 ч. в дните от понеделник до събота включително, като цената за един час престой е 2 лева. Таксуването може да стане чрез закупуване на талони, изпращане на SMS на номер 1332 или  чрез 53-те паркинг автомата, които дават възможност за 30-минутен срещу цена от 1 лев. Издадените от паркоматите талони трябва да се поставят върху таблото на автомобилите.", "date": "2019.05.23", "title": "Синя зона на 25 май в Пловдив ще работи, шофьорите да внимават и да плащат"}
{"url": "https://www.monitor.bg:443/bg/a/view/borisov-borim-se-da-vzemem-agencijata-po-truda-v-sofija-165895", "text": "Борим се да вземем европейската Агенция по труда в София, това са работни места и престиж. Това заяви премиерът Бойко Борисов в NOVA. Той подчерта, че след изборите ще се проведат консултации за четирите най-високи поста в Европейската комисия. В тази връзка премиерът коментира, че ролята на лидера на ПЕС Сергей Станишев ще е изключително важна след изборите. По повод избора на главен прокурор на ЕС, Борисов уточни, че социалистите са блокирали избора на Лаура Кьовеши. „Не са лоши жени Корнелия Нинова и Елена Йончева, но сеят и сипят злоба и жлъч все едно свършва света“, коментира обвиненията на лидера на БСП и водача на листата на партията на евроизборите Борисов. Във връзка с обвиненията на БСП, че той участва в предизборни мероприятия, премиерът заяви: „Аз съм бил само на едно партийно мероприятие – в зала „Арена Армеец“. Той обърна внимание, че няма как да съчетаеш откриването на немски заводи за по 100-200 млн. лв. и посещението на папата с кампанията за евровота. Попитан дали е предизборно посещението на Алексис Ципрас вчера, Борисов уточни, че гръцкият премиер е социалист. Министър-председателят подчерта, че ако строежът на гръцката газова връзка ще стартира след два месеца, то трасето с Турция вече се строи. По повод твърденията, че е пристроил имота си в Банкя, Борисов показа имотната си декларация и нотариалния акт, в който пристройката е отразена. „Това е една стая, на която двете стени са на дувара. Децата живеят вече в къщата, трябва да си имам и аз някаква самостоятелност“, обясни премиерът. Той е категоричен, че и заменката на братовчед му Радослав е направена през 2006 г., когато ГЕРБ още не е създадена, а е гласувана от СОС, в който доминира БСП. „Бил съм само веднъж в Барселона, като кмет“. Така Борисов коментира твърденията, че притежава имение в испанския град. Той припомни, че във времето са излизали и други фалшиви новини, като това, че има остров в Гърция и огромен имот в Щатите. Борисов подчерта, че поема вината за „апартамент гейт“, като лидер на партията. Той поясни, че е изтеглил Цветан Цветанов на задна линия, за да осъзнае най-вече репликата си, че няма кой да го накаже. „Парите никога не стигат в цял свят”, каза премиерът, запитан за това колко трябва да е минималната работна заплата. „Давахме за пример Франция, а жълтите жилетки протестират”. Борисов коментира и данните на статистиката, според които разходите на българите нарастват, а доходите им - не. „Разходите растат, защото само за миналата година са дадени повече пари за военните, полицаите, хората с увреждания и надзирателите и огромни пари за околовръстните пътища. Увеличиха се учителските заплати, направиха се и ремонти на училищата. За кое от тези неща да не дадем пари?”, коментира министър-председателят. В разговора в NOVA се включи и водачът на листата на ГЕРБ Мария Габриел. Тя заяви, че ще работи по темата за минимална работна заплата в ЕС, но от гледната точка на България. Според нея, въвеждането на сума непосилна за нашия бизнес и икономика ще засили безработицата. \"Важно е да се концентрираме Европа да стане нещо, което всеки усеща, вместо да сме в полето на идеологическите противоборства\", допълни Габриел.", "date": "2019.05.23", "title": "Борисов: Борим се да вземем европейската Агенция по труда в София"}
{"url": "https://www.monitor.bg:443/bg/a/view/41-000-zrelostnici-rabotjat-po-variant-2-na-matura-po-izbor-165889", "text": "Над 41 000 зрелостници, подали заявление за явяване на втората задължителна по предмет по избор, ще работят по Вариант I. Изпитният вариант бе генериран от репортерът на БНТ Елиана Димитрова. „Цифрата се различава от тези, които се явиха на български език и литература, защото учениците от професионалните гимназии имат право да изберат средноаритметичната оценка от държавите изпити по територия и практика.“, обясни зам.-министърът на образованието и науката Таня Михайлова. За първа година На второ място е изпитът по биологията, избран от над 11 000 ученици. След тях се нарежда матурите по география, философия, математика. Михайлова отбеляза, че подалите заявление за матурата по математика са повече са повече спрямо предходната. „Макар и малко се наблюдава засилване на интереса към този предмети“. Зам.-министърът посочи, че „Това е в резултат от наблюденията ни по време на три поредни сесии.“, каза Михайлова. Вторият модул по английски език ще бъде с продължителност като на всички останали езици - 60 минути. Толкова ще бъде и вторият модул от матурата по география. По този начин ще има същата продължителност като историята. „Преди имахме три групи, които се различаваха по времетраене, сега са две.“, коментира още зам.-министърът. Михайлова подчерта, че за нормалното протичане на матурата от министерството разчитат най-много на квесторите. Държавният зрелостен изпит по избор ще се проведе в 3861 зали в 608 училища. Зам.-министърът коментира, че провелата се преди два дни матура по български език и литература е протекла нормално. „Ако учениците са се подготвили, няма да имат проблеми. Не са установени сериозни нарушения, но все пак има 11 анулирани работи.“, каза още Михайлова.", "date": "2019.05.23", "title": "41 000 зрелостници работят по Вариант I на матура по избор"}
{"url": "https://www.monitor.bg:443/bg/a/view/jylt-kod-za-silen-dyjd-i-gradushki-v-9-oblasti-165890", "text": "Жълт код за интензивни валежи и възможни градушки е обявен в 9 области в страната. Силен дъжд ще вали а в района на Благоевград, Пазарджик, Смолян, Пловдив, Кърджали, Хасково, Стара Загора, Сливен и Ямбол.   Максималните температури ще са между 11 и 20 градуса. До обяд времето ще е слънчево и ясно. Заоблачаване с валежи и градушки ще започни в следобедните часове. Дъждовете ще са най-проливни през нощта. Метеорологичната ситуация ще е същата и на празничния 24 май. В петък интензивни дъждове, придружени от гръмотевици, ще има почти в цялата страна. Температурите леко ще се понижат и ще са между 9 и 19 градуса. В събота времето ще е по-топло, със северозападен вятър. Валежи са малко вероятни, но времето ще остане облачно. Вечерта и през нощта срещу петък възможностите за мощни гръмотевични бури са много високи.", "date": "2019.05.23", "title": "Жълт код за силен дъжд и градушки в 9 области"}
{"url": "https://www.monitor.bg:443/bg/a/view/brazilija-otvori-pazara-si-za-chujdi-avioprevozvachi-165891", "text": "Националната агенция за гражданска авиация на Бразилия (ANAC) за първи път разреши на изцяло чужда компания да прави пътнически превози по вътрешните линии в страната. Отварянето на пазара стана възможно след като вчера Палатата на депутатите на бразилския парламент одобри президентския указ, с който се отменя изискването в капитала на вътрешните авиопревозвачи да имат дял местни юридически лица. Очаква още днес документът да мине и през Сената на най-голямата латиноамериканска държава. Първата фирма, на която в скоро време ще бъде издаден лиценз за пътнически самолетни превози в Бразилия е испанската Air Europa. Тя е собственост на групата Globalia и е първата частна авиокомпания в иберийската държава. В момента компанията осъществява полети от испанската столица Мадрид до бразилските градове Салвадор и Ресифе.", "date": "2019.05.23", "title": "Бразилия отвори пазара си за чужди авиопревозвачи"}
{"url": "https://www.monitor.bg:443/bg/a/view/10-novi-hita-s-premiera-na-nagradite-na-bg-radio-165901", "text": "Тото от „Скандау“ има най-голяма повод за радост след наградите на БГ Радио, които се проведоха в Пловдив в сряда вечерта. Той получи цели три статуетки. Хитът му „Чужди усмивки“ бе избран за БГ песен и БГ текст. „СкандаУ“ пък, към който е част Тото, е избран за най-добър дует. Престижните отличия за изпълнител и изпълнителка са присъдени съответно на Любо Киров и Мария Илиева. Церемонията за 17-ите годишни музикални награди на радиото бе открита от Поли Генова. Тя направи на зала „Колодрума” с изпълнение на „Героите”, след което се включи и като водещ на церемонията. 14 тира с техника, многобройни екрани, впечатляващи анимации и сложни визуализации и акценти превърнаха продукцията в Пловдив в истински европейски пример за класно шоу. Тази година статуетката, която се определя от eкипа на БГ радио – наградата „Ана Мария Тонкова“ за БГ Вдъхновение - символ на изключителен принос и пример за всеотдайност към българската музика, бе връчена на братя Аргирови. Тяхно парче бе едно от 10-те нови български песни, които направиха своята премиера по време на наградите на БГ Радио. Аргирови представиха песен заедно с Искрата и официално се заявиха като „завърнали се“ на българската музикална сцена. Предложения за хит отправиха още Ицо Хазарта, Михаела Маринова, Дара, Руши, Рафи, Трио Тринити, Любо Киров и Павел и Венци Венц, и NDOE. Музикален поздрав към присъстващите отправиха още 4Magic, Jeremy? и Кирил Маричков, Мария Илиева, Михаела Филева, Поли Генова, „СкандаУ“ и други. В бляскавата церемония участие взеха и популярни телевизионни лица и любимци на публиката: Стефан Илчев, Димитър Ковачев-Фънки, Богомил Грозев и Люси Дяковска, водещите на БГ РАДИО Симо, Богдана, Лора, Наско и Деси, Радина Думанян, Йоана Буковска-Давидова, кметовете на Благоевград и Пловдив Атанас Камбитов и Иван Тотев, Станислава Армутлиева, Йордан Йовчев, Мариян Станков-Мон Дьо, Ива Софиянска-Божкова, 101 Каба Гайди и хорът на ансамбъл „Тракия”. БГ Песен – „Чужди усмивки“ – Тото H БГ Текст – „Чужди усмивки“ – текст: Тото H БГ Албум – „Нова страница“ – Михаела Филева БГ Изпълнител – Любо Киров БГ Изпълнителка – Мария Илиева БГ Дует – СкандаУ БГ Група – Ку-Kу Бенд БГ Дебют – 4Magic БГ Видеоклип – „Печат от моята душа“ – Миро, реж. Миро БГ Вдъхновител – Братя Аргирови", "date": "2019.05.23", "title": "Тото триумфира на наградите на БГ Радио"}
{"url": "https://www.monitor.bg:443/bg/a/view/stari-fejkove-sreshtu-peevski-za-cherni-dni-165878", "text": "Драскачите на заплата при олигарсите намериха нов прийом за чернене на вечния враг на задкулисието – депутатът от опозиционната ДПС и издател на „Телеграф медиа“ Делян Пеевски. В интензивните дни около края на предизборната кампания за български представители в Европарламента на поръчковите перодръжки започнаха да им привършват опорките. И затова решиха да го атакуват със стари фейкове. Ама не да претоплят стари измислици, а буквално да слагат Пример за подобна пропагандна креативност може да бъде видян в българската секция на иначе авторитетното радио „Свободна Европа“. В нея преди време се прехвърли част от „Б“ отбора на задкулисните пионки – кадри все събрани от издания на подсъдми босове като Иво Прокопиев и Огнян Донев. Дали по навик или по нужда (финансова, разбира се), въпросните бивши кадри и до днес лансират старите тезиси на доскорошните си работодатели, но този път скрити зад авторитетното лого на „Свободна Европа“. Там, сега може да бъде видян текст, който уж е преглед на събитията от последните 24 часа и трябва да съобщава на аудиторията кои са топ новините у нас и по света за изминалото денонощие. Тази рубрика често е използвана, за да се атакува Пеевски с поредната измислица, но В последните две изречения от рубриката са намърдани и няколко предложения с линкове към статии, които читателите да прочетат, защото уж са дълбокомислени и супер важни. Първият от линковете обаче води към стар текст – на около седмица, публикуван в друго издание. Текстът не е нещо много интересно – просто поредния автор на заплата се упражнявал на темата „Как да изкараме Пеевски по-черен от дявола?“. Мислим си обаче друго – ако от Свободна Европа са решили читателите им да не изтърват важните новини, защо няма и ред при тях от течащото поредна седмица дело срещу олигарха Прокопиев и двамата бивши министри Симеон Дянков и Трайчо Трайков. Защото тези тримата ги съдят, че са ужилили хазната с доста милиони – пари, които е трябвало да отидат иначе за пенсии на възрастните хора. Но щом „Свободна Европа“ не смята, че тези новини са важни, няма какво повече да кажем за качеството и независимостта на журналистиката в българската секция на медията.", "date": "2019.05.23", "title": "Стари фейкове срещу Пеевски за черни дни"}
{"url": "https://www.monitor.bg:443/bg/a/view/holandija-i-velikobritanija-izbirat-evrodeputati-dnes-165893", "text": "От днес до 26 май се гласува за депутати в Европейския парламент. По този повод агенция Ройтерс предлага кратка справка за тази европейска институция и за изборите. Първо гласуват в Холандия и Великобритания. Британците, които дори не смятаха да участват в изборите, трябва да изберат 73-ма евродепутати. Великобритания трябваше да излезе от ЕС през март, но разводът се отложи засега за 31 октомври. Това доведе до спад в доверието към традиционните британски партии – консерваторите и лейбъристите. Британският премиер Тереза Мей обеща да договори график за своето оттегляне след четвърти опит да прокара сделката си за Брекзит в парламента в началото на юни. Във вторник министърът на финансите Филип Хамънд предупреди, че ако безизходицата около Брекзит не бъде преодоляна през следващите две седмици, има реална опасност приемникът на Мей да се насочи към напускане без сделка. От нейната партия предупредиха, че ако в петък не съобщи конкретна дата на оставката си, ще възникне огромен натиск да се променят правилата на Консервативната партия кога може отново да й се гласува вот на недоверие като партиен лидер, заяви ковчежникът на влиятелния Комитет 1922 Джефри Клифтън-Браун, цитиран от Ройтерс. Именно в петък британското правителство планира да внесе в парламента законопроекта по споразумението за Брекзит и да се гласува на 3 юни. Британският външен министър Джереми Хънт заяви в четвъртък, че Тереза Мей все още ще е премиер, когато президентът на САЩ Доналд Тръмп пристигне на посещение в страната в началото на следващия месец, предаде Ройтерс. \"Тереза Мей ще е премиерът, който ще го посрещне, и с основание\", каза Хънт в отговор на журналистически въпрос кой според него ще е премиер в началото на държавната визита на Тръмп на 3 юни. И докато на Острова са под напрежение, но не заради евроизборите, премиерът на Холандия Марк Рюте лежерно пристигна с колело до избирателната секция, за да гласува в изборите за Европейски парламент. Той си направи \"селфи\" с членовете на комисията и се ръкува с младежи, преди да яхне отново колелото. Коментатори отбелязват, че големият въпрос на евроизборите е колко добре ще се представи крайната десница. Залогът на изборите, които продължават до неделя и се произвеждат във всички 28 страни членки на Европейския съюз, никога не е бил толкова голям. Традиционните европейски политически политически семейства - десноцентристката Европейска народна партия (ЕНП) и левоцентристкият Прогресивен алианс на социалистите и демократите (ПАСД) - вероятно ще загубят част от влиянието си и ще се изправят срещу най-голямото си предизвикателство досега от страна на групата от популистки, националистически и крайнодесни партии, които са решени да изземат властта от ЕС в полза на собствените си правителства. 427 милиона души - толкова са имащите право на глас. Те могат да гласуват в своята родна страна или в онази от останалите 27 държави членки, в която живеят. Днес се гласува във Великобритания и Холандия, утре - в Ирландия и Чехия, в събота - в Латвия, Малта, Словакия и отново в Чехия, а в неделя - в останалите страни членки. 43 процента - толкова беше избирателната активност на последните евроизбори през май 2014 г. За сравнение, на първите преки избори за ЕП през 1979 г. са гласували 62 процента от имащите право на глас, като тогава се е гласувало в едва 9 страни членки. През май 2014 г. в Белгия, където гласуването е задължително, избирателната активност беше 90 процента, а в Словакия - едва 13 процента. 705 или пък 751 - толкова са евродепутатите. Заради Брекзит те трябваше да са 705, но Великобритания така и не успя да напусне ЕС до 29 март, което наложи произвеждането на евроизбори и там. Когато страната излезе от ЕС, броят на евродепутатите ще бъде намален на 705. От общо 73-те британски места в Европарламента, 46 ще бъдат премахнати, а 27 ще бъдат преразпределени между други 14 страни членки. 96 срещу 9 - това е съотношението между местата, с които разполага най-голямата страна членка на ЕС - Германия, и най-малките държави - Естония, Кипър, Люксембург и Малта. 400 000 срещу 40 000 - толкова съответно са гласовете, които средно трябва да бъдат получени в Италия и в Люксембург за място в ЕП. В някои страни минималният праг е пречка за малките партии, но в други държави избирателните системи може да са от полза за такива формации. Така например през 2014 г. кипърски евродепутат получи 20 000 гласа, докато белгийски кандидат, представляващ 77 000-те германоговорящи белгийци, беше избран в ЕП с по-малко от 12 000 гласа. Средно на изборите през 2014 г. всеки евродепутат беше подкрепен от 240 000 действителни гласоподаватели и представлява около 550 000 регистрирани избиратели. 114 милиона евро - това е цената на година на съществуването на двете централи на Европейския парламент. Всеки месец евродепутатите и техният персонал пътуват от Брюксел до френския град Страсбург, за да провеждат пленарни сесии. Франция наложи вето на всеки опит да се промени това правило, заложено в основополагащите договори от 50-те години на миналия век. 24 - толкова са работните езици в Европейския парламент. С Брекзит или не, английският ще си остане доминиращ сред тях. Евродепутатите имат право да говорят на родните си езици, подпомагани от преводачи, но мнозина от тях използват английския, за да достигне посланието им до по-широка аудитория. 708 - толкова са законодателните актове, приети от ЕП в периода 2014-2019 г. Повечето от тях са минали на първо четене, което е отнело средно по 18 месеца. Другите, за които са били нужни повече четения и дискусии, са били приети средно за 40 месеца. 25 и една четвърт - това е формулата за съставяне на официална група в бъдещия ЕП. Официалните групи имат право на специално финансиране, имат глас в съставянето на дневния ред, имат правото на председателски постове на парламентарни комисии и др. Според формулата, за да има официална група, е нужно да се обединят най-малко 25 евродепутати от най-малко една четвърт от страните членки. В досегашния Европарламент имаше 8 парламентарни групи, но след изборите се очакват промени.", "date": "2019.05.23", "title": "Холандия и Великобритания избират евродепутати днес (ОБНОВЕНА)"}
{"url": "https://www.monitor.bg:443/bg/a/view/unona-gotvi-dva-albuma-165874", "text": "Певицата Юнона ще зарадва феновете си с два албума – единият с народни песни, а другият с поп-фолк звучене. Чаровната блондинка планира да е готова с тях до края на лятото. Засега тя не е решила дали да ги издаде поотделно или да пусне двоен албум. Преди дни Юнона получила демо запис и на нова фолклорна песен по музика на Димитър Милев. Тя издаде в аванс, че има още няколко идеи за фолклорни проекти, но тепърва ще решава кои ще бъдат реализирани. Успоредно с това подготвя и поп-фолк песни, като първата, която ще завърши, е на композитора Мартин Биолчев. Приоритет на Юнона обаче е да завърши обучението си в Пловдивския университет “Паисий Хилендарски”, а до желаната бакалавърска степен й остават само още два изпита. Междувременно стана ясно, че в началото на юни ще се появи новият й клип “Колко пъти”. Песента е по музика на Diamond Beat Production, а текстът е дело на Анастасия Мавродиева.", "date": "2019.05.23", "title": "Юнона готви два албума"}
{"url": "https://www.monitor.bg:443/bg/a/view/vasil-najdenov-stefan-dimitrov-i-oshte-22-ma-udostoeni-s-nagradi-zlatno-pero-165888", "text": "За 24-ти пъти в навечерието на светлия празник 24 май на 24-ма изтъкнати български творци бяха присъдени награди \"Златно перо\" за принос към българската култура и изкуство. Отличието, учредено от Класик ФМ Радио, представлява изящна брошка във формата на писец, изработена от 24-каратово злато. Кметът на София Йорданка Фандъкова връчи отличието на изтъкнатия ни композитор Стефан Димитров, който тази година навърши 70. Той пожела да не изчезва българската култура в днешния меркантилен свят и добави, че човек трябва да се вглежда в себе си и в това, което е създал народът му. Сред останалите тазгодишни лауреати са емблематичният певец Васил Найденов, писателката Здравка Евтимова, актьорът Владимир Пенев, примабалерината и балетен педагог Красимира Колдамова, пианистката Пламена Мангова, музикантът Ангел Заберски, диригентът Юли Дамянов и др. Едно от отличията бе за Софийската филхармония по повод 90-годишнината на оркестъра, ръководен от маестро Найден Тодоров, който преди дни пък бе удостоен със званието \"Музикант на годината\". Отличие получи и БНТ по случай своя 60-и юбилей. Васил Найденов благодари за признанието и заяви, че въпреки превратностите на времето, българската музика е оцеляла. „Приятно е човек да получава награда, но е важно и кой те награждава. Когато те награждават сериозни музиканти, това е въпрос на чест“, каза той и с тъга отбеляза, че държавата е оставила изпълнители като него без пенсии, забравяйки, че както преди, така и сега те пълнят зали. Найденов обяви, че преди седмица е завършил песента „На случайна гара“ за новия филм на Иван Ничев „Можеш ли да убиваш“. „Не съм я дал още по радиата, защото не съм убеден, че ще я завъртят. В България музикалните редактори не желаят да пускат балади и бавни неща. Едните били съвременни, а другите демоде. Защо тогава английските певици могат да пеят балади, а българските - не. Това е причината да не произвеждам нищо ново. Надвих си на масрафа и мога да оцелея достатъчно добре. Доказвам през вечер, че залите, в които работя, са пълни. Много е неприятно човек да се чувства в собствената си държава чужденец“, каза попзвездата Васил Найденов. Актьорът Владо Пенев изтъкна, че е горд от факта, че е удостоен и с тази награда. „Всяко нещо, което е проява на изкуство и творчество, трябва да вълнува преди всичко създателите си. Всичко, което е направено, защото е модерно, актуално и ще има рейнтинг, ми се струва нестойностно. Всяко нещо, което вълнува истински създателите си, е стойностно, и това би трябвало да вълнува и хората“, заяви Пенев и добави, че в последните години прави само това, което много харесва и иска. Създатели на изкуство имат мисията да възвисяват публиката, а не да обслужват обществените вкусове, коментира той. Красимира Колдамова изрази задоволство от развитието на балетното изкуство у нас. Тя отбеляза, че и днес продължава да създава нови кадри, което гарантира бляскавото бъдеще на балета. Отличията бяха раздадени в Ларгото в центъра на столицата, а съорганизатор на събитието бе Министерството на културата.", "date": "2019.05.23", "title": "Васил Найденов, Стефан Димитров и още 22-ма удостоени с награди \"Златно перо\""}
{"url": "https://www.monitor.bg:443/bg/a/view/popokatepetl-izrigna-165892", "text": "Вулканът Попокатепетъл в Мексико изхвърли стълб от пепел на височина от 3,5 километра, съобщи националната служба за гражданска защита. Властите предупреждават за опасност от приближаване до колоса. Попокатепел, чието име се превежда от ацтекски език като \"планина от дим\", се издига над морското равнище на 5,4 хиляди метра. Той отдавна е един от символите на Мексико. В момента активността и емисиите на пепел от вулкана представляват допълнителна опасност поради скорошното замърсяване на атмосферата, зафиксирано миналата седмица над цялата долина на Мексико Сити.", "date": "2019.05.23", "title": "Попокатепетeл изригна "}
