{"url": "https://www.monitor.bg/bg/a/view/tejka-zaguba-za-nacionalite-na-uembli-174815", "text": "Националният отбор по футбол на България загуби от Англия с 0:4 в мач от квалификациите за Евро 2020, игран на легендарния стадион „Уембли“. Възпитаниците на Красимир Балъков започнаха обнадеждаващо срещата, като отправиха първия точен изстрел към противниковата врата и бяха солидни в защита, но в 24-ата груба грешка на българския вратар Пламен Илиев при изнасянето на топката позволи на голмайстора на „трите лъва“ Хари Кейн да открие резултата. България удържа устрема на домакините до почивката, но след това нашите се пропукаха и получиха нови два гола до 55-ата минута. Първо Кейн реализира дузпа, отсъдена за нарушение на Николай Бодуров срещу Маркъс Рашфорд, след което Кейн асистира на Рахийм Стърлинг за 3:0. В 73-ата минута резервата Кристиан Димитров фаулира Кейн в наказателното поле и нападателят на „Тотнъм“ оформи своя хеттрик от бялата точка. По този начин Англия запази 100-процентовия си актив от началото на евроквалификациите и остава начело на класирането в група „А“, докато България заема четвърто място с едва две точки от пет мача. В другия мач от групата днес Косово победи Чехия с 2:1 у дома. \"Получихме урок по димамика, по модерен футбол и импровизация, коментира пред БНТ селекционерът Балъков след мача. -  Ние просто в отделни моменти не можахме да отговорим. Въпреки тежката загуба, съм доволен от играчите. Доста далеч сме от английския футбол, но ние трябва да работим. Видяхте, че като играем със самочувствие и вземаме правилните решения, се случиха доста хубави неща. Англия ни вкара и 4-те гола от наши грешки. Трябва да ги отстраняваме тези грешки. Ако искаме да постигнем играта, която показаха англичаните, трябва да започнем да работим сериозно\", допълни Балъков.", "date": "2019.09.07", "title": "Тежка загуба за националите на „Уембли“"}
{"url": "https://www.monitor.bg/bg/a/view/pyrvi-sblysyk-manolova-fandykova-za-sofijskija-bokluk-174814", "text": "Кандидатът за столичен кмет Мая Манолова и настоящият градоначалник Йорданка Фандъкова размениха задочно остри реплики за столичния боклук. По-рано днес Манолова попита чрез медиите Фандъкова защо процедурата за почистване на София, за избор на сметопочистващи фирми, се провежда сега, една година по-рано преди да изтече договорът на вече наетите фирми и какво се случва с обещанието да има общинско предприятие, което да поддържа чистотата в града. „Няма обяснение защо, след като договорите на сметопочистващите фирми изтичат след една година през август следващата година, поръчката се прави сега. Това е поръчка за близо половин милиард лева, за 5 години, което ще прехвърли и мандата на следващия кмет“, посочи Манолова. „Наистина нямам обяснение защо това се прави сега. Също така е и притеснително, че едно от важните обещания, дадени на старта на предния мандат – да бъде създадено и стабилизирано общинско дружество, което да се грижи за чистотата, не беше изпълнено. Имам своите предположения, но отговорът трябва да го даде този, който е открил процедурата, а именно столичният кмет г-жа Фандъкова”, каза кандидатката за кмет на София. Действащата кметица отговори на поставените въпроси за почистването пред телевизия „Европа“. “Мисля, че г-жа Манолова като юрист знае отлично, че когато става въпрос за обществена поръчка, тя изисква дълъг период на реализация. По никакъв начин няма да направя София и почистването на града заложник на изборите. Предишния път, когато правихме такава процедура, тя трая една година. Договорите за почистване, първите от тях, изтичат на 1 юни. Сама разбирате, че няма как да чакаме изборите да приключат и след това да направим наистина София заложник и да я поставим под риск от кризата с отпадъците. София е виждала такива кризи. Ние сме се борили с такива. Днес имаме най-модерният завод за отпадъци в региона, който ни позволява да депонираме само 15 % от отпадъците на града. Започнахме от депониране на 100%. Това е голям екологичен проект”, коментира Йорданка Фандъкова. Тя добави, че това, на което се залага, са максимални изисквания за подобряване на условията с подобряване на изисквания за максимален екологичен стандарт на камионите. Фандъкова обеща, когато Манолова обяви своите идеи и проекти да коментирам всички тях. “Засега заявките, които чувам не само от нея, но и от останалите кандидати за приоритети програми, не виждам нищо, което да е по-различно от това, което ние вече правим и сме готови с конкретни проекти да представим пред хората”, добави още настоящият кмет на столицата.", "date": "2019.09.07", "title": "Първи сблъсък Манолова - Фандъкова за софийския боклук"}
{"url": "https://www.monitor.bg/bg/a/view/45-godishen-myj-ubit-v-kustendil-174813", "text": "45-годишен мъж е бил убит в Кюстендил днес след обяд. „Днес, малко след 16.00 ч, е подаден сигнал в полицията в Кюстендил за скандал в апартамент в жилищен блок в кв. „Герена“ в Кюстендил. Пристигналият на място екип е намерил мъртъв 45-годишен мъж, който е бил на гости в жилището. Задържан е 75-годишният домакин“, съобщиха от ОДМВР-Кюстендил. Трупът на мъртвия мъж е закаран за аутопсия в кюстендилската болница, работата по случая продължава РУ Кюстендил, уведомен е прокурор от Окръжна прокуратура,уточняват от полицията. По неофициална информация убийството е извършено с особена жестокост, главата на жертвата е отрязана.", "date": "2019.09.07", "title": "45-годишен мъж убит в Кюстендил"}
{"url": "https://www.monitor.bg/bg/a/view/bivsh-kmet-napravi-furor-s-retro-pikap-galeri-ja-174812", "text": "Бившият кмет на Хасково Георги Иванов спечели наградата на публиката и обра аплодисментите с уникален пикап „Форд“ Ф1 от 1952 година на ретро парад в центъра на града. Иванов, който управлява Хасково 16 години с 4 поредни мандата, е горд собственик на една от най-богатите колекции от ретро автомобили в България. Той притежава и впечатляващ авто салон за ретро автомобили. Преди малко повече от три години маскирани опожариха ретро салона и унищожиха десетки реставрирани стари коли. Общо 55 ретро автомобила от различни марки и модели изпълниха хасковския площада „Свобода“. Перлите в тазгодишния парад бяха „Ролс Ройс Корниш“ от 1974 г. и  „Рокни Студибейкър“ от 1930 г. Американското возило, сякаш излязло от екшън за Сухия режим и мафията в САЩ през 30-те, е собственост на Дончо Донев, президент на клуба за ретро автомобили в Пловдив. „Ситроен С2“, известен като „колата на монахините“ от филмите с Луи дьо Фюнес, беше обявен за най-ексцентричната кола на изложението. Сред колите се разходи и настоящият кмет Добри Беливанов. Ретро парадът е една от големите атракции от празниците за Деня на Хасково. По традиция градът празнува на 8-и септември, когато е празникът Малка Богородица, известна като закрилница на южния град.", "date": "2019.09.07", "title": "Бивш кмет направи фурор с ретро пикап (ГАЛЕРИЯ)"}
{"url": "https://www.monitor.bg/bg/a/view/naj-naj-naj-kogato-muzikata-izleze-ot-ekrana-174816", "text": "Саундтракът има ключова роля във всеки един филм. Музиката, която съпътства събитията от големия екран, често пъти служи като емоционален компас за зрителя, независимо дали избраното от него заглавие е мюзикъл, романтична комедия, екшън, драма, трилър или хорър. Днес любимите ни песни от филми излизат от екрана и стават главни герои в рубриката „Най-най-най“. А ето и кои са петте ленти с най-популярни саундтраци, в които и най-критичният меломан би открил поне по едно музикално бижу. Продукцията на „Дисни“ направи премиерата си съвсем скоро – в началото на месец август. Въпреки това песни като Good To Be Bad и One Kiss вече се знаят наизуст от почти всеки тийнейджър. Особен сантимент за феновете на поредицата крие и фактът, че в записите в саундтрака се включва и Камерън Бойс, който трагично загуби живота си само месец преди дебютното представяне на филма. Спайдърмен ще си остане завинаги един от най-обичаните супергерои. Ето защо не се изненадваме от популярността, с която се сдоби анимацията на Sony „Спайдър-мен: В Спайди-вселената“. Рисуваната лента се хареса не само от най-малките зрители, но и от критиците, като в крайна сметка тя грабна и награда „Оскар“. Сред факторите, спомогнали за успеха на филма несъмнено е и саундтракът, като песните от него продължават да бъдат все така слушани и от малки и големи. Сред изпълнителите, които влязоха в звукозаписното студио за „Спайдър-мен: В Спайди-вселената“, са Пост Малоун, Ники Минаж, Лил Уейн и др. Песента Shallow придоби статут на вирус още с премиерата на „Роди се звезда“. Песента, която – нека бъдем честни – бе сред основните причини да се породят слухове за афера между Лейди Гага и Брадли Купър, звучеше от всяка телевизия и радиостанция. И има защо – екипът на „Роди се звезда“ се похвали не само с „Оскар“ за оригинална песен от филм, но и с „Грами“. „Най-великият шоумен“ е сред ярките примери за това как музиката може да „изиграе“ точно толкова голяма роля на големия екран, колкото и главните герои. Песните, включени в саундтрака на лентата, в която с участие се разписват любимци на публиката като Хю Джакман, Зак Ефрон и Зендая, се превърнаха в неразривна част от историята. В записите им се включват звезди от ранга на Пинк, Кели Кларксън, Panic! At The Disco и др., а сред нашите фаворити са Never Enough и Rewrite The Stars. „Смелата Ваяна“ е сред анимациите, които успяха светкавично да си проправят път към сърцата на децата. От „Дисни“ и този път не изневериха на традицията си да влагат немалко усилия в създаването и на саундтрака. Песента How Far I’ll Go се доказа като най-популярна сред мъниците, като съвсем заслужено получи номинация, както за „Оскар“, така и за „Златен глобус“. „Смелата Ваяна“ пък ни даде и шанса да чуем как би звучал Дуейн Джонсън-Скалата като певец.  ", "date": "2019.09.07", "title": "Най-най-най: Когато музиката излезе от екрана"}
{"url": "https://www.monitor.bg:443/bg/a/view/v-turcija-zadyrjaha-nelegalno-prevozvano-oryjie-za-bylgarija-174804", "text": "Пратка нелегално превозвано оръжие, предназначено за България, е била задържана в Истанбул, съобщи БНР. При операция вчера на пристанище \"Амбарлъ\" в квартал \"Бейликдюзю\" турската полиция е открила в контейнер с автомобилни части един сглобен пистолет, части за дългоцевна пушка и за 28 пистолета, 1200 патрона за пистолети и 30 броя патрони за пушка. Турските сили за борба с организираната престъпност са действали по сигнал от 11-и юли и са претърсили идващия от Съединените щати и плаващ под сингапурски флаг кораб. Били са арестувани общо петима души. Според информация на някои турски медии първоначално на пристанището е бил арестуван един български гражданин, който се е опитал да получи информация за провеждащата се операция. Местни медии съобщават, че името на задържания български гражданин е М. М. Владимиров. По-късно са били задържани и други заподозрени за участие в контрабандата на оръжие и срещу тях са започнали съдебни действия.", "date": "2019.09.07", "title": "В Турция задържаха нелегално превозвано оръжие за България"}
{"url": "https://www.monitor.bg:443/bg/a/view/malkite-dini-stavat-za-hrupkava-turshija-174358", "text": "Насладата от пресни зеленчуци, произведени от собствените ни ръце или купени свежи от пазара, е огромна. Но добре би било да разполагаме със същите тези зеленчуци и през студените зимни месеци, когато не са в сезон и трудно бихме могли да ги открием в нечия градина. Консервирането на лятната продукция за зимата е стара българска традиция, която ще ви гарантира, че килерът и фризерът ви ще са добре заредени с различни хранителни вещества. Ето няколко апетитни предложения.   Необходими продукти: диня - малки, зелени динчета, на компотен буркан: сол - 1 с.л., захар - 1 с.л., оцет - 2-3 лъжици, аспирин - 3 аспирина, чесън - 5 скилидки, лук - 1/2 глава, черен пипер - 4-5 зърна, дафинов лист – 1 Начин на приготвяне: Малките зелени динчета се почистват и нарязват на парчета. Пълнят се в буркани, заедно с почистените цели глави чесън и лук, нарязан на полумесеци, сипва се по лъжица сол и захар във всеки буркан и се долива с вода. Добавят се аспирините, дафиновият лист и черният пипер. Бурканите се затварят и се оставят няколко дни на топло. Периодично се разклащат, след което се прибират на хладно и тъмно място.   Необходими продукти: чорбаджийски чушки, люти чушки, чушки - червени, печени, обелени домати – смлени, чесън, олио, магданоз, сол, захар   Начин на приготвяне: Чорбаджийските чушки се нарязват на парчета и с няколко люти чушлета се запържват за кратко. В голяма тава се слагат смлените домати и се изваряват. Когато се сгъстят, се прибавят нарязаните печени червени чушки, чесънът. Сместа къкри 15 минути. След това се прибавят чорбаджийските чушки, солта, захарта. Оставя се апетитката да къкри още 10 минути, сваля се от котлона и се поръсва с накълцан магданоз. Мазнината се слага на два пъти, за да се поеме от апетитката добре и да не излиза на повърхността. Сипва се апетитката с чорбаджийски чушки в буркани и се стерилизира 10 минути.     Продукти: 5 кг средно едри червени чушки, 2,5 л прясно мляко, 5 кг извара или сирене, сол, 10-15 аспирина Приготвяне: Млякото се сварява и се оставя настрани да изстине. Чушките се изтърбушват и им се прави допълнителен разрез от едната страна, за да може да се пълнят по-лесно и по-лесно да поемат саламурата. Пълнят се с предварително осолената на вкус извара или сирене и се нареждат плътно в подходящ пластмасов съд с капак (в оригиналната рецепта – каче за туршии). Ако остане от изварата или сиренето, се слага между редовете. В напълно изстиналото мляко се разтварят аспирините и сол на вкус. С тази саламура се заливат чушките, а отгоре им се слага нещо тежко, за да не изплуват. Затваря се капакът и се оставят за 7-8 дни на тъмно и хладно място да втасат, след това са готови за консумация.     Макдусът е още едно предястие, без което почти всяко семейство в Сирия, Ливан, Йордания, Палестина не може да дочака зимата. Основната съставка е от патладжан. Количествата, в които се прави, надхвърлят 100-200 кг на семейство. Той се консумира главно сутрин на закуска с чай, лебан, хумус, арабски хляб, но и по всяко друго време на деня. Често в приготвянето на количеството за едно семейство участват няколко жени. По този начин освен зимнината жените се сдобиват и с актуална информация за случващото се в техния квартал, град, държава. Необходими продукти: 5 килограма патладжан – сорт от светлолилави патладжани, колкото по-малки, толкова по-добре (не трябва да са големи, защото имат повече семки и това пречи както на приготвянето, така и на вкуса). Сол, зехтин, царевично олио. Плънка: Половин килограм червени чушки, половин ч.л. сол, 2 чаши счукани орехи, 4 скилидки чесън (препоръчително е да не е много количеството, за да не прикрие аромата на патладжана) Приготвяне: Изберете по-малки патладжани и ги обелете от листата. След като ги измиете, ги поставяте във вряща вода със сол за около 10 мин., докато при пипане усетите, че са омекнали. Важното е да не са преварени, защото при пълнене ще се разпаднат! След като ги извадите с решетъчна лъжица, оставяте ги да изстинат и всеки един цепвате отстрани. В разрязаното място се поставя сол и патладжанът се нарежда в тава с разреза надолу, за да се изцеди горчивата вода. Отгоре се притискат с тежест (камък). Оставят се за 24 часа на хладно. Ако не са отцедени добре, ще изгният от влагата. Затова отцеждането се прилага няколко пъти. Междувременно се приготвя плънката от ситно нарязани червени чушки, може и смлени през месомелачка, както и могат да се добавят червени люти чушлета, за който обича. Смесват се с орехите, нарязания чесън и сол. И плънката се оставя да се изцеди водата. Патладжаните се пълнят откъм разреза, след което се нареждат в тава и се оставят отново за около 7-8 часа да се изцедят. След това се нареждат в буркан, може вертикално, може хоризонтално. Заливат се с растително олио - смес от зехтин и царевично олио, докато бъдат напълно покрити. След около седмица е готово за консумация. Има хора, които го заливат само със зехтин. Вкусът е леко кисел и е още по-приятно, ако в пълнежа има люти чушлета, които го правят и леко пикантен.   Необходими съставки:       диня - 1 бр.     захар - 50 г за буркан     вода - около 100 мл   Начин на приготвяне:   Отстранете кората на динята. Вътрешността се почиства от семките и се нарязва на малки около 1 сантиметър парчета. В бурканите се слага захарта, после динята. Водата трябва да е 100 мл, защото самата диня си пуска сок - иначе бурканите ще експлодират. След което бурканите се обръщат с капачката надолу и се оставят така 72 часа да може захарта и всичко да се смеси.       Необходими продукти:   1 кг сърцевина от диня – тегли се почистена от кората и семките 500 г захар 100 г глюкоза ½ шушулка ванилия Начин на приготвяне: Най-напред трябва да почистите динята от кората и семките и да притеглите нужното количество. Докато почистите динята от семките, ще начупите по-голямото количество от нея. Ако останат големи парчета, се нарязва на кубчета или каквито парченца се получат. Динените парченца се слагат в тенджерата, в която ще се вари конфитюрът. Добавя се захарта и с помощта на дървена или друга голяма лъжица се разбъркват добре, така че захарта да полепне равномерно по всички парченца – динята веднага ще пусне сок. Тенджерата се слага на котлона и се нагрява на слаб огън. Когато сместа се стопли, но преди да е завряла, се прибавя глюкозата, разбърква се добре, докато се разтвори. Оставяме сместа да ври на тих огън, без да я захлупваме, за около 20-30 минути. Периодично се разбърква. Тенджерата с конфитюра се дръпва от огъня и се оставя да се охлади за около 15-20 минути, след това отново се връща на котлона и когато заври, се засичат около 10-15 минути. Времетраенето всъщност зависи от това колко вода (сок) ще пусне динята ви. Ако е пуснала повече, ще трябва да варите по-продължително. Най-добре да проверите гъстотата на сиропа, като капнете капка от него на керамична чиния да остава цяла, да не се разлива. Пет минутки преди да свалите конфитюра от огъня, добавете зрънцата на половин шушулка ванилия и самата шушулка.  След това конфитюрът (още докато е горещ) се разпределя в чисти и сухи буркани, захлупва се и се обръща върху капачката.  Може да се сложи и в един по-голям буркан. Не е нужно да изваждате ваниловата шушулка.", "date": "2019.09.07", "title": "Малките дини стават за хрупкава туршия"}
{"url": "https://www.monitor.bg:443/bg/a/view/osvejavane-na-ulichnata-markirovka-v-blagoevgrad-174803", "text": "В Благоевград започна освежаването на уличната маркировка. Приоритетно преди началото на учебната година първо се пребоядисват пешеходните пътеки около училищата и гимназиите. Ще бъдат освежени маркировките на  булевардите и на най-натоварените пътни артерии, съобщиха от Общината.", "date": "2019.09.07", "title": "Освежават уличната маркировка в Благоевград"}
{"url": "https://www.monitor.bg:443/bg/a/view/istorichesko-rusija-i-ukrajna-razmeniha-po-35-zatvornici-174806", "text": "Историческа размяна на затворници бе осъществена между Русия и Украйна. Говорителят на Кремъл Дмитрий Песков потвърди размяната. Самолетите с освободените пленници кацнаха на летищата в Москва и Киев, с което завърши дългоочакваната размяна между двете държави. Обменът между Русия и Украйна е по формулата \"35 за 35\". Всички 24 украински моряци, участвали в инцидента в Керченския проток, са освободени. Сред освободените украинци е и режисьорът Олег Сенцов, който беше осъден на 20 г. затвор от руски съд по обвинения в тероризъм. Украинският президент Владимир Зеленски посрещна освободените украинци на летището в Киев. Там той съобщи, че е провел телефонен разговор с руския си колега Владимир Путин. Украинският лидер потвърди, че са върнати 35 граждани на Украйна. Руски политици коментират, че размяната на затворници е първата крачка от конфронтация към диалог, която може да помогне за прилагането на Минските споразумения. Размяната беше планирана за 30 август, но така и не се състоя по неизвестни причини. Говорителят на Министерството на външните работи на Русия Мария Захарова определи размяната между двете държави като важна крачка. Според адвокат Николай Полозов, представляващ интересите на украинските моряци, в руски затвори има още около 100 граждани на Украйна. Украйна публикува списъка с освободените украински граждани. Аналогичен ход се очаква и от Кремъл. Само преди дни на Източния икономически форум руският лидер Владимир Путин обяви, че преговорите за \"мащабна\" размяна на затворници с Украйна вървят към края си. Това е първият път, в който руският президент говори открито за подобна размяна, след като още преди седмици в медиите се появи информация за такова намерение на Москва и Киев.", "date": "2019.09.07", "title": "Историческо: Русия и Украйна размениха по 35 затворници"}
{"url": "https://www.monitor.bg:443/bg/a/view/doktor-otloji-rekorda-na-jane-amfibijata-174807", "text": "Докторът, който присътваше на басейна в Петричкото село Чучулигово, в последния момент тази сутрин забрани на оригиналния плувец под вода Яне Петков, познат като Амфибията, да се потопи във водата с белезници на ръцете, тежести на краката и вързан в чувал. Дясната ръка на Яне, който се готвеше да подобри рекор на Гинес, се беше издула около китката и възпалението отивше към лакътя: „При това положение рекорд не може има, категоричен беше докторът.“ „Наистина от тренировките в последните дни ръката ми се възпали, болките се увеличаваха и с доктора отложихме опита, но когато се възстановя, рекорд на Гинес все пак ще има“, уверен е Яне Амфибията. Яне припомни за своите чудати и оригинални постижения: „Първото ми постижение е спечеления бас с военния. Оттогава всеки ден плувам с часове под вода в басейните на Сандански, както вече и на басейна в „Комитите“. За постиженията ми се знае далеч извън пределите на България. Първото ми плуване със завързани ръце и крака е през 2011 г. в язовир „Кърджали”. Преплувал съм Дунав – от румънския бряг до Свищов. Станах първият човек в света, който е успял да преплува Дунава в чувал със завързани ръце и крака. Много съм доволен. Още един път доказах, че силите на човека са безгранични. Миналата година на 26 август преплувах 3380м в Охридското езеро вързан в чувал, със завързани ръце и крака. Домакините и организатори на това плуване, Червения кръст на република Северна Македония очакват потвърждение от централата на Гинес за този рекорд. Старият рекорд на Гинес в същата дисциплина принадлежеше на индиеца Гопал Карди, който през 2013 г. препува в Индийския океан 3071м. с вързани ръце и крака, но без да бъде пъхнат в чувал. Президентът на САЩ Доналд Тръмп е разбрал за постижението му и го е похвалил в своя Туитър профил: „В Сандански се срещнах със сина на един мой приятел, който от години живее и работи в Чикаго. Та той ми разказа, как един ден влиза в едно заведение, а на голяма плазма излъчват новини по най-гледания канал в Щатите. Уцелил точно репортажа на кореспондента на Ройтерс от Охрид и интервюто му с мен след рекорда. Дори си извадил телефона и заснел от екрана репортажа. Накрая говорителката казала, че президентът Тръмп бил толкова впечатлен от българина Яне Петков – Амфибията, че ме похвалил лично в своя Туитър профил“. Снимки: bTV", "date": "2019.09.07", "title": "Доктор отложи рекорда на Човека амфибия"}
{"url": "https://www.monitor.bg:443/bg/a/view/eksperti-oprovergaha-mita-za-vredata-ot-solta-174811", "text": "Голямата консумация на сол допринася незначително за развитие на сърдечно-съдови болести и за увеличаване на риска от смърт, съобщи Лента като се позовава на резултатите от ново изследване. \"Резултатите от изследването ни съответстват на тези от широко мащабни проучвания за връзката между употребата на сол и сърдечно-съдовите болести или риска от смърт и не потвърждават широко разпространеното мнение, че дори малкото количество сол е вредно\", заяви Салим Юсуф от университета Макмастър в Канада на конгреса на Европейското дружество по кардиология в Париж. По думите му, единствено прекомерната употреба на сол - над 6 грама дневно, има неблагоприятно въздействие. Наскоро учени от Исфаханския кардиологичен институт в Иран установиха, че редовната консумация на неосолени ядки намалява риска от смърт вследствие на сърдечно-съдови болести.", "date": "2019.09.07", "title": "Експерти опровергаха мита за вредата от солта"}
{"url": "https://www.monitor.bg:443/bg/a/view/cveta-karajancheva-otkri-festivala-na-bylgarskija-bit-i-kultura-v-kyrdjali-174808", "text": "Председателят на Народното събрание Цвета Караянчева откри Фестивала на българския бит и култура „Бъдеще с традиции – Кърджали 2019 г.“ пред Паметника на Освободителите. На Новия мост над река Арда тя поведе най-дългото хоро, водено от 10-метров трибагреник. Под звуците на „101 каба гайди“ хорото обедини хората от региона, страната и от съседни държави. В празника се включиха министърът на туризма Христина Ангелкова и областният управител на Кърджали Никола Чанев. „Родопчани сме изключително гостоприемни и слънчеви хора“, подчерта Цвета Караянчева на откриването. Председателят на парламента отбеляза, че за да усетиш Родопа планина, има няколко неща, които трябва да вкусиш, да чуеш, да почувстваш – родопската песен, която се пее от сърце, да чуеш родопската гайда, да усетиш и видиш природата в Родопите. Преди това се състоя и дефиле на фолклорните състави. В тазгодишното издание на Фестивала са включени дейности, свързани с българския бит и култура – фолклорна програма, тематични изложения, алея на традиционни занаяти, фотоизложби и детски работилници. Целта е да се популяризира уникалното културно-историческо наследство на Източните Родопи.", "date": "2019.09.07", "title": "Цвета Караянчева откри Фестивала на българския бит и култура в Кърджали"}
{"url": "https://www.monitor.bg:443/bg/a/view/bylgarija-predava-na-turcija-zapodozrjan-za-terorizym-174810", "text": "България предаде на Турция заподозрян за тероризъм. 40-годишният е задържан при опит незаконно да премине в страната, съобщава \"Анадолу\". Заподозряният е идентифициран с инициалите Б.Г. и е арестуван от български сили за сигурност при незаконно преминаване на границата. Източник коментира пред медията, че за лицето е наложена международна забрана за пътуване във връзка с извършване на пропаганда за терористична група - ПКК и други престъпления. Заподозряният е предаден на турските сили за сигурност в северозападната гранична провинция Одрин, където е задържан в очакване на съдебен процес. \"Анадолу\" допълва, че в своята над 30-годишна терористична кампания срещу Турция, ПКК (определена като терористична организация от Турция, САЩ и ЕС), е причинила за смъртта на близо 40 000 души в Турция.", "date": "2019.09.07", "title": "България предава на Турция заподозрян за тероризъм"}
{"url": "https://www.monitor.bg:443/bg/a/view/britanski-deputati-gotovi-da-sydjat-djonsyn-za-da-otlojat-brekzit-174809", "text": "Британски депутати, включително и тези, които премиерът Борис Джонсън изключи тази седмица от своята Консервативна партия, подготвят съдебен иск срещу премиера, ако той откаже да поиска отлагане на Брекзит, съобщи днес Би Би Си, цитирана от Ройтерс. Законопроект на опозицията, който принуждава Джонсън да поиска от Европейския съюз продължаване на срока за британското оттегляне от общността с цел да се избегне Брекзит без споразумение на 31 октомври, бе одобрен от горната камара на парламента и се очаква да стане закон в понеделник, след като кралицата го подпише. Джонсън обаче каза, че няма намерение да иска от Брюксел ново продължаване на крайния срок и \"по-скоро ще лежи мъртъв в канавка, отколко да отложи Брекзит\". Днес вестник \"Дейли телеграф\" съобщава за писмо, което той е изпратил вчера до членовете на своята партия, на която той оглавява. В него той споменава за приетия току-що от парламента по инициатива на опозиционните партии законопроект, задължаващ правителството да поиска от ЕС продължаване на преговорите за Брекзит и съдържащ забрана за излизане от ЕС без споразумение. \"Те току-що-приеха закон, който ме заставя да моля Брюксел да продължи крайния срок за Брекзит. Аз никога няма да направя това\", посочва премиерът. Ройтерс цитира негови думи, че той бил обвързан \"само на теория\" с новия закон. Телевизия \"Скайнюз\" също съобщава днес, че в такъв случай против правителството може да бъдат подадени съдебни искове, а самият премиер може да се окаже зад решетките, ако откаже да изпълни волята на парламента и съответните съдебни решения. Вестник \"Таймс\" пък пише, че високопоставени членове на кабинета на Джонсън започват да го призовават да приеме план Б и да се дистанцира от радикалните евроскептици, които настояват за \"твърд\" Брекзит, т.е. без сделка. Според \"Скайнюз\" заради политическата криза Джонсън е прекъснал пребиваването си в шотландския замък Балморал, където се намира от вчера по покана на кралица Елизабет Втора, която по традиция прекарва там лятото и началото на есента. Премиерът се връща днес в Лондон, за да търси изход от създалата се ситуация, съобщава тв каналът. Правителството досега не е коментирало съобщението на Би Би Си, според което голяма група депутати вече са събрали юридически екип и са готови да поискат по съдебен път прилагането на закона, ако е необходимо. Според Джонсън единственият изход от задънената улица с Брекзита е провеждането на нови избори и иска те да се състоят на 15 октомври, за да спечели нов управленски мандат и да разполага с оставащите две седмици, за да осъществи Брекзит навреме. За да свика нови избори обаче той се нуждае от две трети от депутатските гласове, а опозиционните партии, включително Лейбъристката, вече заявиха, че ще гласуват или против, или ще се въздържат по този въпрос, докато законът, принуждаващ Джонсън да поиска отлагане на Брекзит, не бъде изпълнен. Джонсън вече не успя на събере достатъчно гласове за нови избори при първия опит в сряда. Има насрочено ново гласуване по въпроса в понеделник със слаби шансове премиерът да спечели.", "date": "2019.09.07", "title": "Британски депутати готови да съдят Джонсън, за да отложат Брекзит"}
{"url": "https://www.monitor.bg:443/bg/a/view/dps-se-registrira-za-mestnija-vot-174805", "text": "Движението за права и свободи (ДПС) се регистрира за местния вот на 27 октомври, съобщиха от партията. ДПС внесе документите си за регистрация в Централната избирателна комисия за участие в местния вот с нагласата да запази и увеличи резултата си от последните местни избори. Необходимите документи бяха внесени от председателя на ДПС Мустафа Карадайъ, зам.-председателя Ахмед Ахмедов и зам.-председателя на ПГ на ДПС Халил Летифов. В началото на следващата седмица ще стане ясно колко ще е броят на кметовете, които ДПС ще издигне и кои ще са те. Пред журналисти Карадайъ направи кратко изявление. Той каза, че на местните избори ДПС ще заложи на кандидати, които знаят, че властта служи за решаването на проблемите на хората. \"Тръгваме уверено, с достойни кандидати, които ще спечелят изборите с ясна визия и програма за развитие на общините и кметствата за качествено по-добър живот на българските граждани. Нашите кандидати имат капацитета и волята да създадат условия за икономически растеж и развитие на общините и регионите за подобряване на живота на хората и за осигуряване на сигурност в утрешния ден\", каза той. Карадайъ обясни, че местната власт е най-близо до хората и затова местните избори са изключително важни и изискват отговорно отношение и поведение. \"Популизмът, ксенофобията, омразата, агресията, празните обещания трябва да спрат. Нека предстоящите избори са арена за битки на програми и платформи за развитие и икономически растеж на общините и регионите, за създаване на по-добри условия, за инвестиционния климат, за инвестициите в тези общини, за подобряване качеството на живот в населените места, за да има развитие, за да има бъдеще в регионите и населените места\", добави още Карадайъ. Карадайъ каза, че от понеделник ДПС започва консултации с регионалните си и местни структури за утвърждаване на кандидатите си. Карадайъ коментира още, че успех за ДПС ще е затвърждаване на досегашните позиции на партията и разширяване на участието на ДПС в местната власт: \"Да, ние на Централния съвет, който проведохме преди лятната ваканция, взехме решение и определихме, че за нас целта е запазване на сегашните позиции в местната власт и разширяване на участието на ДПС в местната власт\". Засега не е ясно дали партията ще участва самостоятелно в битката за София или ще подкрепи някой от кандидатите за кмет.", "date": "2019.09.07", "title": "ДПС се регистрира за местния вот"}
{"url": "https://www.monitor.bg:443/bg/a/view/zapisvat-za-uchastie-v-mejdunarodnija-probeg-ruse-gurgevo-174802", "text": "163-ма души са се записали до момента за участие в четвъртото издание на международния шосеен пробег Русе – Гюргево, сочи справка в онлайн платформата за регистрация. Той ще се състои на 28 септември т.г., като стартът ще бъде даден в 11.00 часа от площад „Свобода“ в Русе, а финалът ще е пред Часовниковата кула в съседния румънски град. Състезанието е уникално, тъй като започва в една държава и завършва в друга. Разстоянието, което трябва да изминат бегачите, е 15 километра. Движението по Дунав мост ще бъде спряно за кратко заради пробега. Времето на участниците ще бъде измерено с електронна система, като за целта номерата, които ще се поставят на гърдите, ще са с чипове. От 1 септември таксата за участие в състезанието е 20 евро. До тази дата тя бе двойно по-ниска - 10 евро. В шосейното бягане може да се включи всеки, навършил 18-годишна възраст към момента на старта. За победителите в трите възрастови категории за мъже и жени – от 18 до 40 години, от 40 до 50 години и над 50 години има парични награди, които ще се връчат на финала в Гюргево. Организатори на състезанието са Спортният лекоатлетически клуб „Дунав“ (Русе) и Спортният клуб в Гюргево, както и партньори от двете страни.", "date": "2019.09.07", "title": "Записват за участие в  международния пробег Русе – Гюргево"}
{"url": "https://www.monitor.bg:443/bg/a/view/avtomobil-ubi-chetirima-dusha-na-trotoar-v-berlin-174799", "text": "Четирима души, сред които и едно дете, загинаха в Берлин, след като автомобил \"Порше\" помете хора на тротоара, предаде Асошиейтед прес. Берлинската пожарна определи като \"пътнотранспортно произшествие\" катастрофата, станала в столичния квартал Мите. Ранени са други двама души. Причините за трагедията засега остават неизвестни.", "date": "2019.09.07", "title": "Автомобил уби четирима душа на тротоар в Берлин"}
{"url": "https://www.monitor.bg:443/bg/a/view/kristalina-georgieva-e-naj-verojatnijat-shef-na-mvf-174800", "text": "Българският икономист Кристалина Георгиева се очаква да бъде единственият кандидат, който ще ръководи Международния валутен фонд, тъй като крайният срок за номинация приключи вчера, заявиха двама души, запознати с процеса на избор, предаде Ройтерс. Единственият известен потенциален конкурент за поста на главен изпълнителен директор на Световната банка беше бившият британски финансов министър Джордж Озбърн, но той е избрал да не се кандидатира, посочват източниците. Британският премиер Борис Джонсън първоначално поиска подкрепа за Озбърн да оглави МВФ. Но висш източник на правителството на Великобритания потвърди в петък, че Великобритания сега подкрепя Георгиева, която беше номинирана от страните от Европейския съюз. Сега тя има реална възможност да поеме ръководството на базираната във Вашингтон кредитна институция в началото на октомври. Кристалина Георгиева би поела управлението в момент, когато търговската война между САЩ и Китай заплашва глобалния икономически растеж и натискът на финансовите пазари нараства върху уязвимите страни, включително Аржентина, която Фондът спаси миналата година с кредитна програма от 57 милиарда долара – най-голямата, предоставяна досега.", "date": "2019.09.07", "title": "Кристалина Георгиева е най-вероятният шеф на МВФ"}
{"url": "https://www.monitor.bg:443/bg/a/view/kamion-sys-zyrno-se-preobyrna-i-razpilja-tovara-si-vyv-varna-174798", "text": "Камион се преобърна странично и блокира движението по бул. \"Атанас Москов\" във Варна. Автомобилът е превозвал зърно. При инцидента е разпилял товара си по асфалта. За това информират шофьори в социалните мрежи. Инцидентът е станал към 9.30 часа до кръговото кръстовище под магазин \"Метро\", близо до надлеза на магистрала \"Хемус\". Заради катастрофата движението в района е затруднено. Засега няма информация за пострадали.", "date": "2019.09.07", "title": "Камион със зърно се преобърна и разпиля товара си във Варна"}
{"url": "https://www.monitor.bg:443/bg/a/view/iznenadaha-s-51-rozi-i-torta-nikolina-chakyrdykova-za-rojdennija-j-den-174797", "text": "За 50-годишния й юбилей танцьорите от ансамбъла на Николина Чакърдъкова изненадаха своята шефка с 51 рози и голяма торта: „Щастлива жена съм, майка, баба, певица, изпълнихте сърцето ми, благодаря Ви!, написа рожденичката в своя фейсбук профил. - Благодаря на всички за прекрасните пожелания! Благодаря на моите невороятни танцьори за красивия букет от 51 рози, на моите деца за изненадата!!!” Славеят на българските народни песни от Македония е родена в Гоце Делчев. През 1983 г., още 14-годишна, тя излиза на професионалната сцена. Яркият й самороден талант впечатлява и още същата година е привлечена в Неврокопския ансамбъл за народни песни и танци в Гоце Делчев. Известно време гастролира и в ДАНПТ „Пирин“, след което се връща в Гоце Делчев и основава своя ансамбъл „Николина Чакърдъкова“. С концертите си те обикалят постоянно цяла България и почти цяла Европа. Пълнят всяка година зала „Армеец“ и зала 1 на НДК.", "date": "2019.09.07", "title": "Изненадаха с 51 рози и торта Николина Чакърдъкова за рожденния й ден"}
{"url": "https://www.monitor.bg:443/bg/a/view/zapochna-grodoberyt-v-melnishko-174801", "text": "Преди 2-3 седмици започнахме гроздобера в района на Мелник. В началото цената беше около левче, но сега падна на 80-90 стотитки, раказа Благой Георгиев, изпълнителен директор на винарска изба „Орбелус”. Избата ни има около 250 дка лозя  край селата Капатово, Хърсово и Кромидово. Заради жегите там гроздето узря по-рано от обичайното, а захарта толкова бързо се вдигала, че се наложи едновременно да берем няколко сорта -  мерлото, сирата и гренажа.  Само „широката мелнишка лоза” предстои да се бере през първата половина на октомври, очаква се цената  да е 50-60 ст., допълни още Георгиев.  „В нашия край първо берем бялото, вече прибрахме и мерлото, и сирата, и пино ноара. Сега берем кабернето. Всички сортове узряха изведнъж, а заради жегата добивите са ниски. Зърната се спаружват и стават на стафида”, добави Милица Зикатанова от „Вила Мелник”.", "date": "2019.09.07", "title": "Започна гроздоберът в Мелнишко"}
{"url": "https://www.monitor.bg:443/bg/a/view/dejan-angelov-mechtae-za-treta-svatba-174760", "text": "Последния свой рожден ден, започващ с цифрата „3“, Деян Ангелов посрещна на снимачната площадка. В дебютния детски филм на театралния режисьор и художник Петринел Гочев актьорът има малка роля, така че можеше изобщо да не споменаваме този факт, ако в главните не бяха неговите синове – 7-годишният Ален и 9-годишният Диман. Историята е почти автобиографична за Гочев, останал без време сирак, и Ален се превъплъщава в невръстния Петринел, който по свой си странен начин ще трябва да преодолее травмата. Диман пък ще неговият най-добър приятел. Работното заглавие на филма е „Български кораб потъва“, но става дума за играчка, а не за трагедия в стил „Титаник“... „Хлапетата сякаш обезсмислят и моето, и на брат ми творчество. При тях няма чувство за суета, много са искрени пред камерата. А ние, както казваше баба ни, вече сме нахитрели дърти магарета“, критичен е Деян. В лентата той поема функциите на Дарин – играе чичо на героя на сина си. Другият брат Ангелов по изключение няма нито участие в бъдещия филм, който догодина вероятно ще атакува куп международни фестивали, нито принос към празнуването на 30 август, защото от месец работи над персонажа си в голяма американска продукция. за кратък лаф в градинката пред църквата „Св. Седмочисленици“ след цяло лято поотделно... „Спомних си как аз, брат ми и баща ми, който също е бил актьор, имахме няколко общи кадъра в екранизацията на „Хъшове“. Беше прекрасно. Сега да ми се случи да съм в един филм с двамата ми синове за мене наистина е страшен кеф“, доверява Деян Ангелов. Деян е с 10 минути по-голям от брат си Дарин. Двамата обичат да разказват как като ученици им излязло име: „Единият е нагъл, а другият чаровен – тия ще се оправят винаги “. Деян се водел наглият. Все измислял някакви иновации. Непрекъснато убеждавал родителите си колко са му нужни пълнители за химикалки и те му купували от близката търговска база „Илиянци“. А той направил с тях първи стъпки в пазарната икономика, като завъртял бизнес сред съучениците си. После асортиментът се обогатил с дъвки, картинки от дъвки, гребенчета и какви ли не джунджурии. За да просперира алъш-веришът, се налагало да е доста настойчив. Така в пети-шести клас го удостоили с прякора „нагляр“. „Освен това хич не ми се учеше, удрях го на молба пред госпожите да ми пишат тройки и четворки, за да не ида на поправителен. А брат ми седеше зад мене и мило им се усмихваше, по-деликатно някак си го правеше и по-лесно му се получаваше. Аз, в интерес на истината, бях много нахален“, признава Додо. И добавя, че до ден-днешен, като си науми нещо, е инатлив и гони целта до дупка, дори и да няма особен смисъл. Само и само да стане неговото. Но в един момент, преди около 4 години, желанието да контролира абсолютно всичко му изиграва лоша шега и го срива психически. Налага му се след 3-4 представления да излезе от тежката пиеса на Юджин О`Нийл „Дългият път на деня към нощта“, в която е редом с брат си, Стоян Алексиев и Бойка Велкова, и да премине при д-р Георги Антонов, за да осъзнае откъде идват проблемите му. Заради това Народният театър леко прекроява състава на постановката, а тогавашният директор Александър Морфов проявява пълно разбиране, когато актьорът му казва: „Преминавам през нещо, което няма да стане лекичко и процесът няма да е къс...“. След възстановяването си Деян се връща на академичната сцена по-силен от всякога и днес е готов да говори откровено за премеждието: „Излизането от кризата е едно от най-хубавите неща, които са ми се случили. Искам да дам надежда на всички, които изпитват подобно нещо – изход има. В крайна сметка има хора, които живеят с диабет, има хора, които живеят с високо кръвно, има и хора, които трябва да живеем с...душата си. Започнах да се вслушвам във вътрешния си глас. Този урок се учи цял живот“. В края на миналия сезон в Народния Деян Ангелов направи роля, достойна за номинации и награди, под режисурата на колегата си Валентин Ганев в „Теремин – музика, любов и шпионаж“ от световноизвестния чешки автор Петър Зеленка. Героят му в пиесата е простодушен спортист, който постепенно се превръща в убеден мисионер на новото за времето си изкуство – електронната музика. Повече или по-малко и пътят на Додо е сходен – най-напред атакува Спортната академия, после тръгва към Театралната. Решава да кандидатства с автомобилизъм, макар дотогава да е тренирал карате и бокс и даже има републикански и балкански титли от тия дисциплини. „Малко преди това бяхме катастрофирали с брат ми. За да преодолея страха се записах на курсове за състезателен шофьор. Явих се на високопланинско рали и толкова ми хареса, че за известен период загърбих останалите спортове“, обяснява той. Приемните изпити във ВИФ обаче за него са тотално фиаско, а и Дарин излиза по-разумен и го предупреждава: „Няма да стане със спорта, много шамари ще ядем...“. И близнаците хвърлят ръкавица на НАТФИЗ. Там сполучват: влизат в специалност „Пантомима“, а по-късно се прехвърлят в класа по актьорско майсторство за драматичен театър на проф. Стефан Данаилов. „Това е първата ни голяма среща в професията – той е титанична личност. Изобщо страхотен екип ни преподаваше – Илия Добрев, Иван Налбантов, Ивайло Христов“, изброява Деян. Зрителите са свикнали имената на Деян и Дарин за спектаклите, но всъщност братята все повече се еманципират един от друг в артистичните си ангажименти. Първият самостоятелен пробив на Деян със значима роля е в „Идиот 2012“ – версия на режисьорката Деси Спасова по Достоевски, в която е необузданият Рогожин. Без братско рамо е и в „Теремин“, както и в новия спектакъл на Елена Панайотова в Театър 199 „Влюбена, сгодена, изчезнала“ от Щефан Фьогел, където си партнира с Нона Йотова. Дарин напоследък пък е без семейна подкрепа в „Лисичета“ от Лилиан Хелман – драма, превърната в абсолютен хит от режисьорката Бина Харалампиева. „Даро ми липсва на сцената, но ние постъпваме стратегически. Искаме всеки да събере още опит, който да сподели с другия, и рано или късно пак ще направим нещо заедно“, казва Деян и намеква, че може скоро да се заемат с творческо начинание, което им се е искало да осъществят откакто са били студенти. На него специално в късната есен му предстои и Чехов. „Вече започнаха по-често да ни канят поотделно, още повече че като сме заедно, трудничко се работи с нас: ние се обединяваме като мнение, токова доверие си имаме един на друг, че изпитваме мнителност към режисьора. А поотделно по-лесно можеш да прилъжеш единия“, шегува се той. По-рано появил се на бял свят, Деян по-рано от брат си се и задомява. Нежната му половинка Петя е pr в образователната програма „Фортисимо“ на диригента Максим Ешкенази и Софийска филхармония. Но по ирония на съдбата ги среща и влюбва от пръв поглед не изкуството, а един нов преди десетина години политически проект, за който и двамата тогава работят. Няколко месеца по-късно сключват граждански брак, а след известно време – и църковен, последван от голяма сватба. Петя е плътно до мъжа си, когато трябва да го издърпа от „черната дупка“, когато с него не се общува много лесно и сякаш тепърва пак трябва да се опознават. „Женил съм се два пъти за съпругата си, бих се оженил за нея и трети път. Максим Ешкенази, с когото станахме семейни приятели, ни каза, че има документ, който му дава право да венчава. Така че не е изключено да се венчаем и по американски при него в САЩ“, планира актьорът.", "date": "2019.09.07", "title": "Деян Ангелов мечтае за трета сватба"}
{"url": "https://www.monitor.bg:443/bg/a/view/avtorite-na-snimkata-s-chernata-dupka-stanaha-milioneri-174754", "text": "Авторите на първата снимка на черна дупка спечелиха наградата \"Пробив\", която е с парична равностойност три милиона долара, съобщи АФП. Снимката е направена от международния екип на мрежата радиотелескопи Event Horizon (Хоризонт на събитията), ръководени от Шеп Долман от центъра по астрофизика Харвард-Смитсониън. Тя беше обявена на 10 април, но наблюденията за нея са извършени през април 2017 г.  Наградата \"Пробив\" беше лансирана от предприемачи от Силициевата долина, за да бъдат отличени фундаментални научни постижения. Тя се връчва за осми път.  В категорията за естествени науки бяха наградени изследвания върху затлъстяването, остаряването на клетките, болката и деменцията. Наградата за математика спечели Алек Ескин от университета на Чикаго. Специалната награда беше присъдена за откриването на свръхгравитацията.", "date": "2019.09.07", "title": "Авторите на снимката с черната дупка станаха милионери "}
{"url": "https://www.monitor.bg:443/bg/a/view/vijte-koi-sa-uchastnicite-vyv-fermata-5-snimki-174716", "text": "Вече е ясно кои са участниците, които ще се нагърбят със задачата да усвоят тънкостта на традиционните занаяти и да се борят за голямата награда от 100 000 лв. в новия сезон на „Фермата“. Актуалните епизоди са под мотото \"Нов свят\", като през първите седмици сблъсъкът ще е между два отбора - чорбаджии и сиромаси. Ето кои са участниците: Димитър Калайджиев е на 25 г., бизнесмен, от Благоевград. Баща му е общински съветник, собственик на хотел, контролиращ и авторитарен родител. Най-голямата мечта на Митко е да не прилича на него. Отношенията им се нормализират чак когато той става финансово независим от баща си и развива успешен бизнес с недвижими имоти.  На личния фронт Митко търпи поражение - развежда се преди няколко месеца с майката на 2-годишната си дъщеря. Ходи на психотерапевт, за да се самоусъвършенства.  Според Митко бедните в България са хора, които обичат да седят и да мрънкат, вместо да решават сами проблемите си. Явява се на кастинг за „Фермата“, за да преоткрие себе си и да намери спокойствието, което ще го направи още по-добър родител. Влиза в шоуто в отбора на чорбаджиите. Александър Тодоров е на 40 г., от Благоевград, необвързан, проектант на сгради. Смехът за него е основно средство за оцеляване и форма на протест. Комедийният си талант Александър изпозлва за правенето на късометражно кино, в което открито недоволства срещу социалните абсурди в държавата. Икономист по образование, Тодоров вярва, че богатите са натрупали състояние на гърба на пенсионерите у нас.  Съжалява хората, избрали да се борят за щастието си чрез финикийски знаци. Изнервя се от деградиралите ценности в общество, в което момчетата се виждат като ММА бойци, а момичетата искат да приличат на фолк певици. Александър влиза във „Фермата“ на шега, защото тя „има нужда от 100 килограмова, брадясала душа, има нужда и от акъл“.  Венцислав Димитров е на 47 г., безработен, от София. До 2004 г. има прекрасно семейство, кариера в МВР и финансова сигурност. Интриги водят до изхвърлянето му от системата, месец по-късно се развежда, а в следващите две години губи родителите си. Венци се ориентира към охранителния бизнес, а сред клиентите му са известни политици. Среща нова любов, но съдбата му нанася пореден удар и той остава на улицата с 20 000 лв кредит. Губи и жената до себе си, след като родителите й бойкотират връзката им. Венцислав влиза във „Фермата“ в отбора на сиромасите, за да рестартира живота си. Веселка Маринова е на 22 г., от с. Борима, коняр. Майка на три деца от двама мъже. Тежкият физически труд е нейната стихия, а между семейството, заемите, кредитите и животните, за които се грижи, парите никога не стигат. Свикнала е да живее в спартански условия без ток и вода. С първия си партньор Веселка се разделя заради злоупотребите му с алкохола и физически тормоз. С втория си мъж е щастлива, защото го е избрала „с разум“. Мечтата на младата жена днес е да има повече коне и собствен дом, тъй като семейството й дели покрив с родителите й. Веселка влиза във „Фермата“ в отбора на сиромасите с нагласата да преживее приключението на живота си. Дана е на 47 г., филолог, а дъщеря й Велислава е на 25 г., фотограф. Животът ги разделя непрекъснато, но „Фермата“ ги събира като един играч. Дана има три момичета от два брака. Първият й съпруг и баща на близначките й заминава за Германия след като натрупва дългове от хазарт. Дана се омъжва повторно, а Велислава скача в бездната на алкохола и дрогата. След пореден случай на злоупотреба майка й й връчва еднопосочен билет за Германия. Там момичето живее при баща си, завършва образованието си и постепенно си връща вкуса към живота с тренировки по футбол. Днес твърди, че решението на майка й е било животоспасяващо. След поредица от затруднения в България, Дана и новото й семейство се преместват да живеят в Германия. Те успяват да се устроят добре с помощта на първия съпруг на Дана. Във „Фермата“ Дана ще бъде мозъкът, а Велислава мускулите. Димитър Караиванов е на 35 г. и мечтае да превърне родния Димитровград в българската Силиконова долина. Амбициран е да докаже, че за да си успешен у нас не е нужно да си престъпник, син на депутат или тото милионер. Планира да създаде университет за предприемачи, за да спре изтичането на мозъци от България към САЩ. Софтуерният му бизнес за милиони не е напомпал суетата на момчето, отраснало в село Ябълково. С приятелката му живеят в къща в Димитровград и планират да се сдобият с най-голямото богатство – наследници. Влиза във „Фермата“ в отбора на чорбаджиите, вдъхновен от темата за емиграцията в предходния сезон на шоуто. Иска да покаже, че обикновените хора също могат да бъдат успешни тук, стига да работят здраво и да не търсят оправдания. Елизабет Илчева е на 28 г., от София, половин словачка. Завършва образованието си в Англия, където работи в бутикова галерия и поддържа висок стандарт на живот. Преди две години се връща в България и става асистент на изпълнителния директор в голяма гръцка строителна и инвестиционна компания. Вярва, че парите са важни, когато има кауза. Финансовата стабилност винаги е била цел за Елизабет, но с цената на усилен, почти денонощен труд. Влиза във „Фермата“ в отбора на чорбаджиите, за да се свърже с корените си и да разбере дали злото е закодирано в българската народопсихология, тъй като е усещала доста злоба и завист на свой гръб. Ивайло Шопски е на 36 г., от София, разведен, с 8-годишен син. Превръща стар германски автобус в единственото по рода си пътуващо читалище „Бащино огнище“. Автор е на 11 книги, водещ на две телевизионни и три радио предавания на патриотична тематика, всичките финансирани от него. Инициатор на редица акции по възстановяване и изграждане на войнишки паметници и подпомагане на манастири. Въпреки липсата на спонсори е приел присърце мисията да пропагандира българщината. Влиза във „Фермата“ в отбора на чорбаджиите и иска да покаже, че доброто е заразително и за него трябва да се разказва. Лидерските му качества и способността да сътвори от нищо нещо с ръцете си му вдъхват надеждата, че може да спечели. Иван Милин е на 30 г., от Разлог, и е бизнесмен, отгледан по всички закони на улицата. Няма завършено средно образование, но днес държи три заведения на морето, вкарва коли от Италия и е герой в криминалните рубики. Гордее се с факта, че няма нито една присъда.  За Иван парите са всичко. Хомофоб е, не пуши, не пие алкохол от 5 години и се заканва да си тръгне от „Фермата“ със 100 000 лева по-богат. Влиза в шоуто в отбора на чорбаджиите. Красимир Джунов е на 37 г., автомонтьор от София и авантюрист без дрехи в Сан Себастиан, Испания. Животът му в страната на фламенкото наподобява сценария на „Буги нощи“ – нашенецът изкарва прехраната си по редица екзотични начини. Първата му работа в Испания е като фейс контрол в хитов нощен клуб. От тогава пътят му следва максимата „Живея за купона и живея от купона“. Флиртът е в кръвта му, а моногамията – обречена кауза. Участвал е в еротични фестивали с приятелката си, порнозвездата Джесика Блу.  Красимир е богат на преживявания, но не и на пари и имущество. В шоуто влиза в отбора на сиромасите. Кандидатства за „Фермата“ от сантимент към баба си. Родителите му искали да го дадат в дом за сираци, но тя не им е позволила и го е отгледала. Красимира Цочева е на 30 г., от София, майка на 4-годишен син, и човек, който не обича да губи. Не допуска жени в обкръжението си и излиза от панелната си гарсониера само за тренировки по кросфит. Красимира е домакиня, която вдига щанги. Обсебена е от спорта и е в залата през ден, за да поставя лични рекорди. Парите за нея не са мерна единица за щастие – предпочита да е в хармония със себе си и без лев в джоба, отколкото да е депресирана с възможности. Красимира не си пада по нощния живот, но е сомнамбул. Говори на сън и често се разходжа без посока, което със сигурност ще разбуни духовете в общата спалня на отбора й във „Фермата“. Краси е убедена, че ще спечели голямата награда. Влиза в шоуто в отбора на сиромасите. Кристияна Брънзалова е на 25 г., от София. Архитект, който взима най-доброто от образователните традиции на Англия и Италия, но избира да се върне в България. Родът й има 200-годишна история в село Хвойна и тя се посвещава на възстановяването на местното училище, където са преподавали предците й. Кристияна е „влюбена във всичко българско“ и основава фондация, чиято мисия е съхраняването и спасяването на стари сгради. За нея парите са средство за сбъдване на благородни цели. Кристияна влиза във „Фермата“ в отбора на чорбаджиите с идеята да я спечели, а с наградата ще направи виртуален регистър на сградите с уникална архитектурна стойност в Родопите. Маргарита Христова е на 36 г., от София, учител в детска градина. Има 18-годишен брак и две деца. Вярва, че да си преподавател е призвание и влага цялата си душа в работата, въпреки обидно ниското заплащане. Характерът на Маргарита е кален от развода на родителите й. Сурова и безпощадна във възпитателните си методи, майка й я учи на дисциплина и къртовски труд, а баща й й дава обич и дом. Маргарита се смята за „най-артистичния“ участник във „Фермата“ до момента и твърди, че битката за победа не е по-сложна задача от установяването на ежедневен контрол над 30 деца в градината. Влиза в шоуто в отбора на сиромасите. Мариана Маринова е на 37 г., от София, носител на титлата „Мисис България“ 2007, организатор на конкурси за красота и бизнес дама. Има две деца, които отглежда сама. Отрича се от конкурсите „Мис Силикон“, когато разбира, че 14-годишната дъщеря на нейна приятелка мечтае да тунингова бюста си. „Не желая да насърчавам това!“, категорична е Мариана и споделя, че външният й вид не е изплатил нито колата, нито апартамента й.  Като родител най-голямото предивзикателство за нея е да отгледа добри хора, които са готови да помогнат, без да очакват изгода от това. Маринова влиза във „Фермата“ в отбора на чорбаджиите с идеята да покаже, че пищният бюст не е признак на мързел и липса на морални ценности. Паулина Ванегас е на 29 г., от София, студент. Наполовина никарагуанка, тя е магнит за мъжкото внимание и портфейли. Хубавицата посочва като основен източник на доходи своя „задоволителен сексуален живот“ и бърза да уточни, че е по-важно в какво инвестираш парите си, а не как ги изкарваш. Тийнейджърските години на Паулина минават в тежки спорове и побоища с майка й, бягства от интернат в Испания и скок в капана на дрогата. Светът й се пренарежда след като среща бащата на детето си. Днес Паулина се грижи сама за сина си Николас, а част от финансовата помощ на приятелите си пренасочва към фондация за борба с наркозависимости и ремонт на църква в село Сопица. Паулина влиза във „Фермата“ в отбора на чорбаджиите и в готовност за нова любов. Сами Хоссни е на 27 г., бизнесмен от Стара Загора и гражданин на света. Кариерата му на нутриционист, лайф коуч и бизнес съветник го среща със знаменитости.  Роденият в семейството на египтянин и българка младеж е бивш национал по плуване, 10 пъти шампион на България по кикбокс и шампион на Азия по муайтай. Мечтае да създаде първата ни федерация по сърф и да има семейство, като за бъдещия си дом вече е купил земя в Северна Бразилия. Състезателния си дух Сами подхранва с болката от перманентното отсъствие на баща му. Той заминава за САЩ, когато момченцето е съвсем малко, но след атентатите на 11 септември бизнесът му се срива и спира да им помага финансово. Сами влиза във „Фермата“ в отбора на чорбаджиите, за да даде добър пример и да вдъхнови хората сами да направят промяна в живота си. Саня Борисова е на 36 г., актриса, от София. Звездата й изгрява през 2008 г. с главна роля в телевизионен сериал. Едно от най-разпознаваемите лица в българското кино съществува извън клишетата на шоубизнеса – бойкотира нощния живот и алкохола, не яде месо и поддържа духа си с тай чи. Китайското бойно изкуство я вдъхновява да напише сценарий за фентъзи филм, чиито снимки предстоят. За Саня „Фермата“ е приключение, което би й помогнало да преоткрие себе си след края на връзката й с Ники Илиев. Родената във Видин актриса не попада в категория „нахъсан състезател“, но ако бъде предизвикана на дуел, е решена да даде най-доброто от себе си. Влиза в шоуто в отбора на чорбаджиите. Силвия Митева е на 32 г., от Несебър, и приема участието си във „Фермата“ като най-големия подарък от съдбата до момента. Описва се като „малко дете, на което му се лудее“ и бяга от скуката с различни професии. Била е управител на пощенска станция и маникюрист. Единственото нещо, в което проявява постоянство, е любовта, въпреки че тя я „побърква“ и „става некоординирана“. Остава на улицата след шестгодишна връзка с пловдивчанин и в момента живее при приятелка в София. Силвия пренебрегва стойността на парите и тиктакането на биологичния си часовник. Влиза във „Фермата“ в отбора на сиромасите, за да се забавлява и не изключва възможността да се влюби. Станислав Борисов е на 32 г., от София, военен. Най-голямата му болка е, че съвременните българи не са готови да умрат за родината. Истината е компасът, който го води в живота. Разделя се с дългогодишната си приятелка, след като я хваща в лъжа. Мечтае да създаде семейство с жена, която ще държи на думата си и ще го следва безусловно по пътя му. За Станислав парите са необходимото зло за оцеляване. Боецът вярва, че богатите в България печелят на гърба на бедните и само будната гражданска съвест може да подобри средата за живот тук. Станислав мобилизира цялата си спортна злоба за победа във „Фермата“ и ще строява в две редици отбора на сиромасите, за да върне славата на българската армия. Тихомир Рангелов e на 32 г., от София. Балкански шампион по културизъм, вегетарианец и открит гей. От 8 години живее на семейни начала с влогъра Стамбини. Признава, че има привличане и към жени, но никога не се е изкушавал да потърси партньор от другия пол.  Предпочитанията си към мъжете обяснява с травма в детството. След смъртта на майка си Тихомир е отгледан от бавачки, една от които редовно го е малтретирала физически и психически. Момчето намира отдушник в спорта, който освен негова страст, се превръща и в професия. Във „Фермата“ Тихомир иска да рестартира близостта си с природата. Въпреки добрия стандарт на живот влиза в отбора на сиромасите и е решен да излезе като абсолютен победител.", "date": "2019.09.07", "title": "Вижте кои са участниците във \"Фермата\" 5 (ВИЗИТКИ)"}
{"url": "https://www.monitor.bg:443/bg/a/view/miliard-evro-struva-lubopitstvoto-na-belgijcite-174752", "text": "На година в Белгия се губят по един милиард евро заради любопитството, което водачите проявяват, докато преминават покрай катастрофа в насрещното движение на магистрала. Това съобщават местни медии, като се позовават на официални данни. Изчислено е, че когато види катастрофа на пътя, белгийският водач губи по 12 секунди средно, за да огледа внимателно какво се е случило. Тези секунди натрупват задръствания, отнемат от полезното време за извършване на друга дейност, водят до допълнителни удари между автомобилите и щети. Специалисти предлагат да бъде въведен опитът на Холандия и Великобритания, където при катастрофа на пътя пристигналите на място спасители разпъват паравани. Уточнява се, че ако водачите нямат възможност да видят повече от стената на паравана, любопитството им се изчерпва за четири секунди.", "date": "2019.09.07", "title": "Милиард евро струва любопитството на белгийците "}
{"url": "https://www.monitor.bg:443/bg/a/view/lyvovete-tyrsjat-chudo-pred-85-000-na-uembli-174795", "text": "Националният отбор на България излиза днес на легендарния \"Уембли\" в европейска квалификация срещу Англия. \"Лъвовете\", които са в серия от седем поредни мача без успех, търсят чудо срещу един от фаворитите за титлата на Евро 2020, който ще бъде подкрепян отблизо 85 000 на трибуните. Селекцията на Гарет Саутгейт беше обявена за най-скъпият национален отбор в света, след като е оценен на над един милиард и 100 милиона евро. Родните звезди са едва на 69-то място с обща цена от около 33 милиона евро, което прави \"лъвовете\" по-евтини дори от отбори като Армения, Канада и Буркина Фасо. Освен това англичаните, които преживяват със сигурност един от най-силните си периоди в своята история, са в серия от 20 мача без загуба в европейски квалификации, а в тях записаха 17 победи и три равенства. Интересното е, че последното поражение на \"трите лъва\" в квалификация за европейските финали е през далечната 2007 година с 2:3 от Хърватия, именно на \"Уембли\". Головата разлика на англичаните в този период е 58:9. Тези показатели само показват, че задачата на селектираните от Красимир Балъков играчи е изключително тежка, имайки предвидима и това, че българският тим никога не е побеждавал Англия от десет мача - 4 равенства и 6 загуби, а на Острова има едва един отбелязан гол срещу осем допуснати в пет мача. Нагласата сред феновете и специалисти на Албиона е за разгром в полза на домакините. Голяма част от привържениците на футбола в България също имат притеснение, че резултатът от последната визита на митичния \"Уембли\" отпреди девет години - 0:4, може да се повтори и дори да бъде по-голям. Въпреки това агитка от над 2500 сънародници ще дере гърла на препълнените трибуни за \"трикольорите\", които за първи път в историята си излизат с двама бразилци от първата минута. Другият мач в нашата група противопоставя Косово и Чехия, като ще следим с интерес какво се случва и в Прищина. Двубоят е още в 16:00 часа, така че ще знаем резултата от него преди началото на сблъсъка на \"Уембли\". От другите срещи най-силен интерес предизвиква сблъсъкът между Сърбия и Португалия в група \"В\". Роналдо и компания все още нямат победа на сметката си и ще направят всичко възможно да си тръгнат с трите точки от гостуването в Белград. Сърбите обаче са достатъчно опасен съперник и могат да объркат плановете на \"мореплавателите\". От 16:00 часа: Косово - Чехия От 19:00 часа: Англия – България, Литва – Украйна, Исландия - Молдова От 21:45 часа: Сърбия – Португалия, Турция – Андора, Франция - Албания", "date": "2019.09.07", "title": "\"Лъвовете\" търсят чудо пред 85 000 на \"Уембли\" (ПРОГРАМА)"}
{"url": "https://www.monitor.bg:443/bg/a/view/medvedev-sloji-kraj-na-prikazkata-na-grisho-na-us-open-174790", "text": "Григор Димитров приключи участието си на US Open 2019. В среща от полуфиналите най-добрият български тенисист отстъпи пред намиращия се в страхотна форма руснак Данийл Медведев с 6:7 (5), 4:6, 3:6. Въпреки поражението, Димитров не игра никак слабо, а напротив - затвърди възходящото си развитие в турнира. В първите два сета срещата беше равностойна и се развиваше точка за точка. В края на откриващата част българинът дори имаше сетбол, но той беше при начален удар на Медведев и не беше реализиран.  Полуфиналът беше трети в кариерата на Димитров в турнир от Големия шлем. В предишните два случая той отстъпи на \"Уимбълдън\" 2014 пред Джокович и на Australian Open 2017 пред Надал. Силните изяви на Гришо в Ню Йорк ще му гарантират и завръщане в Топ 30 на ранглистата при следващото ѝ обновяване в понеделник. С победата пък Медведев се класира за първия си финал в турнир от Големия шлем. Негов съперник в неделя ще бъде Рафаел Надал или Матео Беретини, които играят по-късно тази нощ. За руснака това ще бъде четвърти последователен финал в тура след Вашингтон, Монреал и Синсинати.", "date": "2019.09.07", "title": "Медведев сложи край на приказката на Гришо на US Open"}
{"url": "https://www.monitor.bg:443/bg/a/view/holandija-obyrna-germanija-v-golov-trilyr-174796", "text": "Отборът на Холандия записа много важен успех в квалификациите за Евро 2020, след като победи Германия с 4:2 като гост. На „Фолкспаркщадион“ в Хамбург домакините започнаха добре и поведоха в резултата още в 9-та минута чрез Серж Гнабри, а в края на полувремето Марко Ройс пропусна отличен шанс да удвои преднина на Бундестима. . След почивката „оранжевите“ натиснаха в търсене на обрат и до 66-та минута вече водеха след попадение на Френки де Йонг и автогол на Джонатан Та. Тони Кроос възстанови равенството от дузпа в 73-та минута, но възпитаниците на Роналд Куман все пак стигнаха до трите точки след късни голове на Дониел Мален и Жоржиньо Вайналдум. В другия мач от група „С“ Беларус победи Естония с 2:1 като гост. Северна Ирландия е лидер в групата с пълен актив от 12 точки, пред Германия с 9 и Холандия с шест точки, но и мач по-малко. В друг мач от вчера Уелс стигна до ценен успех над Азербайджан с 2:1, благодарение на късен гол на Гарет Бейл. Този успех запази шансовете на „драконите“ да се класират за Евро 2020, като те заемат трето място в група „Е“ с шест точки от четири мача. В друг мач от групата Хърватия разби Словакия с 4:0 като гост и вече има девет точки, колкото и лидера Унгария. Група G: Австрия – Латвия 6:0, Словения – Полша 2:0 Група I: Кипър – Казахстан 1:1, Сан Марино – Белгия 0:4, Шотландия – Русия 1:2.", "date": "2019.09.07", "title": "Холандия обърна Германия в голов трилър"}
{"url": "https://www.monitor.bg:443/bg/a/view/jertvite-na-dorian-veche-sa-43-174792", "text": "Жертвите на урагана „Дориан” на Бахамските острови нарасна до 43. Това беше съобщено официално от властите и медиите на Бахамските острови. “Четиридесет и три е официалният брой на жертвите, има много изчезнали и се очаква този брой да нарасне значително”, заяви Ерика Уелс Кокс, говорител на премиера Минис, пред NBC News. Американският президент Доналд Тръмп предложи пострадалите от урагана „Дориан“ на Бахамските острови да бъдат преместени с круизни кораби. „Бреговата охрана на САЩ и Федералното управление за извънредни ситуации, както и всички останали агенции, които оказват помощ, бяха помолени да докарат хората от силно пострадалите райони на Бахамските острови в други райони на архипелага, които не са пострадали или се намират в по-добро състояние“, написа Тръмп в Туитър. Президентът подчерта, че ще бъдат оценени усилията на всички компании за круизни лайнери, които се включат в преместването на пострадалите и останалите без дом хора. През седмицата ураганът „Дориан“ премина над Бахамските острови и нанесе разрушителни щети на инфраструктурата на остров Абако, разположен в северната част на архипелага. Международната организация на Червения кръст и Червения полумесец съобщиха, че на Бахамите са разрушени изцяло или частично 13 000 жилищни сгради.", "date": "2019.09.07", "title": "Жертвите на „Дориан” вече са 43"}
{"url": "https://www.monitor.bg:443/bg/a/view/grigor-sled-zagubata-ne-iskam-da-byda-prekaleno-razocharovan-174791", "text": "Григор Димитров направи едно великолепно представяне на US Open, което обаче приключи със загуба. 28-годишният българин отстъпи на Данийл Медведев на полуфиналите в Ню Йорк след загуба в три сета - 6:7 (5), 4:6, 3:6.. След двубоя естествено той беше разочарован, но можеше и да оцени това, което постигна на турнира след поредица тежки месеци. \"Той (бел.ред. – Медведев) спечели важните точки. Аз не успявах да стигам до лесни точки на мой сервис, както и на негов. За мен беше доста интересен мач. Мисля, че мога да извлека доста неща от него. Физически бях добре, движех се добре\", сподели Григор пред пратеника на Sportal.bg в Ню Йорк. \"В най-важните моменти не ми се получи, а и той игра добре в тези ситуации. На сетбола в първата част беше много нестандартен за неговата игра. Знаех къде ще сервира, бях готов, бях там и втората топка въобще не очаквах да я изиграе по такъв начин. Имаше моменти, в които не очаквах някои неща от него, но той ги направи и това оказа влияние. Не очаквах да загубя с 0-3 сета, но резултатът не мисля, че отговаря на мача. Мисля, че играх добре, дадох всичко от себе си\", коментира още Димитров. \"Трябва бързо да премина през следващите дни. Да съм в добра форма за турнирите в Азия. Имаше много позитиви от турнира. Последните седмици нямах добри резултати, а сега стигнах до полуфинал за първи път тук. Тенисът е една игра, ако не се наслаждаваш, ако не я правиш с любов, няма да се отплати\", допълни той. \"Последните седмици бяха много тежки, с много тренировки, гордея се с това, че играя отново. Не искам да бъда прекалено разочарован. Разбира се, в момента не ми се говори много за това, но продължаваме напред\", завърши Григор. На финала съперник на Медведев ще бъде Рафаел Надал, който се разправи с Матео Беретини (Ит) със 7:6, 6:4, 6:1 за 2 часа и 39 минути игра.", "date": "2019.09.07", "title": "Григор след загубата: Не искам да бъда прекалено разочарован"}
{"url": "https://www.monitor.bg:443/bg/a/view/pak-protesti-po-povod-promenite-v-zakona-za-zakrila-na-deteto-174794", "text": "В редица големи градове на страната и в София родители излизат на протести срещу промените в Закона за закрила на детето, за които се очаква, че ще влязат в сила от януари 2020 г. Акцията е организирана във \"Фейсбук\", съобщава БНР. В София протестът е насрочен за 12.00 часа пред посолството на Кралство Норвегия. Във Варна, също за 12.00 часа, е насрочено протестно шествие до норвежкото консулство. В Сандански, Пловдив, Ямбол и Благоевград са планирани автопоходи. В Русе - автошествие до Дунав мост. В Бургас и други градове протестните акции са планирани пред общините. Законодателните промени са обвързани с проекта за Национална стратегия за детето 2019-2030. Работата по нейното изготвяне бе спряна по разпореждане на премиера Бойко Борисов заради появилите се негативни обществени реакции и през юни социалният министър Бисер Петков обяви, че проектът на стратегията е оттеглен. Междувременно от социалното министерство излязоха с позиция, че голяма част от текстовете, които сега притесняват родителите, са в сила още от 2006 година. Те се отнасят до настаняване на детето извън семейството, но само като временна мярка на закрила при крайни случаи на насилие, неглижиране на правата и интересите на детето.", "date": "2019.09.07", "title": "Пак протести по повод промените в Закона за закрила на детето"}
{"url": "https://www.monitor.bg:443/bg/a/view/kiberataka-i-sreshtu-wikipedia-174793", "text": "Онлайн енциклопедията Wikipedia обяви, че е станала обект на кибератака, което е довело до спиране на работата на сайта. „Wikipedia прекъсва няколко пъти в резултат на злонамерена атака. Продължаваме да работим, за да възстановим достъпа“, обяви платформата в изявление. Междувременно потребители на енциклопедията съобщиха за Downdetector, че късно през нощта в петък и ранните часове на събота, не е имало достъп до сайта. Засегнати били почти цялата територия на Европа, западните части на Русия, няколко държави от Близкия изток, части от Северна и Южна Америка. 94% от потребителите на Wikipedia са изпитали трудности с достъп до сайта, а 5% не са успели да влязат в него с името и паролата си.", "date": "2019.09.07", "title": "Кибератака и срещу Wikipedia"}
{"url": "https://www.monitor.bg:443/bg/a/view/oblachno-i-toplo-dnes-174768", "text": "Днес над западната част от страната ще се развива купеста облачност и на отделни места, главно в планините и планинските райони ще има краткотрайни валежи от дъжд. Над останалата част от страната времето ще е предимно слънчево. Ще духа слаб до умерен вятър от изток-североизток. Максималните температури ще са между 26 и 31 градуса. Над масивите от Югозападна България облачността ще е значителна, предимно купеста и там на много места ще има валежи от дъжд. Над останалите планински райони ще преобладава слънчево време, в следобедните часове с временни увеличения на облачността, но ще остане почти без валежи. Ще духа умерен вятър от изток-североизток. Максимална температура на височина 1200 метра - около 20 градуса, на 2000 метра - около 14 градуса. По Черноморието ще е предимно слънчево. Ще духа слаб до умерен североизточен вятър. Максимални температури ще са между 25 и 27 градуса. Температурата на морската вода е 24 - 26 градуса. Вълнението на морето ще е около два бала.", "date": "2019.09.07", "title": "Облачно и топло днес "}
