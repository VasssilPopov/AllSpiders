{"url": "http://www.monitor.bg/a/view/9827-%D0%95%D0%B2%D0%B3%D0%B5%D0%BD%D0%B8%D0%B9-%D0%91%D0%B0%D0%BA%D1%8A%D1%80%D0%B4%D0%B6%D0%B8%D0%B5%D0%B2-%D0%9A%D0%BE%D1%81%D1%82%D0%BE%D0%B2-%D0%B5-%D0%B5%D0%B4%D0%B8%D0%BD%D1%81%D1%82%D0%B2%D0%B5%D0%BD%D0%B8%D1%8F%D1%82-%D1%87%D0%BE%D0%B2%D0%B5%D0%BA-%D0%B2-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D1%81-%D0%BA%D0%BE%D0%B3%D0%BE%D1%82%D0%BE-%D0%BD%D0%B5-%D0%B1%D0%B8%D1%85-%D0%BF%D0%BE%D0%B4%D0%B4%D1%8A%D1%80%D0%B6%D0%B0%D0%BB-%D0%BE%D1%82%D0%BD%D0%BE%D1%88%D0%B5%D0%BD%D0%B8%D1%8F/", "text": "\n                    Иван Костов сигурно е единственият човек в България, с когото не бих поддържал отношения, заяви в предаването „Тази събота” по Би Ти Ви Евгений Бакърджиев, вицепремиер в първия период на кабинета „Костов”. Той беше сменен с още много министри в края на 1999 г.\n\nПо думите му с подмяната на състава на правителството Костов си е направил подарък за 50-ия рожден ден (Иван Костов е роден на 23 декември 1949 г.). Според Бакърджиев именно през 1999 г. е започнало разбиването на СДС.\n\nТова, което се случва днес в синята партия, е достигане на „едно тежко дъно”, коментира той.\n\nСпоред Евгений Бакърджиев десницата и въобще политическият живот у нас имат три основни дефицита – липса на авторитети и достойни хора, липсата на кауза и средата – поведението на политическия елит, който би трябвало да е за пример.\n\nЗа събарянето на мавзолея на Георги Димитров той не съжалява, защото според него той е бил символ на тоталитаризма и болшевизма.\n                    ", "date": "2018.04.21", "title": "Евгений Бакърджиев: Политическият живот у нас има три дефицита: липсата на авторитети, липсата на кауза и отсъствието на достойно поведение"}
{"url": "http://www.monitor.bg/a/view/43658-%D0%9F%D1%80%D0%B5%D0%B4%D0%B8%D0%BC%D0%BD%D0%BE-%D1%81%D0%BB%D1%8A%D0%BD%D1%87%D0%B5%D0%B2%D0%B8-%D1%81%D1%8A%D0%B1%D0%BE%D1%82%D0%B0-%D0%B8-%D0%BD%D0%B5%D0%B4%D0%B5%D0%BB%D1%8F/", "text": "\n                    Днес ще бъде предимно слънчево, с временни увеличения на облачността главно над източните райони. Такава е прогнозата за времето на Националния институт по метеорология и хидрология (НИМХ) към БАН, съобщи за Агенция „Фокус“ дежурният синоптик Анна Дякова. Сутринта ще е сравнително хладно, с минимални температури между 5° и 10°, но през деня бързо ще се затопли и максималните ще са между 18° и 23°, по Черноморието 15° и 17°. Атмосферното налягане е по-високо от средното за април. През деня слабо ще се понижи.\n\nПо Черноморието ще преобладава слънчево време. Ще духа слаб североизточен вятър. Максималните температури ще са 15-17°. Температурата на морската вода е 12-14°. Вълнението на морето ще е 2-3 бала. Над планините ще е предимно слънчево. Ще духа слаб до умерен вятър от север-североизток. Максималната температура на височина 1200 метра ще е около 13°, на 2000 метра – около 6°. В неделя ще бъде слънчево. Ще духа слаб, в Дунавската равнина до умерен запад-северозападен вятър. Минимални температури – между 6° и 11°, максимални – между 23° и 28°. В началото на следващата седмица ще остане топло и предимно слънчево. Главно във вторник в часовете около и след обяд ще се развива по-значителна купеста облачност и привечер на отделни места в страната ще превали краткотраен дъжд, ще прегърми. Минималните температури най-често ще са между 9° и 14°, а дневните - между 24° и 29°.\n                    ", "date": "2018.04.21", "title": "Предимно слънчеви събота и неделя"}
{"url": "http://www.monitor.bg/a/view/39284-%D0%9F%D0%BE%D0%B2%D0%B5%D1%87%D0%B5%D1%82%D0%BE-%D0%BA%D0%BE%D0%BB%D0%B8-%D0%B2%D1%82%D0%BE%D1%80%D0%B0-%D1%80%D1%8A%D0%BA%D0%B0-%D0%BD%D0%B0%D0%B4-80-%D1%81%D0%B0-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B8%D1%80%D0%B0%D0%BB%D0%B8/", "text": "\n                    Над 80% от колите втора ръка у нас са катастрофирали. След това собствениците им правят козметичен ремонт и ги продават. Сред най-честите проблеми, които не са видими на пръв поглед пък, са липсващи въздушни възглавници или превъртян километраж, съобщава Нова телевизия.\n\nИнститутът за пътна безопасност предлагат нов държавен орган да контролира състоянието на старите коли. Прегледът в оторизиран сервиз да бъде задължителен, предоставянето на 6-месечна гаранция и възможност за връщане на автомобила до седмица - също. Практика, отдавна позната в Европа.\n\nАко даден автомобил е минал през оторизиран сервиз и бъде регистриран, на портала carstory.bg всеки кандидат-купувач може да провери състоянието му.\n\nПри закупуване на кола \"втора ръка\", купувачите да не се доверяват на километража, защото данните се коригират. Да оглеждат волана, педалите, скоростния лост и седалките, които най-често подлежат на изразходване и могат да подскажат реалната употреба на автомобила. Освен това да настояват колата да мине задължителен преглед през оторизиран сервиза, преди да я купят, съветват експертите.\n                    ", "date": "2018.04.21", "title": "Повечето коли втора ръка в България (над 80%) са катастрофирали"}
{"url": "http://www.monitor.bg/a/view/33508-%D0%91%D1%8A%D0%BB%D0%B3%D0%B0%D1%80%D1%81%D0%BA%D0%BE-%D1%85%D0%BE%D1%80%D0%BE-%D0%BD%D0%B0-%D1%86%D0%B5%D0%BD%D1%82%D1%80%D0%B0%D0%BB%D0%BD%D0%B8%D1%8F-%D0%BF%D0%BB%D0%BE%D1%89%D0%B0%D0%B4-%D0%B2-%D0%91%D1%80%D1%8E%D0%BA%D1%81%D0%B5%D0%BB/", "text": "\n                    За шести пореден път българско хоро ще се извие на централния площад в столицата на Европа - Брюксел. Събитието е утре и е част от културния календар на Българското европредседателство и е под патронажа на председателя на Европарламента Антонио Таяни. Празникът на българския фолклор ще събере в Брюксел танцьори, музиканти и певци от Академията за музикално и танцово изкуство в Пловдив, ансамбъл \"Търновска царица\" от Велико Търново, както и кукери от село Раковски. Инициативата за голямото българско хоро е на евродепутата Ева Майдел, която пое традиция от бившия еврокомисар Кристалина Георгиева.\n\n„Със събирането на поне 1000 души на централния площад в Брюксел – това сме си поставили като цел, бихме искали да разкажем разказа за една модерна, талантлива, пъстра България. Хорото е част и от Фестивала „Балкан трафик“, който се провежда за седма поредна година в Брюксел. Основното събитие, на което се промотират ценностите, традициите на страните от Балканите и те са основен и специален гост в стремежа си да промотират Пловдив като столица на културата за 2019 г.“, каза българският евродепутат Ева Майдел пред програма \"Хоризонт\" на БНР за утрешното българско хора в Брюксел.\n                    ", "date": "2018.04.21", "title": "Българско хоро на централния площад в Брюксел"}
{"url": "http://www.monitor.bg/a/view/84243-40%D0%B4%D0%BD%D0%B5%D0%B2%D0%B5%D0%BD-%D1%80%D0%B5%D0%BC%D0%BE%D0%BD%D1%82-%D1%81%D0%BF%D1%80%D1%8F-%D0%9F%D0%B5%D1%82%D0%B8-%D0%B1%D0%BB%D0%BE%D0%BA-%D0%BD%D0%B0-%D0%90%D0%95%D0%A6-%D0%9A%D0%BE%D0%B7%D0%BB%D0%BE%D0%B4%D1%83%D0%B9/", "text": "\n                    Около 40 дена ще продължи планираният ремонт на Пети блок на АЕЦ “Козлодуй”. Хилядникът е изключен от енергийната система на страната в 2 часа и 11 минути на 21 април, съобщиха от атомната централа.\n\nПо време на престоя ще бъдат извършени редица дейности, свързани с безопасната, надеждна и ефективна експлоатация на 1000-мегаватовата ядрена мощност през следващата горивна кампания. На блока ще се направи превантивно техническо обслужване и ремонт на оборудването, както и функционални изпитания. Реакторът ще бъде презареден със свежо ядрено гориво.\n\nПлановият годишен ремонт се предвижда да завърши в края на месец май.\n\nШести блок на АЕЦ “Козлодуй” работи с натоварване от 104%, след успешното приключване на проекта за повишаване на мощността.\n\nЗа първото тримесечие на тази година двата блока на атомната централа са произвели 4 543 511 мегаватчаса електроенергия, при спазване на всички изисквания за безопасност, съобщиха от Първа атомна.\n                    ", "date": "2018.04.21", "title": "40-дневен ремонт спря Пети блок на АЕЦ „Козлодуй” "}
{"url": "http://www.monitor.bg/a/view/56972-%D0%A6%D0%B2%D0%B5%D1%82%D0%B0%D0%BD%D0%BE%D0%B2-%D0%9E%D0%BF%D0%BE%D0%B7%D0%B8%D1%86%D0%B8%D1%8F%D1%82%D0%B0-%D1%81%D0%B5-%D0%B8%D0%B7%D0%B6%D0%B8%D0%B2%D1%8F%D0%B2%D0%B0-%D0%BA%D0%B0%D1%82%D0%BE-%D1%83%D0%BF%D1%80%D0%B0%D0%B2%D0%BB%D1%8F%D0%B2%D0%B0%D1%89%D0%B0/", "text": "\n                    \nЦветан Цветанов отказа да влиза отново в сблъсък с опозицията по темата \"Сигурност\", съобщи Нова телевизия. В последните дни прехвърчаха искри между президент, управляващи и опозиция след заседанието на Консултативния съвет. Той коментира, че тези спорове трябва да се водят с политически послания, а не обиди. \n\n\"Опозицията отново се възприема като управляваща и започва да мачка политическия си опонент, защото и във вчерашния ден имаше закани от БСП, че трябва да внимавам какво говоря, защото може да се заведат съответните дела за клевета или каквото и да било\", каза Цветанов.\n\nКато политици не трябва да допускаме разделение сред обществото, провокирано от нашето поведение. Заиграването със страховете, конфронтациите, личните нападки и махленските дебати нямат място в политиката. Споровете си струват, когато са за политики. Това заяви председателят на ПГ на ГЕРБ и заместник-председател на партията Цветан Цветанов пред над 140 жени от цялата страна в рамките на шестата политическа академия на Жени ГЕРБ. Форумът се провежда в гр. Вършец (област Монтана). Организатори на събитието са Жени ГЕРБ и Фондация „Конрад Аденауер“.\n\n„Много е лесно да се държиш безотговорно и да разделяш. Когато един политик не може да предложи алтернатива, залита в полето на личните нападки. Да правиш внушения е много елементарен подход. Отговорният политик си служи с факти“, обясни Цветанов и добави, че днес никой не говори за икономическия растеж, за кохезионната политика, за увеличението на заплатите, а това са истински важните теми. „Дебатът ще се върне в правилната плоскост, когато спрем да отговаряме на нападките“, уточни зам.-председателят на ГЕРБ.\n\n„По време на КСНС Румен Радев не успя да даде разумно обяснение защо назначеният от него служебен кабинет побърза да завърши процедурата по избор на нови бойни самолети. Попитах и защо е допуснал служебното правителство да подпише толкова неизгодни за нас дългосрочни договори в сферата на отбраната, а той прехвърли отговорността на тогавашния министър. Този министър сега е негов съветник“, посочи Цветан Цветанов. Той коментира, че в становището, с което КСНС е трябвало да излезе след края на заседанието, никъде не е фигурирала позицията на страните-членки на ЕС за химическите атаки в Сирия, Резолюцията на ООН от 2013 г., позицията на Могерини за тези атаки, позицията на НАТО, която гласеше, че информацията на САЩ, Великобритания и Франция е напълно достатъчна, за да се направи прецизно унищожаване на точки, в които се изработват химически оръжия. „В това становище по-скоро имаше припокриване с позицията на Русия“, добави Цветанов.\n\nПо думите му БСП са изкривили дебата по много теми, като за пореден път са се заиграли със страховете на хората. „Примерите са много – провалът на европредседателството, рухналата ограда по границата с Турция, отделянето на Кърджали от България, злоупотребите в санирането и Истанбулската конвенция. До 15 декември БСП са организирали редица кръгли маси и са правили парламентарни питания в желанието си да натиснат властта по-бързо да ратифицира Конвенцията. След това усетиха накъде духа вятърът и промениха позицията си. Това е БСП. Този техен подход ще продължи и занапред“, анализира председателят на ПГ на ГЕРБ.\n\n„Когато отсъстваш от дебатите от важните теми и нямаш алтернативни решения, стигаш до крайности като тази да употребиш хората с увреждания. След измисления скандал на БСП някой разбра ли, че от седмици вече има свикани работни групи, които търсят легитимни източници за допълнително финансиране за децата с увреждания. Някой разбра ли, че в бюджета за 2017 г. за първи път бяха отделени 162 млн. лв. за децата с увреждания, а този за 2018 г. средствата са с 82 млн. лв. повече?“, попита Цветанов.\n\nСпоред него през септември и октомври миналата година всички хора са асоциирали председателството само с ремонта на НДК. „Днес няма делегация, която да си е тръгнала от София и да не е била възхитена“, добави Цветан Цветанов. Той каза още, че най-голямата отговорност в днешно време пред политическата класа е да отстоява и да допринася за евроатлантическата ориентация на България. „Ние сме избрали нашия път. Ние сме част от ЕС и НАТО, а няма по-голяма гаранция за сигурността ни от това“, категоричен бе зам.-председателят на ГЕРБ.\n\n„Икономическият растеж и рекордният БВП ни дава възможност да отделяме повече средства за различните сфери – отбрана, образование, пътна инфраструктура и др. Това е нашата философия, това е философията на десните системни партии - да се харчи толкова, колко си изкарал. Всеки друг подход носи рискове от кризи““, подчерта Цветанов и допълни, че е изключително радостен, че в момента се работи активно по реализирането на ключовите за региона АМ „Хемус“ и пътят Ботевград-Видин.\n\n\n \n                    ", "date": "2018.04.21", "title": "Цветанов: Опозицията се изживява като управляваща"}
{"url": "http://www.monitor.bg/a/view/65494-%D0%A1%D1%8A%D0%B1%D0%B8%D1%80%D0%B0%D1%82-%D0%B2-%D0%BA%D0%BD%D0%B8%D0%B3%D0%B0-%D0%B8%D1%81%D1%82%D0%BE%D1%80%D0%B8%D0%B8-%D0%B7%D0%B0-%D0%B4%D1%83%D0%BD%D0%B0%D0%B2%D1%81%D0%BA%D0%B8%D1%82%D0%B5-%D1%80%D0%B8%D0%B1%D0%B8/", "text": "Споделят лакърдии, вицове и изпитани рецепти\n                    Двама запалени по риболова русенци събират в книга истории за дунавските риби. Бившият заместник-областен управител на Русе Емил Бачийски и дългогодишният журналист Валентин Христов се надяват тя да е готова в края на лятото и да зарадва не само риболовците, а и дамите домакини, защото в нея ще има много изпитани рецепти. Изданието ще съдържа енциклопедична информация за всеки един от трийсетината вида риба в Дунав, полезни съвети как и с каква примамка се лови, разкази и снимки на изявени риболовци, хванали големи екземляри, също лакърдии, вицове и карикатури.\n\n„Тази книга ще е само за дунавските риби, обект на спортен риболов. Няма да има информация за инвазивни видове, раци и миди, които обитават реката. Историите ще са разказани от наши колеги от Русе, защото все пак идеята е от тук. Не е задължително екземплярите, с които те се гордеят, да са хванати в Дунав, може да са от вливащи се реки или близки водоеми. Важното е разказът да е интересен и илюстриран със снимка. Разговаряли сме с много известни рибари и досега никой не е отказал“, обясни Христов. Той се е заел с творческата работа около книгата, а Емил, който всъщност е инициаторът за написването й - с организационната.\n\nПървият разказ със заглавие „Амур, и то какъв“ е на Валентин и вече е завършен. Емил пък ще сподели опита си с ловенето на сабица – вид от семейство Шаранови, наричан още от рибарите калъч.\n\n„Сабицата се лови там, където има анафори. Това са местата с обратно течение, обикновено където реките се вливат. Точно там тази риба се хваща най-лесно и то с чепаре“, обяснява Емил и като доказателство показва снимка с богат улов на сабица.\n\nВече са уточнени и някои от другите автори. Своите истории ще разкажат Сунай Сабриев, Георги Георгиев, Александър Александров, Иван Добрев, Христо Христов и други изявени русенски риболовци.\n\nЕмил и Валентин са убедени, че добавянето на вицове и карикатури ще направи книгата интересна и за по-широк кръг от читатели. И за настроение Вальо разказва няколко.\n\n\n\nЗа майсторлъка в ловенето двамата казват, че няма точно правило и че рибата е като жената – „както си иска, когато си иска, колкото си иска и на когото си иска“. Все пак извън кръга на шегата обясняват, че много фактори влияят на поведението й и ако днес си имал богат улов, на следващия ден на същото място може да не хванеш нито една рибка.\n\n„И в Южна България да има земетресение, рибата тук усеща, ляга на дъното и край – каквато и примамка да сложиш. Ако атмосферното налягане се вдигне рязко – също, магнитните бури и те й влияят“, обяснява Валентин.\n\nВ книгата ще има ценни съвети как се приготвя всеки вид. Костурът например не се чистел от люспите, а трябвало да се одере, тъй като кожата му е груба и твърда. Имало един лесен начин за отделянето на кожата чрез използването на глина, но за това в книгата!\n\n„Рибарският занаят се учи цял живот и си умираш ненаучен. Хубаво е опитът да е споделен и събран на едно място в книга. Написаното остава и се предава от един на друг“, убеден е в полезността на начинанието Емил.\n\n \n\nАМУР, И ТО КАКЪВ!\n\nБеше чудесен пролетен ден. С моя приятел Росен бяхме заели позиция, която си бях харесал още миналата година, когато открих за себе си това местенце – истински рай за всеки любител на риболова. Нарича се „Балиново“ и е разположено вдясно от шосето, тъкмо на излизане от село Нова Върбовка. Около километър и половина, в основната част асфалтирани /е, асфалтът е понащърбен/, последван от двеста-триста метра коларски път, на който е настлан трошен камък, и ето ни на входа към язовира.\n\nПреди да стане дума за риба, се изкушавам да кажа нещо друго. Толкова прекрасен изгрев, какъвто ни посрещна в този ден, не бях виждал скоро. Местността, в която е разположен водоемът, си е живописна и уютна и без друго, но окъпана в струящите от изток лъчи на пробуждащото се слънце, весело проблясващи във вълничките, предизвикани от лъхащия северняк, тя придоби направо фееричен вид.\n\n-Хайде да правим манджата за рибите, какво се унесе! - сепна ме от залисията ми  Росен. – Давай, че рибите плуват безплатно.\n\nПрав си беше, а и бях поел отговорността да правя захранката, с която щяхме да изкушаваме шаранското население да ни дойде на гости.\n\nПоловин опаковка ягодово „Ван дер Енде“, половин кило кюспе на прах, кило сварено жито, кутия сладка царевица, един пакет шоколадова бисквита, сипнато и едно шишенце ягодов ароматизатор, сетне добре разбъркани, бяха залети с вода от езерото и омесени до получаването на консистенция, чиято твърдост позволяваше захранката да бъде използвана както на топки за създаване фон там, където щяхме да заметнем телескопите, така и за кошничките на фидерите. Ех, какъв аромат се понесе – ммм… А, щях да забравя – и стотина грама бял червей, сипнат върху вече готовата смес.\n\nСлед малко плувките цопнаха в язовира – на дванайсетина метра от брега, дълбочината там беше малко под два метра – идеално за още студеничката вода. Метнахме и по един фидер – аз вдясно към дигата, Росен наляво, макар че го предупредих – дъното там бе бая обрасло /помнех го от лани и това се потвърди и сега/.\n\nПървият час премина общо взето скучно – и двамата извадихме с телескопите по едно невръстно шаранче /моето бе от японските, шареничко/, както и по две-три дребни таранчици. Хайде, батьовите, на свобода, като пораснете, може пак да се срещнем. Бяхме на бял червей, решихме да опитаме на царевица от консерва. Същата работа. Гладните таранки не прощаваха и на нея. Росен остана на мисира, аз се върнах на белия червей, дето по Тутраканско му викат курт. И така – още половин час.\n\nПосле… После стана интересно.\n\nПърво фидерът ми се обади с яростно извиване на върха /не обичам да му слагам звънец/, подскачайки върху стойката. Засякох с плавен замах и още с първото навиване авансът на макарата взе да прискърцва – рибата беше солидна, което си пролича и къде минута по-късно, когато за първи път се надигна към повърхността на водата. Не се показа, но и така направи висока вълна. После пак, и пак – докато кордата неумолимо го мъкнеше към брега, нашият Шаранчо се обърна два-три пъти, пъчейки жълтия си издут корем. Додето най-сетне хлъцна веднъж, поемайки въздух. После още веднъж, и още…\n\n-Предаде се – радостно възкликна Роската, мушнал манчока във водата в готовност да поеме едрия рибок. – Има поне пет кила, а?\n\nПо-късно, когато дойде Мирослав, собственикът на водоема, и извади кантара, се оказа, че Шаранчо е точно100 грама над шестте килограма.\n\nНо това – после. Истински големият удар ни предстоеше.\n\nВетрецът бе позатихнал, та водата се бе кротнала – същинско огледало, в което плувките ни лежаха лениво. А, я виж ти – моята потрепна, леко-леко се топна, после застина за няколко секунди. Докато си помисля „Отказа се“, тя плавно потегли наляво. Нямаме бърза работа, помислих си и изтраях, докато не се скри цялата, едва тогава засякох рязко – седемметровката ми бе с ластик, трябваше да опъна кордата по-бързичко.\n\nПрътът веднага завибрира в ръцете ми, после отведнъж напънът изчезна. Вдигнах върха нагоре – о, не, там си беше рибката, опъна и потегли отново, тоя път надясно.\n\n-Вади твоята – подвикнах на Роската, - ще вземе да оплете, както шава насам-натам.\n\nВ това време амурът – защото това бе амур, от истинските, големшките,  видяхме го добре, когато мощно се обърна, леко се изтласка във въздуха и тръгна в другата посока.\n\nНе бях подлагал на такова изпитание този телескоп, нито ластика към него и се попритесних дали ще издържат – рибата видимо бе сериозна, на око поне осем кила.\n\nГоляма работа е качественият ластик, ще знаете. Седемметровият ми „Тубертини“ е държелив, ала нямаше как да поеме динамичните натоварвания, на които го подлагаха устремните атаки на мощния амур. Неговите зигзази бяха удържани в значителна степен от чудодейната в случая червена нишка, излизаща от върха на пръта, която на моменти се разтегляше на около осем-девет метра. И всеки път, когато вече си мислех край, скъса се, водният звяр рязко обръщаше и потегляше в другата посока. Интересното е, че нито веднъж не се опита да тръгне назад от брега, към средата на езерото.\n\nТака минаха петнайсетина минути, ръцете ми почнаха да отмаляват да държа телескопа някъде под 45 градуса спрямо хоризонталата, от време на време опитвайки да го изправя нагоре и да придърпам амура към себе си. Това ми се удаде след малко – явно рибата също бе почнала да усеща умора. Така, минута след минута, ляво-дясно след дясно-ляво, по двайсет-трийсет санта амурът приближаваше към брега. Роската топна манчока, но му рекох да не бърза и в никакъв случай да не се опитва да гони рибата с мрежата. Аз ще ти го доведа вътре, ти стой и гледай.\n\nВиждал бях как, наглед изтощен, голям амур се отблъсква от обръча на кепчето, скъсва кордата и изчезва пред изумения взор на вече слагащия го на тигана рибар.\n\nТрябваше да минат обаче още десетина минути – всяка от тях подлагаща на изпитание вече изчезващото ми търпение и добавяща поне по кило към тегнещия в ръцете ми прът /иначе едва 320 грама/, преди да докарам амура почти до брега. На първия не, на втория също не, но на третия заход съумях някак да го намъкна в недотам подходящия като големина манчок, а Роската тутакси завъртя обръча по вертикала, затваряйки красавеца в безизходица. Изтътрузи го на сухо и двамата нетърпеливо приклекнахме да го разглеждаме.\n\n-Бива си го, осем, че и девет кила има, мисля! – Росен беше май по-развълнуван и от мен. – Хайде да те снимам!\n\n-Чакайте първо да го изтеглим – залисани в борбата с рибата, не бяхме и усетили кога е дошъл Мирослав, а той явно бе станал свидетел поне на заключителната част от тая борба.\n\nВ ръката му бе кантарчето, с което удостовери – амурът бе малко над десет килограма, рекорд до този момент за „Балиново“.\n\nСнимахме се с нашия рекордьор, пращахме мейли, обменяхме разкази за сходни риболовни подвизи…\n\nА, амурът ли? Веднага след снимките трофеят потегли към дълбините на водоема. Нека си плува на воля. Докато късметът споходи и другиго.\n                    ", "date": "2018.04.21", "title": "Събират в книга  истории за дунавските риби"}
{"url": "http://www.monitor.bg/a/view/11570-%D0%A1%D0%B2%D0%BE%D0%B1%D0%BE%D0%B4%D0%BD%D0%B8%D1%82%D0%B5-%D0%B7%D0%B8%D0%B4%D0%B0%D1%80%D0%B8-%D1%81%D0%B5-%D0%BE%D1%82%D0%B2%D0%BE%D1%80%D0%B8%D1%85%D0%B0-%D0%B7%D0%B0-%D0%BE%D0%B1%D1%89%D0%B5%D1%81%D1%82%D0%B2%D0%BE%D1%82%D0%BE/", "text": "\n                     \n\n \n\nПърва по рода си , открита за обществото  проява на масони от 5 държави: България, Сърбия, Румъния, Турция и Русия  под наслов „Крилете на свободата“ се проведе в Стара Загора. Сбирката е по инициатива на местното сдружение „Розата на Тракия“, асоцииран член на Обединената велика ложа на България и на нея беше представен сборникът „Свободата и масонството“.  Книгата включва студии на проф. Валери Стефанов от България, сръбския писател Видослав  Стеванович, сънародникът му  правист Владимир Янкович и неговия турски колега Бариш Ерман.\n\nЕдна от целите на международната конференция е да бъде осветлено  масонството като идеи и практики, да бъде хвърлен мост между считаната  векове наред за изключително тайна общност и обществото, коментира проф. Валери Стефанов. Той е категоричен, че на практика в най-значимите световни събития от ХІХ- ХХ  в. в челните редици са били свободните зидари.Заради желанието си да бъдат свободни  те са били обект на чудовищни репресии в тоталитарния свят, включително и у нас през 40-те години на миналия век. Над 3 700  са в момента българските масони, разпределени в 123 ложи, които от 2015 година са в състава на Обединената велика ложа с велик майстор Иван Сариев.\n\n„Съзиданието, на което са отдадени масоните не е нещо, което трябва да бъде крито.То трябва да бъде споделяно и утвърждавано.В един свят, все по-зависим от масови манипулации, от негативни образи е по-добри да стоим с открити лица!“, настоя проф. Валери Стефанов.\n\nПреди старта на конференция участниците откриха изложба , в която са представени 60 творби: маслени платна, графики, рисунки и малки пластики на 26 творци от Балканите, свързани по различен начин със свободното зидарство.\n\nСтана ясно, че по повод 25-та годишнина от основаването на ложата  през май в София ще бъде открит  паметник на видния дипломат,историограф, публицист,  общественик и масон Симеон Радев (1879 – 1967 г.Автор на скулптурната композиция е Янко Бонев, Велик майстор на Великата ложа на България (1997 – 2001 г.).\n                    ", "date": "2018.04.21", "title": "Свободните  зидари се отвориха за обществото     "}
{"url": "http://www.monitor.bg/a/view/43705-%D0%98-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D1%81%D0%B8-%D0%B8%D0%BC%D0%B0%D0%BB%D0%B0-%D1%81%D0%B2%D0%BE%D1%8F-%D0%9E%D1%81%D0%BA%D0%B0%D1%80-%D0%A8%D0%B8%D0%BD%D0%B4%D0%BB%D0%B5%D1%80-%D1%80%D0%B0%D0%B7%D0%BA%D1%80%D0%B8%D1%85%D0%B0-%D0%BE%D1%82-%D0%A8%D0%B0%D0%BB%D0%BE%D0%BC/", "text": "\n                     \n\n \n\nНякогашният административен директор на тютюневата фабрика „Загорка“ във Видин и бъдещ професор в Софийския университет  Стефан Банов може да бъде оприличен с немския индустриалец Оскар Шиндлер, за когото режисьорът Стивън Спилбърг създава култовия филм „Списъкът на Шиндлер“, разкрива ново изследване на българската организация на евреите Шалом.  През 1943 г. във Видин са изселени голяма част от столичните евреи, издадена е била специална заповед, забраняваща приемането им на работа. Въпреки това Банов приема 400 мъже с жълти звезди на реверите в картонажния цех. Не се поддава на заплахи и шантажи, отказва да се подчини на разпорежданията от комисарството по еврейските въпроси и по този начин спасява семействата им от гладна смърт.\n\nСлучаят е описан в новия труд „Незабравените лица на спасението“, където са разказани историите на общо 166 мъже и жени, които по един или друг начин са участвали активно в борбата за недопускане  депортацията на 50 000 евреи в Германия. Ръководител на проекта за написването на книгата е д-р Максим Бенвенисти, който в Стара Загора авансово съобщи, че предстои учредяването на роден Институт за Холокоста, който ще събере усилията на учените – историци за осветляването на малко известни истини за онзи период.\n\n„В мемориала Яд ва-Шем има 4 витрини, посветени за трагичната съдба на 11 433 – те евреи от Тракия и Македония и само една за спасяването на 50-те хиляди български евреи. Трябва да променим това, хората трябва да знаят кой и как е предотвратил гибелта им…“, настоява Бенвенисти. Сходен на случая от Видин има и в Града на липите, където са били разселени 860 евреи, общо в града броят им е стигнал 1 420. Част от тях, въпреки забраните са били назначени във фабрика „Слънце“.\n\nМалко познат е фактът, че подписа си под петицията  до цар Борис ІІІ за недопускане депортацията е положил и проф. Александър Цанков, независимо от профашистките си пристрастия, допълни Максим Бенвенисти и благодари на ръководството на Народното събрание за помощта при издаването на томчето.В него до името на разстреляния от Народни съд таен съветник на царя Любомир Лулчев и духовния учител и създател на Бялото братство Петър Дънов са имена на комунисти като Станке Димитров – Марек и Вълка Горанова. „Две са каузите  в най-новата ни  история, които не разединяват българите:националното обединение и спасяването на евреите!“, категоричен е д-р Бенвенисти.\n                    ", "date": "2018.04.21", "title": "И България си имала своя Оскар  Шиндлер"}
{"url": "http://www.monitor.bg/a/view/4052-%D0%91%D0%B5%D0%B7-%D0%B4%D0%B0-%D0%B4%D0%BE%D1%87%D0%B0%D0%BA%D0%B0-%D0%B2%D1%8A%D0%B7%D0%BC%D0%B5%D0%B7%D0%B4%D0%B8%D0%B5-%D0%9F%D0%BE%D1%87%D0%B8%D0%BD%D0%B0-%D0%B1%D0%B0%D1%89%D0%B0%D1%82%D0%B0-%D0%BD%D0%B0-%D1%83%D0%B1%D0%B8%D1%82%D0%B0%D1%82%D0%B0-%D0%B2-%D0%91%D0%BE%D1%80%D0%B8%D1%81%D0%BE%D0%B2%D0%B0%D1%82%D0%B0-%D0%B3%D1%80%D0%B0%D0%B4%D0%B8%D0%BD%D0%B0-%D0%AF%D0%BD%D0%B0/", "text": "\n                    На 63-годишна възраст тази нощ почина Явор Кръстев от врачанското с. Хърлец, съобщиха близките му. Бащата на убитата през лятото на 2011 г. в Борисовата градина в столицата Яна Кръстева така и не дочака справедлива присъда за убиеца на дъщеря си Николай Русинов-Чеци, пише \"24 часа\".\n\nВ началото на април ВКС реши окончателно Чеци да лежи 20 години в затвора за убийството на Яна. Седем от тях му се приспадат заради предварителния арест. След още 5 може да иска предсрочно освобождаване.\n\nЯвор Кръстев бе частен съдебен обвинител по проточилото се седем години дело за жестокото убийство. Преживяното от него отключи стари негови заболявания, появиха се и нови и в последните години той непрекъснато обикаляше болниците в опит да се справи с болежките си. Вестта за окончателната присъда срещу Русинов също го завари като пациент на медицинската академия в София.\n\n\"Ще се боря с всички трудности, докато получим възмездие, каза тогава Явор Кръстев. - Е, борих се, има някаква присъда срещу убиеца Чеци... Ама защо ли една горчивина си остава в мен, която усещам по-силно от всичките ми болести”.\n                    ", "date": "2018.04.21", "title": "Без да дочака възмездие - Почина бащата на убитата в Борисовата градина Яна"}
{"url": "http://www.monitor.bg/a/view/54356-%D0%91%D0%B0%D0%B9-%D0%93%D0%B0%D0%BD%D1%8C%D0%BE-%D0%B2-%D0%B1%D0%B0%D0%BD%D1%8F%D1%82%D0%B0-%D0%BE%D1%82%D0%BF%D0%B0%D0%B4%D0%B0-%D1%82%D0%B5%D0%BC%D0%B0%D1%82%D0%B8%D1%87%D0%BD%D0%BE-%D0%B8%D0%B7%D1%83%D1%87%D0%B0%D0%B2%D0%B0%D0%BD%D0%B5-%D0%BD%D0%B0-%D0%B0%D0%B2%D1%82%D0%BE%D1%80%D0%B8%D1%82%D0%B5/", "text": "\n                    \nПознатото на всички „Булгар, булгар“ от „Бай Ганьо в банята“ отпада от проектите на нови учебни програми по български език и литература. Вместо тази глава единадесетокласниците ще изучават единствено „Бай Ганьо пътува“.\n\nПроектите на програмите по български език и литература за ХІ и за ХІІ клас, които ще влязат в сила съответно 2020/2021 и 2021/2022, акцентират върху уменията за прилагане на знанията преди провеждането на задължителен държавен зрелостен изпит по БЕЛ в края на втория гимназиален етап. Те са олекотени с оглед на това, че след приемането на новия ЗПУО от 2019/2020 година учениците от 10 ще завършват първия етап от своето средно образование с полагането на национално външно оценяване. Те ще изучават произведения само на български автори, част от които са изучавани 11 и 12 клас. Така например част от фейлетоните на Щастливеца за Ганьо Балкански са заложени в учебните програми за 10 клас, когато ще се разглеждат „Невероятни разкази за един съвременен българин“ и „Бай Ганьо се върна от Европа“.\n\nПроектите на програмите по литература предвиждат преподаване на различни по жанр емблематични текстове само от българската литература, включително и от съвременни автори. Така в 11 клас например са включени са произведения на „Сватба“ на Н. Фурнаджиев, а в 12-ти „Колко си хубава!“ на Хр. Фотев.\n\nДруго нововъведение в проектните програми е изучаването на авторите концентрирано тематично, а не хронологично, както досега. 11 клас ще се засягат темите за родното, природата, смъртта, властта и насилието, както и миналото и паметта. 12 клас ще бъдат засегнат темите за любовта, вярата и надеждата, трудът и творчеството, изборът и раздвоението.\n\nВ програмите за 2020/2021 и 2021/2022 е заложена и работа по създаването на есе и на интерпретативно съчинение по проблеми, изведени от художествени творби.\n\n\n \n                    ", "date": "2018.04.21", "title": "„Бай Ганьо в банята“ отпада, въвеждат тематично изучаване на авторите"}
{"url": "http://www.monitor.bg/a/view/33097-49-%D0%BF%D0%BE-%D0%A0%D0%B8%D1%85%D1%82%D0%B5%D1%80-%D0%BA%D0%BB%D0%B0%D1%82%D0%B8-%D0%93%D1%8A%D1%80%D1%86%D0%B8%D1%8F/", "text": "\n                    Земетресение с магнитуд 4,9 по Рихтер е регистрирано в Гърция след 3 ч. тази нощ, съобщава Европейският средиземноморски сеизмологичен център.\n\nЕпицентърът на труса е в Егейско море, на 95 километра югоизточно от Солун.\n\nЗеметресението не е усетено у нас.\n\nНяма информация за щети и пострадали хора.\n                    ", "date": "2018.04.21", "title": "4,9 по Рихтер клати Гърция"}
{"url": "http://www.monitor.bg/a/view/55262-10-%D1%81%D0%B5%D0%BA%D1%83%D0%BD%D0%B4%D0%B8-%D0%B0%D0%B4%D1%80%D0%B5%D0%BD%D0%B0%D0%BB%D0%B8%D0%BD-%D1%81-%D0%AF%D0%B2%D0%BE%D1%80-%D0%91%D0%B0%D1%85%D0%B0%D1%80%D0%BE%D0%B2/", "text": "Страхът преди екстремно спускане със ски за актьора е като сценична треска\n                    \n\nДа получиш една награда, понякога може и да изглежда каприз на късмета, но след това да те номинират и за отличията, които минават за алтернатива на първите, си е сериозна оценка за можене. Няма и месец откакто Явор Бахаров грабна статуетката „Икар“ от съюза на артистите, а вече е номиниран и за „Аскеер“ за превъплъщението си в авторския спектакъл на Теди Москов „Редки тъпанари“ по филма на Марио Моничели „Неизвестни извършители“. В навечерието на своята Христова възраст харизматичният актьор, когото обикнахме още с появата му в сериала „Стъклен дом“, се чувства все по-добре и в професията, и в кожата си. Твърди, че периодът на младежки залитания е в миналото, и се надява, че е канализирал буйната си енергия, така че да му носи успехи и на сцената, и пред камерата, и в личен план. „Малко сме хората, номинирани и за „Икар“, и за „Аскеер“, което определено ме ласкае. Вчера и с Теди Москов коментирахме тоя въпрос. Питах го: „Добре бе, човек, ти помниш ли как изобщо стана така, че виж каква хубава роля направих?!“ Естествено, с присъщото си чувство за хумор, той отговори: „Случайно. Обаче нали знаеш Фелини какво е казал за случайността – че това е другото име на Бог“, обяснява Явор. Макар че самоиронията и на него никак не му е чужда, в конкретния пример към ръката на Бога и пръста на съдбата той добавя и яките усилия, които е вложил в изграждането на образа на хиперактивния ревнивец Микеле, бранещ честта на сестра си.Досега по-малкият брат Бахаров е събрал в CV-то си доста драматични и романтични герои – Рафе Клинче от „Железният светилник“ на Димитър Талев, Ромео в „Ромео и Жулиета“ и влюбеният принц в „Зимна приказка“ на Шекспир, Ленски в „Евгений Онегин“ на Пушкин, персонажите в „Пухеният“ и „Истинският Запад“ на Мартин Макдона, но като че ли трябвашеза какъвто той смята Теди Москов, за да отключи у него и стихията на разсмиването. „Това ми вдигна самочувствието като актьор изобщо, подейства ми като инжекция адреналин. А самочувствието е много важно за актьора, за да порасне и да си каже, че щом хората го оценяват, значи има смисъл да продължава“, отбелязва Явор.В „Редки тъпанари“ той играе с огромно удоволствие, защото режисьорът е предоставил на него и десетината му колеги поле за свободна интерпретация по време на репетиции и представления. „Самият фундамент, създаден от Теди по текста, позволява различни импровизации, които ни дават възможност да се изненадваме“, изтъква актьорът. Цяла върволица от куриозни събития придружава това театрално приключение. Веднъж на гастрол във Варна например декорът пада и 15 минути преди края на спектакъла публиката разбира къде е сейфът, който пишман обирджиите трябва да разбият, и накъде се е запътил кримисюжетът. „Изведнъж ние се оказахме в безизходица и аз взех решение да мина направо към финала. След това на поклона Теди излезе и обясни, че ще върне част от парите на зрителите, защото не са гледали цялата пиеса, а съкратен вариант. Но оттогава, каквото и да се случи, няма как да ни бутне – дето се вика, най-лошото вече стана и се оказа, че се справихме“, намига къдрокосият чаровник. Даже понякога заради подобни гафове у хората остава усещането, че са присъствали на нещо специално, раждащо се в момента пред очите им, забелязал е той. Така „Редките тъпанари“ нерядко се превръщат в редки уникати... „Понеже моят човек в постановката разделя думите по особен начин и на хората им се струва, че заеква, мнозина ме спират по улиците или ме поздравяват след представление със за-ек-ващ-тон, така де, имитират ме“, радва се актьорът. Това го надъхва за нови подвизи на сцената.В юношеските си години Явор гледа доста театър, но когато брат му Захари влиза в НАТФИЗ, започва да наблюдава това изкуство с други очи. „Самолетът беглец“ на Камен Донев съвсем го омагьосва. „Спомням си, че след спектакъла моят приятел Антон, с когото бяхме отишли в Народния, ми каза: Виж какво хубаво нещо е театърът, защо не пробваш и ти?“, връща лентата Бахаров. И не след дълго вече е в класа на проф. Пламен Марков и доц. Ивайло Христов. „Най-ясният знак за доверие, който получих, е, че след като завършихме академията, Ивайло Христов взе 4-5 души от нашия клас в новия си театър тогава – Модерен. И аз бях едно от тези имена“, не е забравил актьорът. От вълнение обачеЗатова после им се обадил изрично да им се извини. „Те първи ми подадоха ръка и ме взеха на борда на кораба „Актьорлък“. Така де, винаги са ме поощрявали и са вярвали в мен“, благодарен е Бахаров-младши.Ако корабът беше отплувал без него, той навярно би се занимавал с нещо, свързано с екстремните спортове, би отворил училище по ски или сърф, кой знае... „Имам афинитет към такъв вид професии, които са доста свободни, които се практикуват сред природата и от които трудно се изкарват и спестяват пари, но пък се живее хубав и волен живот“, признава Явор. Запален е по планините и дори сега, в последния зимен уикенд, е участвал в състезание по ски свободен стил – с опасно изънпистово каране. „Естествено, далече съм от най-добрите, но продължавам – това ми дава вдъхновение, разтоварва ме и изобщо ме кара да се чувствам добре“, казва актьорът. Баща му е възпитал у него вкуса към риска, подобно на вечното желание за кодош и пипера в израза. „След една определена възраст заряза градския живот и се отдаде на това, което наистина му доставяше удоволствие. И слава богу, че го направи, защото след това без време изведнъж си отиде от този свят. Имам чувството, че е получил някакъв сигнал, че не му остава много, и напусна банката на ул. „Раковски“, заряза всичко и в точния момент се отдаде на своите хобита“, връща се в спомените си младият мъж. Самият той не крие, че винаги се страхува, когато предприема своите малки авантюри, но именно в това е тръпката. „Тоя спорт е свързан със страх, който предизвиква отделянето на адреналин, заради който адреналин пък на нас ни е толкова приятно“, наясно е с биохимията Явор. Преди спускане той несъзнателно и за почуда на приятелите си планинари започва да прави разни физиономии с уста, да загрява говорния си апарат, както преди представление – явно усещането на върха прилича на сценична треска. „Точно заради тия 10 секунди, преди да ти кажат „Старт!“, 3 часа се изкачвам с 20 кг на гърба и бъхтя като вол – за тия 10 секунди преди старта или представлението, заради тоя адреналин, заради него го правим!“, откровен е магнетичният актьор. Но уточнява, че все пакпонеже знае, че след два или три дни ще трябва да излезе на сцената. В различни театри.Напускането на щатното място в театър „Българска армия“, в чиято трупа го вземат веднага след завършването, и излизането на свободна практика също е донякъде рисков ход: „В началото бях много притеснен, естествено. Но избрах този път и засега не се оплаквам, справям се“, казва той. Решението му е продиктувано от необходимостта да разполага с повече време, да работи с различни режисьори, да има свои опции за моделиране на кариера: „Опитах да направя крачка към Лондон, да си намеря агент. Усещах, че в момента мога да си го позволя, тъй като имах покани от доста театри и нямаше да остана без работа“. Миналата година се снима на Острова във филма All the Devil`s Men и, както в оня виц, продължава да пуска фишове – от там му пращат покани за кастинги, от тук той се заснема и изпраща материала в очакване на съдбовната роля... Връзката му с актрисата Рая Пеева се развива щастливо. „След проточил се малко повече от необходимото ергенски период някак си усетих, че искам да си намеря човека, като че ли го търсех, и се радвам, че с Рая успяваме да запазим прекрасните си отношения и да продължаваме напред. Пък ще видим какво следва, и ние самите не знаем“, загатва Явор. А остана ли нещо, което ние да не знаем за него? „Вас, журналистите, просто не знам с какво да ви изненадам – шегува се той. – Може би с това, че си продавам колата - „Тойота Корола“ от 2001-ва, сив металик, 86 коня...“\n\n\n\n\n \n\n\n \n                    ", "date": "2018.04.21", "title": "10 секунди адреналин с Явор Бахаров"}
{"url": "http://www.monitor.bg/a/view/41656-%D0%9A%D0%B8%D0%BC-%D0%A7%D0%B5%D0%BD-%D0%A3%D0%BD-%D0%BF%D1%80%D0%B8%D0%BA%D0%BB%D1%8E%D1%87%D0%B2%D0%B0-%D1%81-%D1%8F%D0%B4%D1%80%D0%B5%D0%BD%D0%B8%D1%82%D0%B5-%D0%BF%D0%BE%D0%BB%D0%B8%D0%B3%D0%BE%D0%BD%D0%B8-%D0%B8-%D1%80%D0%B0%D0%BA%D0%B5%D1%82%D0%B8%D1%82%D0%B5/", "text": "\n                    Северна Корея вече няма нужда от ядрени и ракетни опити, обяви държавният ръководител Ким Чен Ун, цитиран от световните агенции.\n\nСевернокорейският лидер каза, че считано от днес, страната му ще затвори своя полигон за ядрени изпитания, ще спре да прави такива тестове и ще прекрати изстрелванията на междуконтинентални балистични ракети. Решението е било взето на заседание на Централния комитет на управляващата Корейска трудова партия вчера. \n\nКим аргументира този драматичен обрат с факта, че Северна Корея вече е проверила оперативността на ядрените си оръжия. Затова нямаме нужда от нови ядрени и ракетни опити и полигонът в северната част на страната изпълни своята мисия, каза той.\n\nТова изявление бе разпространено от севернокорейската държавна информационна агенция КЦТА и препредадено от южнокорейската Йонхап.\n\n\"Ние никога няма да използваме ядрено оръжие, ако против нашата страна няма ядрена заплаха или провокация\", дава да се разбере Северна Корея. Тя ще съсредоточи \"всичките си усилия върху създаването на силна социалистическа икономика и мобилизирането на човешките и материалните ресурси на страната с цел рязко повишаване на жизнения стандарт на (населението)\".\n\nСеверна Корея обещава да не предава ядрено оръжие и технологии на други държави. КНДР ще се присъедини към глобалния процес на ядрено разоръжаване.\n\nСеверна Корея, в съответствие със своята нова стратегия за развитие на социалистическа икономика, възнамерява да активизира диалога с международната общност за защита на мира на Корейския полуостров и на цялата планета, се казва още в изявлението.\n\nТо дойде на фона на засилената дипломатическа активност около Северна Корея.\n\nМиналия месец Ким Чен Ун направи направи първата си официална визита, откакто дойде на власт през 2011 г. - в Китай, където бе приет от президента Си Цзинпин. На 27 април Ким ще се срещне с южнокорейския президент Мун Дже-ин, преди историческа среща с президента на САЩ Доналд Тръмп, датата и мястото за която все още не са определени, но принципно е решено тя да се състои в началото на юни.\n\nПо-рано тази седмица стана ясно, че в началото на месеца директорът на ЦРУ Майк Помпейо, номиниран от Тръмп за държавен секретар, е посетил тайно Пхенян и се е срещнал със севернокорейския лидер.\n\nСъединените щати, Южна Корея и Япония обаче продължават да настояват Северна Корея да се откаже от своята ядрена и ракетна програма, заради които ООН й наложи редица санкции.\n\nДипломатическата активност бе предшествана от период на изостряне на напрежението и войнствена реторика. Северна Корея обяви, че е изпробвала успешно водородна бомба през септември, а през ноември - че е разработила нова балистична ракета, в чийто обсег е цялата територия на САЩ. На този фон Тръмп и затворената комунистическа страна си отправиха заплашителни послания. Напрежението спадна чувствително, след като Ким възприе по-спокоен и помирителен тон в новогодишното си послание и подобри отношенията на Севера с Юга.\n                    ", "date": "2018.04.21", "title": "Ким Чен Ун приключва с ядрените полигони и ракетите"}
{"url": "http://www.monitor.bg/a/view/81737-%D0%93%D1%80%D0%B8%D0%B3%D0%BE%D1%80-%D0%94%D0%B8%D0%BC%D0%B8%D1%82%D1%80%D0%BE%D0%B2-%D0%BF%D0%B0%D0%BA-%D1%81%D0%B5-%D1%81%D0%BF%D1%8A%D0%BD%D0%B0-%D0%B2-%D0%9D%D0%B0%D0%B4%D0%B0%D0%BB/", "text": "\n                    Рафаел Надал победи Григор Димитров след 6:4, 6:1 на 1/2-финалите на \"Мастърс\" турнира в Монте Карло и така се класира за своя 12-и финал в турнира.\n\nВ спор за трофея испанецът ще срещне победителя от мача между Кей Нишикори и Александър Зверев.\n\nТова бе 12-и мач между двамата и 11-а победа за Матадора, както и 4-а победа на клей за него от също толкова срещи на червени кортове.\n\nВ първия сет Надал дръпна с 3:0 в геймовете след пробив във втория гейм, но силите на хасковлията стигнаха за три поредни гейма и връщане на пробива, като по този начин той изравни резултата на 3:3.\n\nПри 5:4 в своя полза Надал стигна до две точки за пробив с цената на сетболи, като успя да реализира втората и така спечели сета.\n\nВторият сет започна кошмарно за българина и за много кратък период от време неговият опонент дръпна с 4:0 гейма след два пробива на 0 на своята сметка.\n\nДо края на сета Димитров взе само гейм.\n                    ", "date": "2018.04.21", "title": "Григор Димитров пак се спъна в Надал"}
{"url": "http://www.monitor.bg/a/view/83600-%D0%9B%D0%B5%D0%B2%D1%81%D0%BA%D0%B8-%D0%B8%D0%B7%D0%BB%D0%B5%D0%B7%D0%B5-%D0%BE%D1%82-%D1%87%D0%B5%D1%80%D0%BD%D0%B0%D1%82%D0%B0-%D1%81%D0%B5%D1%80%D0%B8%D1%8F-%D0%B2-%D0%BF%D1%8A%D1%80%D0%B2%D0%B5%D0%BD%D1%81%D1%82%D0%B2%D0%BE%D1%82%D0%BE-%D0%BD%D0%B0%D0%B4%D0%B8%D0%B3%D1%80%D0%B0-%D0%92%D0%B5%D1%80%D0%B5%D1%8F/", "text": "\n                    Левски прекъсна дълга черна серия в първенството и победи рутинно и леко гостуващия Верея с 2:0, съобщи Гонг.\n\nМачът се игра без публика на „Герена” заради наказанието от един мач за Левски.\n\nТака в 31-ия кръг на Първа лига „сините” сложиха точка на периода със 6 срещи без пълен успех /4 загуби и две ремита/. Левски събра 54 точки, а Верея е бетонен шести с 36.\n\nПървата ситуация в мача бе в 8-ата минута. След удар с глава на Прохазка вратарят Цинцарски изби в напречната греда на вратата на Верея. \n\nВеднага след това Прохазка отново разтревожи вратаря на гостите, но топката излезе в аут.\n\nВ 22-ата минута след хубав удар на Кабрал топката се удари в мрежата на вратата на гостите, но от външната страна. \n\nВ 30-ата минута след центриране от корнер на на Гомес Ейолфсон стреля с глава, но на голлинията вратарят на Верея Цинцарски изби топката. \n\nПоредната ситуация пред вратата на старозагорци бе в 36-ата минута, когато силен удар на Вутов попадна в обсега на вратаря Цинцарски, който улови. \n\nВ 40-ата минута „сините” отново като по чудо се разминаха с гола. Но в 41-ата вече нямаше прошка. Прохазка центрира и ударът с глава на Ейолфсон с глава бе неспасяем – 1:0.\n\nВ крайна сметка пълното надмощие на Левски се увенча с успех и „сините” се оттеглиха с преднина на почивката.\n\nЛевски за малко не покачи в 50-ата минута, когато  автоголът на старозагорци висеше на косъм. Това стана след пробив на Кабрал и намеса на Илия Мунин. \n\nПоследваха удари на Костов и Кабрал, но Цинцарски отново бе на мястото си.\n\nСлед продължаващия натиск на Левски неизбежното се случи в 57-ата минута. Тогава хубав пас към точката на дузпата на Вутов намери  Прохазка, който бе точен за 2:0. \n\nВ 69-ата минута Цветкович избута съперник без топка,а  реферът Кабаков успокои страстите само с думи и ръкостискане и без картон. \n\nВ 74-ата контузия на глезена, сам при спринт, получи Милош Цветкович от Левски и важният десен бек в схемата на Делио Роси бе сменен от 16-годишния Томислав Папазов, който дебютира.\n\nДо края не се случи нищо интересно и Левски спечели очаквано първата си победа в първата шестица с 2:0.\n                    ", "date": "2018.04.21", "title": "„Левски” излезе от черната серия в първенството – надигра „Верея”"}
{"url": "http://www.monitor.bg/a/view/13557-%D0%9B%D0%BE%D0%BD%D0%B4%D0%BE%D0%BD-%D1%83%D1%81%D1%82%D0%B0%D0%BD%D0%BE%D0%B2%D0%B8-%D1%81%D0%B0%D0%BC%D0%BE%D0%BB%D0%B8%D1%87%D0%BD%D0%BE%D1%81%D1%82%D1%82%D0%B0-%D0%BD%D0%B0-%D0%BE%D1%82%D1%80%D0%BE%D0%B2%D0%B8%D1%82%D0%B5%D0%BB%D0%B8%D1%82%D0%B5-%D0%BD%D0%B0-%D0%A1%D0%BA%D1%80%D0%B8%D0%BF%D0%B0%D0%BB/", "text": "\n                    Британската полиция е установила самоличността на ключови заподозрени за покушението срещу бившия руски разузнавач Сергей Скрипал и дъщеря му Юлия, пише вестник \"Дейли телеграф\".\n\nСпоред британския ежедневник полицията се опитва да заведе дело срещу \"лица, представляващи интерес за разследването, за които се смята, че са се върнали в Русия\".\n\nБританските власти предполагат, че Сергей Скрипал е бил отровен в дома си в Солсбъри от ударна бойна група, изпратена в страната от руските власти. Тя е обработила с отровно вещество в течен вид дръжката на входната врата на жилището на бившия руски разузнавач, превърнал се в двоен агент, предавал сведения на Великобритания.\n\n\"Дейли телеграф\" е научил, че в разследването е постигнат голям пробив с проучване на списъците на пътници, влезли и излезли от Великобритания, както и с преглед на голямо количество записи от видеокамери в Солсбъри. Очаква се обаче разследването да продължи още много месеци.\n\nЗа разследващите освен това ще е изключително сложно да повдигнат обвинения на заподозрените, тъй като срещу тях има косвени доказателства като присъствие на определени полети и в Солсбъри към момента на покушението. Това обаче не доказва обезателно, че именно те са извършили атаката, отбелязва изданието.\n\nБританската полиция \"не обсъжда конкретни линии на разследването\", заяви лаконично представител на Скотланд ярд в отговор на запитване на ТАСС.\n                    ", "date": "2018.04.21", "title": "Лондон установи самоличността на отровителите на Скрипал"}
{"url": "http://www.monitor.bg/a/view/34488-%D0%91%D0%B8%D0%B2%D1%88%D0%B8%D1%8F%D1%82-%D1%84%D1%80%D0%B5%D0%BD%D1%81%D0%BA%D0%B8-%D0%BF%D1%80%D0%B5%D0%BC%D0%B8%D0%B5%D1%80-%D0%92%D0%B0%D0%BB%D1%81-%D0%B2%D0%B0%D0%BB%D1%81%D0%B8%D1%80%D0%B0-%D0%BA%D1%8A%D0%BC-%D0%BA%D0%BC%D0%B5%D1%82%D1%81%D0%BA%D0%BE%D1%82%D0%BE-%D0%BC%D1%8F%D1%81%D1%82%D0%BE-%D0%B2-%D0%91%D0%B0%D1%80%D1%81%D0%B5%D0%BB%D0%BE%D0%BD%D0%B0/", "text": "\n                    Бившият френски премиер Манюел Валс обмисля да участва в кметските избори в Барселона догодина като кандидат на испанска партия, която е против независимостта на Каталуня, предаде АФП.\n\n\"Бих проявил интерес да продължат дебатите за независимостта и ще проуча (възможността)\", каза той пред испанската обществена телевизия ТВЕ, запитан за предложението, отправено от партия \"Сиудаданос\" (Гражданите). \n\nМиналата година Валс направи неуспешен опит да стане кандидатът за президент на своята Социалистическа партия във Франция. Родом от Барселона, с баща каталунец и майка италоезична швейцарка, той е твърдо против отцепването на Каталуня от Испания, припомня АП.\n\n\"Сиудаданос\", нова политическа сила с нарастваща подкрепа в испанската политика и застъпваща се за запазване на единството на страната, получи най-много гласове на каталунските избори в края на миналата година, но сепаратистките формации си осигуриха заедно крехко мнозинство за съставяне на регионално правителство.\n                    ", "date": "2018.04.21", "title": "Бившият френски премиер Валс валсира към кметското място в Барселона"}
{"url": "http://www.monitor.bg/a/view/58899-%D0%9D%D0%BE%D0%B2%D0%B0-%D1%83%D0%BD%D0%B8%D0%BA%D0%B0%D0%BB%D0%BD%D0%B0-%D0%BD%D0%B0%D1%85%D0%BE%D0%B4%D0%BA%D0%B0-%D0%BE%D1%82-%D1%82%D1%80%D0%B0%D0%BA%D0%B8%D0%B9%D1%81%D0%BA%D0%BE-%D0%B2%D1%80%D0%B5%D0%BC%D0%B5-%D0%B8%D0%B7%D1%81%D0%BA%D0%BE%D1%87%D0%B8-%D0%BA%D1%80%D0%B0%D0%B9-%D0%91%D0%B0%D0%BD%D1%81%D0%BA%D0%BE/", "text": "\n                    Добре запазена керамична подова плоча от времето на траките с размери около 3 кв.м изровиха експедиция от ученици и студенти под ръководството на археолога Владимир Баряков в местността „Свети Никола“ над Банско. Уникалният артефакт е открит в Северен Пирин на 1095,8 м надморска височина в края на август миналата година, но сега се обявява, след като специалисти са обследвали обстойно находката. Това е поредното доказателство от това място, че тук някога е имало тракийско селище, обитавано от заможни хора. Предполага се, че керамичната плоча е от частен дом – макар и пречупена на четири са разчетени латинските курсивни букви PAIB. Един най-добрите български епиграфи Николай Шаранков  е потвърдил научното заключение, че това е съкратено изписване на тракийското лично име Пайбес - PAIB(es) -в античните текстове имената винаги са без последната буква. Интересно е, че Пайбес е рядко срещано име, характерно за югозападна Тракия и специално за долините на Струма и Места. Аналогични надписи са открити в Мелник, Серес, Амфиполис, Кавала, Драма, и Никополис ад Нестум до Гърмен и всички те са датирани II – III век, което означава, че и плочата в м.“ Св. Никола“ е от същия период. Друго доказателство в полза на тезата е това, че артефактът е изровен под слой, свидетелстващ за пожар - установено е, че е от IV в.\n\nРъководителят на експедицията Баряков, която търпеливо изважда наяве тракийското селище вече 11-а година  допуска, че вариантите за буквите са три – името може да е на майстора керамик, на ктитор или на собственика на дома. А която и от версиите да се приеме за вярна, не се променя изключително стойностният факт, че разкритото селище е населявано столетия и хората в нега са били заможни и проспериращи.\n\nНаходката от лятото на 2017-а година е изключително ценна и защото оборва мненията на някои скептици, които досега твърдяха, че на обекта изникват римски охраняеми пътни станции за преход на войските от север на юг през Пирин и се потвърждава фактът, че тук е живяло уседнало местно тракийско население.\n\nПрипомняме, че артефактите, които буквално извират година след година в м.“Св. Никола“, датират за усегнал живот на хора от първите векове на новата ера – II – III, чак до ХVІІ. Доста от извадените материали насочват и към една много по-далечна епоха – къснобронзовата и ранножелязната, което е краят на трето – второ хилядолетие преди Христа. Най-древният предмет, намерен тук, е бронзова фигурка, която е типично тракийско изкуство.\n\n   Банско постепенно се очертава и като притегателно място не само за зимен, но и за исторически туризъм\n                    ", "date": "2018.04.21", "title": "Нова уникална находка от тракийско време изскочи край Банско"}
