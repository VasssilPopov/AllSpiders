{"url": "https://www.monitor.bg/bg/a/view/svastikite-ne-sa-drebno-huliganstvo-167689", "text": "Решението Специализираната прокуратура да се заеме с разследването на вандалската проява, при която бяха поставени десетина плаката на Адолф Хитлер и изрисувани свастики точно срещу Апелативния съд в Бургас показва, че е дошло време на подобни деяния да не се гледа само като на хулиганска прояви. Напоследък такива имаше и пред софийската синагога, когато по време на богослужение антисемити счупиха прозорци, а преди това изрисуваха свастики. Именно Специализираната прокуратура и съд са тези, която трябва при такива деяния да реагират с цялата строгост на закона. В конкретния случай ще бъде преценено дали тези действия не съставляват проповядване на фашистка идеология, т.е. дали са налице данни за извършено престъпление по чл.108, ал.1 от НК., което е в обсега на тази специализирана съдебна власт. Лековатото гледане на антисемитски и псевдонационалистически изстъпления  е в рязък контраст с проявите на етническа и верска търпимост на нашите сънародници. Историята помни спасението на българските евреи от депортация, но също така не е забравено, че бившият комунистически режим изгони половин милион български турци. Ще припомним още, че въпреки това у нас не се стигна до трагичните събития в други балкански страни.  И за да не се връща призракът на миналото, би трябвало да има както гражданска нетърпимост към подобни изстъпления, така и категорични съдебни действия. Още повече, че извършителите изобщо не се крият, лепят плакати, изрисуват свастики, чупят прозорци, поругават паметници, без да се притесняват от десетките охранителни камери, които ги снимат. Историята има навика да повтаря събития. Затова отговорността да не допуснем отново мракобесни прояви на фашизъм, националсоциализъм и комунизъм, е на всички.", "date": "2019.06.11", "title": "Свастиките не са дребно хулиганство"}
{"url": "https://www.monitor.bg/bg/a/view/nektar-ili-smuti-167679", "text": "Нектар или смути? Едно и също ли е? Две различни напитки ли са? С какво едната е по-полезна от другата? Защо смути, а не нектар трябва да дават на децата в детските градини и забавачките? Всички тези въпроси породи проектът за промяна на Наредбата за детското хранене сред мои близки. Нещо повече, проблемът с какво хранят хлапетата в градините нажежи спора, че се стигна до там да се питаме вредна ли е баницата на баба, защото е тестена, или не е? Защо децата в градината трябва да черпят с картонена торта, която се разглобява на триъгълни кутийки, пълни с бонбони и сухи пасти, а не с истинска? За неосведомените уточняваме – такава практика има въведена в повечето софийски детски градини, тъй като внасянето на истински торти е забранено. Проектът за промяна на наредбата обаче не реабилитира нито баницата на баба, нито тортата на мама. Тя обаче легализира иначе така модната дума смути, като го включва като задължителна напитка в храненето на малчуганите два пъти седмично. Така че, който не знае какво е смути, е редно отсега да направи справка с речника, за да не се пули в недоумение в седмичното меню в коридора на детската градина, когато отиде да взима внучето. Иначе смутито е нещо твърде фешън, както казват тийнейджърите, и да се надяваме толкова полезно, колкото го описват. Защото то, смутито, не е като нектара на баба, разбит от плодовете на компота. Въпросният проект на наредба залага твърде добри неща в детскоградинското хранене. Например децата всеки ден трябва да консумират мляко, конфитюрите и сладката трябва да са екстра качество и без никакви подсладители и консерванти. Изискванията към сиренето и кашкавала също е високо. Ако всичко, записано в текста, бъде прието, че и изпълнено, следва родителите да са напълно спокойни за храненето и здравето на своите чеда. Дотук всичко звучи твърде добре, ако не се вземе под внимание досадният факт, че храната струва пари, а парите за детските градини се получават под формата на субсидии от общините, както и от таксите на родителите. И ако в София и градовете, където все още може да се намери работа, че и да има хора, които заработват добре, съвсем различно е положението в повечето населени места в страната. Представете си един регион като Северозападна България, който е с най-висок процент безработица. В същото време родителите са задължени да изпращат децата си на забавачка, за да не им отрежат детските. Общините обаче нямат високите приходи от данъци като в столицата например, за да осигурят екстра мармалада на хлапетата. Как кметовете на тези общини ще успеят да вържат бюджета така, че парите да стигнат и децата да бъдат хранени с храните, посочени в проектодокумента? Ето на този въпрос следва да се потърси отговор. Аз лично не мога да го дам, но има финансисти – управленци, които би следвало да намерят решение. Защото останем ли само с една, иначе добра наредба, като нищо смутито ще бъде нищо повече от нектар.", "date": "2019.06.11", "title": "Нектар или смути?"}
{"url": "https://www.monitor.bg/bg/a/view/oborudvat-katafalkite-s-termometri-167685", "text": "Катафалките ще бъдат оборудвани с термометри, по които да се следи колко са градусата в каросерията, която кара тленните останки на покойника. Транспортните средства трябва да имат и силни охладителни системи. Това предвижда проект за изменение и допълнение на Наредбата за здравните изисквания към гробищни паркове, погребването и пренасянето на покойници, подготвена от Министерството на здравеопазването. Занапред собствениците на гробищата ще имат задължението да почистват не само алеите и участъците между гробните места, но изоставените гробове, които не са отчуждени или откупени за вечни времена. Към момента това е задължение на близките на покойниците. При разкриване на нови или разширение на съществуващи гробища собственикът, независимо дали той е частна или общинпска фирма, ще трябва да възлага за своя сметка хидрогеоложко проучване на нивото на подпочвените води на новите терени. до сега такова изискване нямаше. Изключение ще се прави само за вече съществуващите такива паркове. Когато гробищата са разположени на труднодостъпни терени и изграждането на ограда е затруднено или невъзможно, се допуска ограждането да се извърши чрез жив плет. Според сегашната наредба температурата на катафалката за дълги разстояния не бива да превишава 8 градуса. По мнението на хора от бранаша, обичайната температура, която поддържат в момента в превозното средство, е от 4-7 градуса.", "date": "2019.06.11", "title": "Оборудват катафалките с термометри "}
{"url": "https://www.monitor.bg/bg/a/view/do-kraja-na-uni-zapochvat-priemi-po-2-novi-merki-po-ribarskata-programa-167690", "text": "До края на месец юни ще започнат приеми по две нови мерки от  Програмата за морско дело и рибарство 2014-2020 г. (ПДМР). Това обяви заместник-министърът на земеделието, храните и горите д-р Лозана Василева по време на представяне на проучване „Навиците на консуматорите от ЕС по отношение на продуктите от риболов и аквакултури” в Бургас. Тя уточни, че ще бъде отворен прием на проектни предложения по мярка 1.2 „Здраве и безопасност“, с бюджет на безвъзмездната финансова помощ в размер на 452 456 лв. „Другата мярка, по която ще бъде стартиран прием до края на месец юни, е 2.5 „Аквакултури, осигуряващи екологични услуги“, с бюджет 6 204 870 лв“, допълни зам.-министър Василева. Тя определи проучването като изключително полезно за разбиране на предпочитанията на консуматорите. „Изводите от него показват отношението на пазарното търсене, както и в каква посока трябва да се развива европейския пазар за рибни продукти“, посочи още Лозана Василева. Проведеното статистическо проучване е изготвено от Европейската комисия, на базата на въпроси и интервюта с близо 28 000 граждани на ЕС от всички държави членки. Въпросите, на които гражданите са отговаряли, са свързани с честотата на консумация на продукти от риболов и аквакултури. Изследват се и основните критерии при избор за закупуване на тези продукти,  както и предпочитанията по отношение на произхода им. Организатори на събитието са МЗХГ, ИАРА, в сътрудничество с Постоянното представителство на България в ЕС. На представянето на проучването присъстваха Франгискос Николиан и София Ламприаниду, представители на Главна дирекция “Морско дело и рибарство” от ЕК, областният управител на Бургас Вълчо Чолаков, както и кметът на морския град Димитър Николов.", "date": "2019.06.11", "title": "До края на юни започват приеми по 2 нови мерки от рибарската програма"}
{"url": "https://www.monitor.bg/bg/a/view/es-publikuva-pyrvi-pravila-za-izpolzvaneto-na-dronove-167691", "text": "Европейският съюз публикува днес първия набор правила за използване на безпилотни летателни апарати. Документът от 70 страници е публикуван в официалния вестник на ЕС, а в резюме - на сайта на Европейската агенция за авиационна безопасност (ЕАББ). Правилата ще влязат в сила на 1 юли и ще действат една година, докато бъдат разработени по-подробни регулаторни документи. Операторите на дронове са задължени да се регистрират, ако управляват апарат, който при сблъсък с човек може да нанесе удар с кинетична енергия 80 джаула, както и устройства, чието използване може да застраши сигурността на личните данни и тайната на личността, обществената безопасност или околната среда, се посочва в документа. Трябва да се регистрират операторите на дронове с начално тегло над 250 грама, на апарати, които имат техническа възможност да записват (или предават информация на отдалечено записващо устройство) изображение или звук, както и ако маршрутът на полета преминава над зони на масово струпване на хора. Право да пилотират такива дронове ще имат само лица на възраст над 16 години. Изисква се също да може да се прави точна идентификация на дроновете и при нужда да се установи собственикът им. Първият набор правила за дроновете е предварителен документ, който не определя конкретни процедури за регистриране на операторите или конкретни процедури за идентифициране на дроновете. На основание този документ страните от ЕС и Европейската комисия ще продължат да разработват практическите изисквания и процедури за използването на дронове във въздушното пространство на ЕС.", "date": "2019.06.11", "title": "ЕС публикува първи правила за използването на дронове"}
{"url": "https://www.monitor.bg/bg/a/view/zaribjavat-sezonni-rabotnici-s-1000-lv-startova-zaplata-167687", "text": "1000 лева е стартовата заплата, с която работодателите наемат сезонни работници. Това е сумата, която най-често се среща по офертите, подадени от работодатели от април до началото на юни. Най-спешно е търсенето по морето, тъй като в курортите все още има стотици незаети места. В земеделието обаче също се предлага заетост по време на кампаниите по събиране продукцията от полето. Там обаче парите са доста по-скромни – между 560 и 700 лв. Оферта за трите месеца през лятото има и в големите градове, като тя е предимно за работа на открито – продавачи на различни храни от колички на улицата и сервитьори в заведения, които увеличават местата си от май до септември. Предлаганите възнаграждения са в доста широки граници, в зависимост от работното място. В бюрата по труда от началото на този сезон работодатели са обявили 21 778 свободни работни места за сезонна заетост у нас, съобщиха за „Монитор“ от Агенцията по заетостта. На базата на данните за регистрираните безработни, които започват работа на местата, обявени в бюрата по труда за сезонна заетост, през месеците март, април и май работа са започнали 17 248 безработни лица. Наетите за сезонна работа са почти една трета (25,9%) от всички започнали работа безработни лица. От тях 38,4% работят в преработвателната промишленост – хранително-вкусовата, най-вече като работници по пакетиране, общи работници, оператори на машини. Следват работниците в строителството, които са 28,3% от сезонните работници. Около 24,0% са заетите в услуги, предимно ресторантьорство и хотелиерство и останалите 9,3% са работници в селското и горското стопанство, общи работници в добивната промишленост, допълват от АЗ. За летния сезон в морските ни курорти офертите са за готвачи, бармани и сервитьори, камериерки и рецепционисти. Предлага се работа и за спасители на басейн и на море, както и за пикола по хотелите. Заплатите, които се предлагат, са различни, като се има предвид Така например за готвач – кетъринг, топла кухня и пици, заплащанетo e до 2000 лева, а за готвач в заведение за бързо хранене от 900 до 1300 лв. За бармани и сервитьори на Златните се предлага заплащане от 800 до 1000 лв., за общ кухненски работник 650 - 700 лв. а за помощник в кухня - до 1100 лв., за помощник-готвач (нощна смяна) - до 1400 лв. Ресторант за бързо обслужване търси да назначи служители на сезонен договор срещу 600 – 900 лв. 730 лв. чисто се предлагат за общ работник, редовна смяна в перално стопанство с осигурен транспорт, храна и работно облекло. 900 лева е предложението за сезонна работа за камериерки в хотел, където е подсигурено спането. По курортите Твърдо месечно възнаграждение от 1700 лв. бруто за работа на сменен режим, но без нощни смени предлага верига супермаркети, като добавя още в офертата си и месечни ваучери за храна от 60 лв, допълнително здравно застраховане, карта за спорт, работно облекло, обувки, както и социално помещение с всички удобства за почивка на служителите. Заплата от 1300 до 1500 лв. може да заработи шофьор - куриер на клиентски доставки. Край морето за летния сезон се търсят още складови работници за 800 до 1000 лв, общи работници със заплата 900 - 1000 лв. Традиционно по време на лятото строителните предприемачи имат нужда от шпакловчици и бояджии. Те обикновено работят на дневна надница от 40 лева. Търсят се още работници за мобилни групи към почистващи фирми за 750 лв., мотокаристи, служители за пекарна и търговски персонал за бензиностанция до 1000 лв., мебелисти и монтажници със заплата от 1500 до 1800 лв. и търговски представители - от 1500 до 2000 лв. В селското стопанство пък до стотачка може да прибере дневно чевръст берач на череши в разгара на сезона, споделят собственици на големи градини в землищата на общините Павел баня и Николаево. Те обаче правят уговорката, че всичко е в зависимост от това дали плодовете са за прясна консумация или са предназначени за преработка. В първия случай берачите получавали по 0,5 лв./кг, а при втория с 20 стотинки по-малко. Далеч по-малко прибират участвалите в кампанията по прибирането на розовия цвят, където трайно се плаща по 1-1,2 лв./кг, а максимумът достига до към 60-70 лв. на ден. Старозагорска област държи първенството по брой сключени еднодневни трудови договори при сезонните дейности, коментират от Инспекцията по безопасност на труда: при 110 178 за страната от началото на година – 19 571 договора са в Старозагорско, отделно имало 10 403 за по 4-часова работа, основно за розобера.  ", "date": "2019.06.11", "title": "Зарибяват сезонни работници  с 1000 лв. стартова заплата"}
{"url": "https://www.monitor.bg/bg/a/view/producent-na-sia-kroi-pesni-za-dara-167649", "text": "Йоад Нево – продуцентът, работил за създаването на най-големите хитове за звезди от ранга на Сиа, Брайън Адамс, Pet Shop Boys и др., изяви желание да обедини творчески потенциал с родната поп сензация Дара. Това е трета международна колаборация за изпълнителката на „К'во не чу“ след два успешни проекта с румънския продуцент Monoir и един с гръцките топ диджеи Livin R и Noisy, а сега певицата стяга куфарите за Лондон. Там ще я очаква цял екип, сформиран от Нево специално, за да се труди върху следващите й парчета. казва базирания в английската столица продуцент по адрес на българската певица. За първи път той я забелязва във видеото към песента й My Time, където остава впечатлен от гласа и визията на 20-годишната изпълнителка. Това е и причината Нево да се свърже с екипа й на родна земя със специална покана за звукозаписна сесия в елитния му студиен комплекс в Лондон. Извън списъка от носители на „Грами“ творческото портфолио на Йоад включва смесване на парчета за фронтмена на Depeche Mode Дейв Геън, поп машината Duran Duran и диктатори на клубния саунд като Air и Goldfrap. Нево е сред създателите и на Мurder on the Dancefloor, с която Софи Елис Бекстър оглави денс чартовете в Европа.", "date": "2019.06.11", "title": "Продуцент на Сиа крои песни за Дара"}
{"url": "https://www.monitor.bg/bg/a/view/trygva-i-nacionalen-monitoring-za-reformata-v-temida-167675", "text": "Съвет за координация и сътрудничество между институциите ще осъществява национален мониторинг на трите власти-законодателна, изпълнителна и съдебна във връзка с отчитането изпълнението на мерките, предприети по препоръка на Брюксел в областта на независимостта, отчетността и реформата в съдебната власт, борбата с корупцията и организираната престъпност. Това предвижда проект на постановление на МС за създаване на въпросното звено, което на практика ще продължи мониторинга и след очакваното отпадане на Механизма за сътрудничество и проверка и докладите на ЕК. То ще се състои от 10 души и ще бъде оглавено от двама съпредседатели-вицепремиера с ресор „правосъдие“ и представляващия ВСС, които към настоящия момент са съответно Екатерина Захариева и Боян Магдалинчев. Техен заместник ще бъде правосъдният министър, а редови членове ще са председателите на ВКС и ВАС, главният прокурор, шефовете на Инспектората към ВСС и на КПКОНПИ и министрите на вътрешните работи и на финансите. Стъпката за формирането на мониторинговия съвет е мотивирана с факта, че към настоящия момент чрез действащото ни законодателство са създадени механизми, с които отделните институции представят дейността си пред обществеността. Примери за това са годишните доклади на ВКС, ВАС и главния прокурор, откритите заседания на пленума и колегиите на ВСС, оповестяването на резултатите от работата на интернет страниците на институциите, включително на Съвета по прилагане на Актуализираната стратегия за продължаване на реформата в съдебната система и на Националния съвет по антикорупционни политики. На национално ниво обаче липсва механизъм, който да дава възможност на отговорните институции от различните власти да представят обобщен напредък по всички показатели и препоръките към тях и да отчита цялостното изпълнение на мерките, свързани с борбата с корупцията и съдебната реформа, посочват от МС в мотивите си към проектопостановлението, което беше публикувано за обществено обсъждане. То предвижда всички членове на съвета да отчитат своите действия в тази насока. В същото време ще могат да се дават идеи по отношение на предприемането на продължаващи мерки. Освен това ще се създаде възможност звеното да обсъжда и излиза с предложения за промени в нормативната уредба, а ако се налага на заседанията му ще бъдат канени и депутати, начело с шефа на правната комисия в НС. Неправителствените организации от своя страна ще имат право да отправят предложения за повдигане на определен въпрос на сбирките на членовете на звеното, което на свой ред ще трябва да приема решенията си с обикновено мнозинство. Отчетите за дейността на самия съвет пък ще се изготвят през шест месеца и ще се представят пред МС и ВСС. През същия период от време след двете редовни заседания в рамките на година ще се публикува и публичен доклад по примера на Брюксел за изпълнението на мерките, касаещи мониторинга. Той ще се качва на сайтовете на МС, ВСС и правосъдното министерство. Звеното трябва да стартира работа до два месеца след приемането на постановлението от кабинета.", "date": "2019.06.11", "title": "Тръгва и национален мониторинг за реформата в Темида"}
{"url": "https://www.monitor.bg:443/bg/a/view/uchenici-poznavat-chisla-i-pejat-pesni-s-roboti-167673", "text": "Ученици ще познават кое число си е намислил роботът или ще пеят „хей ръчички, хей ги две“, повтаряйки действията на умните машини. Те ще бъдат използвани в училищата на бъдещето и ще бъдат програмирани от учени на БАН по проекта CybSPEED. Роботите Роби и Роберта могат да бъдат използвани и за работа с малчугани със специални образователни потребности. „Децата, които са обект на нашата работа, имат проблем с контакта с хората, но приемат роботите като част от техния свят, като играчка. Тези интелигентни създания, които са програмирани как да им внуши редица идеи и информация, която трябва да получат и да усвоят“, обясни проф. Роман Захариев. С помощта на роботите учителите могат да предложат конкретен сценарий на база наблюдения си. „Те могат да са в помощ на педагога или психолога, който се занимава с конкретното дете и процеса на обучение му. Роботът е инструмент за реализация на тяхната работа“, обясни още Захариев. Проектът е финансиран с близо 1,3 млн. лв. България си партнира с Япония, Чили и Мароко, а изследвания се правят в още няколко института по роботика в Гърция, Испания и Франция. Разработките по проекта пък могат да се прилагат в три различни организации. В България това е театър „Цвете“, където актьорите пресъздават поведението на децата. На база на това пък се разработват различни модели на поведение на роботите.", "date": "2019.06.11", "title": "Ученици познават числа и пеят песни с роботи"}
{"url": "https://www.monitor.bg:443/bg/a/view/dancho-jovchev-shte-uchi-jelaeshti-na-ulichen-fitnes-167671", "text": "Легендата на спортната гимнастика Йордан Йовчев ще обучава всички желаещи да направят първи стъпки в уличния фитнес. Това ще се случи по време на Sofia Fit Fest, чието второ издание ще бъде от 4 до 6 октомври в „Арена Армеец“ в София. Йовчев е патрон на фестивала, но за разлика от миналата година, сега ще участва както в лекторската програма, така и със собствена спортна демонстрация. В нея ще се включат и членовете на Клуб по гимнастика и стрийт фитнес „Street Workout Bulgaria”, сред които са и медалистите ни от световни първенства в дисциплината Цвети Станева и Стефан Еротеев. Във фестивала ще участва и Ставри Ставрев – първият българин, класирал се на най-престижните игри по кросфит в САЩ, на които за 200 квоти се бориха над 400 000 атлета от цял свят. Ще бъдат представени над 35 вида фитнес дисциплини за групови тренировки и общо над 40 от най-успешните и популярни фитнес презентъри от цял свят и България. Мотото на фестивала е „Открий своята сила, открий своята тренировка!“, а билети вече могат да се закупят онлай.", "date": "2019.06.11", "title": "Данчо Йовчев ще учи желаещи на уличен фитнес"}
{"url": "https://www.monitor.bg:443/bg/a/view/samo-lozan-panov-bojkotira-pokana-za-sreshta-s-prokurorskata-kolegija-na-vss-167678", "text": "Единствено председателят на ВКС Лозан Панов не прие поканата на прокурорската колегия на ВСС към съдийската за съвместно работно обсъждане на темата за прекрояване на съдебната карта. Това стана на заседание на съдийската колегия, където като последна точка в дневния ред бе сложена поканата на прокурорската колегия, която миналата седмица гласува да предложи обща работна среща. Решението на прокурорската колегия е изпратено до съдийската придружено с писмо на главния прокурор Сотир Цацаров, в което са изредени предприетите действия за окрупняването на прокуратурите – закриването на 11 районни прокуратури в началото на 2019 г. и обсъждането за оптимизиране на още 29 районни прокуратури от началото на 2020 г. „Няма да подкрепя предложението за общо обсъждане, съветът е разделен на две колегии - съдебната карта зависи от компетентността на съдийската колегия. Когато бяха закрити 11 прокуратури, нямаше предложение за съвместна среща. Подходът, който е приела прокурорската колегия, не е задължителен за нас. Ние сме напълно автономни и независими. Можем да вземем различни решения – и като бройки, и като като подход. Не виждам защо да обсъждаме заедно с прокурорската колегия. Не смятам, че подходът на прокурорската колегия трябва да се възприеме автоматично от съдийската“, запъна се Панов. „Колегиално е да отговорим на поканата и да кажем на срещата нашите мотиви за автономност на съдийската колегия. Вероятно имат какво да ни кажат. Интересно е да чуем техния анализ след закриването на районни прокуратури – има ли полза“, заяви Даниела Марчева. „Няма нищо лошо да чуем какво мислят, какъв е ефектът и резултатите от техните действия, за да го имаме предвид за нашите решения за съдебната карта“, коментира представляващият ВСС Боян Магдалинчев. Дори неизменната поддръжничка на Панов – Атанаска Дишева, не се съгласи с него. „Ще подкрепя съвместното работно обсъждане, ние нямаме задължение за вземане на общо решение. Да говорим по въпроса е добре предвид на нашите бъдещи действия“, каза Дишева. С 8 гласа „за“ и един „против“ - на Панов, съдийската колегия реши да приеме поканата на прокурорската за съвместно обсъждане на съдебната карта.", "date": "2019.06.11", "title": " Панов бойкотира общото прекрояване на съдебната карта"}
{"url": "https://www.monitor.bg:443/bg/a/view/karakachanov-sa-sht-s-oferta-za-f-16-do-sedmica-167674", "text": "„До 1 седмица ще пристигне официалното предложение за F-16, което официално ще коментираме с тях”. Това обяви в предаването „Плюс-минус. Коментарът след новините” военният министър Красимир Каракачанов. „Нашият стремеж е ясен – да купим най-добрият самолет”, заяви Каракачанов. Малко по-рано през деня пък премиерът Бойко Борисов заяви, че се пазарим максимално за намаляване на цената, за да имаме най-надеждната авиация.  . Той  отбеляза и „пълната подкрепа“, която е получило правителството от президента през последните дни.", "date": "2019.06.11", "title": "Каракачанов: САЩ с оферта за F-16 до седмица"}
{"url": "https://www.monitor.bg:443/bg/a/view/palej-v-kabelna-shahta-na-ch-ez-ostavi-stolichnija-drujba-bez-tok-167688", "text": "Умишлен палеж на кабелна шахта на ул. „Цветан Лазаров“ в столичния кв. „Дружба“ предизвика повреда на кабелна линия и остави без електрозахранване около 5500 домакинства и фирми в района на ж.к. „Дружба 2“, кв. Гара Искър и 7-ми км. „ЧЕЗ Разпределение“ възстанови електрозахранването по алтернативно трасе. За умишления палеж са уведомени органите на МВР и представители на район Искър. По информация на жители от източния столичен квартал обаче от началото на юни по 4 часа на ден (по 2 часа сутрин и вечер) токът се спира. На телефона на ЧЕЗ се чува записан отговор на оператор, обясняващ, че става дума за авария. От пресцентъра на ерепето информираха, че дружеството извършва мащабна реконструкция на стойност 4,5 млн. лв. на подстанция „Фестивална“, която доставя електроенергия на кв. „Дружба“ и други столични квартали. За периода на изпълнение на подобни обекти се използва алтернативно електрозахранване на потребителите. Това води до риск от претоварване на мрежата и е възможно възникване на аварии, както се случи в кв. „Дружба“ предходни дни. Най-късно до средата на юли трябва да завършат основните работи по реконструкцията, които крият известни рискове от спиране тока. Завършването въпросния проект по план е към края на ноември, уточниха за „Монитор“ от ЧЕЗ. Оставяните без ток абонати на ерепето се питат по какъв начин ще бъдат компенсирани за причинените неудобства да бъдат оставени без ток, най-често сутрин при тръгване за работа и вечерно време, след като вече са в къщи.", "date": "2019.06.11", "title": "Палеж в кабелна шахта на ЧЕЗ остави столичния „Дружба“ без ток"}
{"url": "https://www.monitor.bg:443/bg/a/view/pojar-opustoshi-doma-na-shkolski-direktor-sybirat-sredstva-za-vyzstanovjavaneto-mu-167672", "text": "Пожар е опустошил дома на директора на ОУ „Светлина“ в с. Тополица, община Айтос миналата седмица. От Съюза на работодателите в системата на народната просвета в България молят всеки, който има възможност да помогне, да подкрепи педагошката Дора Русинова. Тя се обръща за съдействие към Весела Иванова - областен председател на СРСНПБ - Бургас. „Здравей, Весела! С голямо неудобство ти пиша това писмо, но ме сполетя голяма беда и се чувствам безпомощна да се справя сама. На 8 юни преди обед пожар опустоши дома ми. Майка ми е сериозно обгазена, а съпругът ми, който е инвалид е в шок и едва се възстановява. Щетите са огромни и пред мен стои непосилната задача да възстановя дома си. Разбира се ще търся възможност за кредитиране, но си мислех дали бихте ме подкрепили по някакъв начин. Искрено се надявам, че ще срещна разбиране и подкрепа.“, пише директорката в писмото.  Управителният съвет на СРСНПБ ще откликне на зова за помощ и ще отпусне финансова подкрепа на госпожа Русинова. Всеки друг, който желае да помогне със средства, може да го направи по нейната банкова сметка: BG28TTBB94001526971651  Сосиете Женерал Експрес Банк АД.  Банков код TTBBBG22  титуляр на сметката - Тодорка Георгиева Русинова", "date": "2019.06.11", "title": "Пожар опустоши дома на школски директор, събират средства за възстановяването му"}
{"url": "https://www.monitor.bg:443/bg/a/view/djoni-dep-izpja-dejvid-boui-video-167646", "text": "След като почти напълно се отдръпна от Холивуд, Джони Деп потъва все по-дълбоко в музикалната си кариера с бандата си – супергрупата Hollywood Vampires. Само преди дни излезе и новото им видео към парчето Heroes, страхотен кавър на легендата Дейвид Боуи, в което Деп зад микрофона. Заедно с Алис Купър и Джо Пери пък са готови и с новия си албум – втори подред, който ще носи името Rise и ще е на пазара на 21 юни. За разлика от дебютната им тава през 2015-а, звездите сега са заложили повече на авторски материал написан от самите тях. Разбира се, няма как да се мине и без няколко кавъра, какъвто е случаят и с Heroes, но Джони и компания са подбирали внимателно и са заложили на парчета на покойни свои колеги по вдъхновение. Така сетлиста на Rise се дооформя още от People Who Died на Jim Carroll Band и You Can’t Put Your Arms Around A Memory на Johnny Thunder, в изпълнение на Джо Пери.", "date": "2019.06.11", "title": "Джони Деп изпя Дейвид Боуи (ВИДЕО)"}
{"url": "https://www.monitor.bg:443/bg/a/view/mon-dava-20-mln-lv-za-kabineti-po-prirodni-nauki-167680", "text": "Допълнителни 20 млн. лв. ще бъдат осигурени от образователното министерство за оборудване на школски кабинети. Най-голяма част от тях ще бъдат по природни науки, заяви просветният министър Красимир Вълчев по време на посещението си във Враца. „Ще продължим да инвестираме средства в осигуряването на нови технологии в училищата, за да могат учителите да направят образователния процес по-интересен за учениците, а те по-лесно да развиват своите умения“, каза Вълчев.  Вълчев разгледа виртуалната STEM лаборатория по биология, анатомия и здравно осигуряване в СУ „Христо Ботев“, за оборудването на която са осигурени 130 000 лева от МОН. В ППМГ „Акад. Иван Ценов“, където със 148 600 лв. е реализиран мащабен Директорът Татяна Василева посочи, че в тях се използват електронни учебници в 5, 6, 7 и 8 клас.  Вълчев посети и ПЕГ „Йоан Екзарх“, както и Професионална гимназия по търговия и ресторантьорство в града. В двете училища са извършени ремонти за над 300 000 лв. От тази година гимназията „Йоан Екзарх“ ще приема ученици освен за обучение по европейски езици, и в професионална паралелка „Графичен дизайн“. Просветният министър и кметът на града Калин Каменов подписаха договор, с който община Враца дари на МОН сградата на бившето училище „Христо Ботев“ в село Паволче.", "date": "2019.06.11", "title": "МОН дава 20 млн. лв. за кабинети по природни науки"}
{"url": "https://www.monitor.bg:443/bg/a/view/samo-za-sedmica-policijata-hvana-nad-200-pijani-shofiori-167677", "text": "200 шофьори, употребили алкохол, са хванати от МВР само за седмица. От 3-9 юни при операция срещу употребата на алкохол и наркотици на \"Пътна полиция\" са проверени повече от 20 000 водачи. При около 50 водачи е установена употреба на наркотици, стана ясно по време на брифинг. По време на акцията са установени и 300 случая на водачи шофиращи без застраховка \"Гражданска отговорност\", на около 500 водача са отнети шофьорските книжки поради незаплатени в срок глоби. Освен това са връчени около 3100 електронни фиша на водачи и близо 300 на пътници в превозните средства.", "date": "2019.06.11", "title": "Само за седмица: Пипнаха над 200 пияни шофьори "}
{"url": "https://www.monitor.bg:443/bg/a/view/jena-zakla-myja-si-v-stolichnija-lulin-borjat-se-za-jivota-mu-167681", "text": "41-годишен мъж е с опасност за живота, след инцидент в столичния квартал \"Люлин\". Сигналът е бил подаден около 23 часа снощи в Девето РУ. Пристигналите на мястото униформени открили мъжа в локва кръв, оказало се, че е наръган в стомаха от 37-годишна жена, с която потърпевшият живеел на семейни начала. Незабавно мъжът е транспортиран в столична болница. На мястото пък е задържана жената. Полицаите изясняват фактите и обстоятелствата около инцидента.", "date": "2019.06.11", "title": "Жена закла мъжа си в столичния Люлин, борят се за живота му"}
{"url": "https://www.monitor.bg:443/bg/a/view/dani-valverdu-vliza-v-shtaba-na-vavrinka-167664", "text": "Бившият треньор на Григор Димитров - Даниел Валверду, влиза в щаба на трикратния шампион от „Големия шлем“ Стан Вавринка. Новината беше обявена от самия швейцарец в неговия профил в „Туитър“. От съобщението става ясно, че засега уговорката им обхваща само сезона на трева. Валверду работи с Димитров от 2016-а до 2019-а година, като през това време Гришо записа най-успешния период в кариерата си. След трудното начало на тази година обаче двамата се разделиха в началото на май. Именно Вавринка пък спря Григор в последния му мач - в третия кръг на \"Ролан Гарос\". За турнирите на трева българинът обяви, че ще продължи да разчита на Радек Щепанек, а на „Уимбълдън“ очаква да бъде подкрепен и от Андре Агаси. В същото време друга легенда на световния тенис Борис Бекер разкритикува младите играчи. „Четох статистика, че няма нито един активен тенисист под 28-годишна възраст, с изключение на Доминик Тийм и Милош Раонич, който да е играл във финал на „Големия шлем“. Това не е добре. Това не е комплимент за нито един от тенисистите под 28 г. Много уважавам Роже, Рафа и Новак, но ние искаме да видим как Циципас или Тийм ги побеждават, докато те са още много, много силни. Младите играчи не притежават манталитета на големите трима. Не е въпрос на форхенд или физическа подготовка. Става дума за начина на мислене, който прави разликата между победата и загубата“, коментира Бекер. Подобно мнение сподели и Джон Макенроу. Според него, „Уимбълдън“ е идеалното място за някой от младежите да извърви целия път до трофея. Според американеца най-голям шанс да сторят това имат Стефанос Циципас, Денис Шаповалов, Карен Хачанов и Данийл Медведев.", "date": "2019.06.11", "title": "Дани Валверду влиза в щаба на Вавринка"}
{"url": "https://www.monitor.bg:443/bg/a/view/nejka-krysteva-bie-kambanata-v-kniga-za-ms-167666", "text": "Известната журналистка Нейка Кръстева подхожда безстрашно към тема, която повечето колеги заобикалят. В първата си авторска книга „Присъдата“ тя влиза в обувките на млад мъж, болен от множествена склероза (МС), над когото витае облак на обреченост. Това непредсказуемо, изменчиво, коварно и зловещо заболяване е провокация, която Нейка Кръстева поема, с ясното съзнание, че темата е изключително трудна. Авторката, прекарала много време с 45-годишния Андрей, чиято диагноза е поставена преди 18 години. Днес той вече е на инвалидна количка. Нейка Кръстева успява да почувства емоционалното състояние на събеседника си и да го пресъздаде на страниците на книгата в ударни разкази от първо лице. Но успява също така и да излезе от частния случай, за да вникне в корените на проблема, който превръща болестта в тежка присъда. Особено в България. По последни данни над 10 000 са пациентите у нас с МС. Всички те имат различна съдба. Някои се радват на чудодейно изцеление, при други има период на застой, трети стават трудноподвижни. „От МС не се умира, освен в много редки случаи, но води тежка инвалидизация, която за някои хора е по-страшна и от смъртта“, споделя авторката. Вместо с посвещение, тя започва книгата си с изключително наситен емоционално диалог за страха от смъртта и мисълта за самоубийството. Болните от МС обаче повече от всички други имат нужда да намерят смисъл да продължат живота си, дори и с ясното самосъзнание, че в голяма степен обричат и себе си, и близките си на мъчителна агония. Те стават хора с придружители, зависими чисто физически. Те знаят какво е тялото ти да те предава и да разчиташ на другите дори за елементарни действия от всекидневието. И докато близките са неизменно до тях, те често чувстват предателство от страна на институциите. Нещо повече, те усещат една „присъда“, без да са виновни. И това е първата камбана – предупреждение към обществото. Втората е за здравите, които трябва да проумеят, че никой не е застрахован. Третата е към представителите на законодателната и изпълнителната власт, четвъртата – за пациентските организации, петата – за разследващите журналисти, които разкриват престъпните схеми в здравеопазването. „Не допускайте разследванията ви да потъват в забвение след три дни, а настоявайте за резултати“, призовава Кръстева. „Целта на тази книга е да покаже за първи път как живеят хората с МС в България, как се справят с това огромно предизвикателство, какво ги вълнува, докато търсят изход от лабиринта между отчаянието и надеждата“, каза Нейка Кръстева при представянето на книгата си в понеделник вечер в препълнената зала в столичния хотел „Анел“. Сред публиката имаше журналисти, приятели и хора, засегнати от МС. Там бяха и Андрей и Криси, двама от героите на „Присъдата“. Премиерата уважи и вицепрезидентът Илияна Йотова. Книгата е и кауза, с която Нейка Кръстева безрезервно се заема. Вече има страница във фейсбук за обратна връзка с читателите, както и за развитието на следващите проекти – изготвяне на аудио и онлайн версии на книгата, важни новини по темата и сигнали.  ", "date": "2019.06.11", "title": "Нейка Кръстева бие камбаната в книга за множествената склероза"}
{"url": "https://www.monitor.bg:443/bg/a/view/amerikanski-uchen-s-lekcija-za-slynchevite-iztochnici-v-ban-167670", "text": "Един от най-изтъкнатите учени в света в областта на слънчево-земната физика и космическото време – д-р Нат Гопалсвами ще изнесе лекция в Българската академия на науките. Американецът ще говори на тема „Слънчевите източници на космическото време“ на 13- и юни (четвъртък) от 14.00 ч. в зала „проф. Марин Дринов“. Д-р Гопалсвами е президент на Научния комитет по слънчево-земна физика към Международния съвет за наука и изпълнителен директор на Международната инициатива за космическо време. Той е един от най-изтъкнатите учени в света в тази област, автор на над 400 статии, цитирани повече от 16 500 пъти, и е редактор на 9 книги. Трудовете на учения са посветени на възникването на събития на Слънцето, които могат да имат ефект върху Земята, разпространението и еволюцията им по пътя от Слънцето до Земята. Неговите изследвания полагат основата на създаването на емпирични модели за прогнозиране на възникването на геомагнитни бури. Те имат не само теоретично, но и огромно практическо значение, тъй като в много случаи неблагоприятните последствия от геомагнитните бури, ако бъдат предвидени, могат да бъдат намалени с превантивни действия. Слънчево-земната физика е относително нова научна област, която в последно време придобива все по-голямо научно и практическо значение. С развитието на технологиите човешката цивилизация става все по-зависима от неблагоприятните условия в космоса (така нареченото „космическо време“), които могат да предизвикат прекъсване на работата на спътниковите и наземни системи, комуникациите, навигацията, електропреносните и газопреносни мрежи и да нарушат ритъма на живота по цял свят. Лекцията ще бъде изнесена на английски език.", "date": "2019.06.11", "title": "Американски учен с лекция за слънчевите източници в БАН"}
{"url": "https://www.monitor.bg:443/bg/a/view/instagram-obicha-selena-gomes-167656", "text": "Въпреки че не се слави с най-голямата фенбаза в Инстаграм, чаровната старлетка Селена Гомес се оказа най-харесваната звезда в тази социална мрежа. Или поне това сочат данните на аналитичната платформа Хайп Одитър. Всеки пост на изпълнителката на Bad Liar събира средно по 4,6 милиона харесвания. Среброто в класацията се пада на модела Кайли Дженър. Тя има 137 милиона последователи в Инстаграм, като нейните постове събират средно по 3,5 милиона сърчица с лайкове. В тройката на лидерите е включен и Кристиано Роналдо, който се радва на 2,8 милиона харесвания.", "date": "2019.06.11", "title": "Инстаграм обича Селена Гомес"}
{"url": "https://www.monitor.bg:443/bg/a/view/energijnata-borsa-zatvori-pri-sredna-cena-86-lv-za-mtvch-167663", "text": "При средна цена 86 лева за мегаватчас бе търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /12 юни/. Средната цена на пиковата енергия /9:00-20:00 ч./ e 100,03 лв. за мегаватчас. Извънпиковата енергия /1:00-8:00 ч.; 21:00-24:00 ч./ е изтъргувана при средна цена 71,97 лв. за мегаватчас. Най-ниската цена в рамките на днешната сесия, при утрешен ден на доставка, е 47,86 лв. за мегаватчас, достигната за 5:00-6:00 ч., а най-високата е 106,48 лв. за мегаватчас - за 18:00-19:00 часа. Данните от БНЕБ показват, че са продадени общо 19 860,40 мегаватчаса електроенергия. Енергийната борса вчера затвори при средна цена 74,87 лв. за мегаватчас. В сегмента \"пазар в рамките на деня\" за днес, 11 юни, БНЕБ отчита до момента общ търгуван обем от 1872,70 MWh. Среднопретеглената дневна цена е 51,35 лева за мегаватчас.", "date": "2019.06.11", "title": "Енергийната борса затвори при средна цена 86 лв. за мтвч"}
{"url": "https://www.monitor.bg:443/bg/a/view/majkyl-fasbendyr-bori-posledovatel-na-hitler-v-sofija-167669", "text": "Двукратно номинираният за „Оскар“ актьор Майкъл Фасбендър стяга багажа за България. След малко повече от месец звездата от „Снежния човек“ ще акостира в София, а повод за това ще му даде продуцираното и от самия него заглавие Kung Fury 2. Това съобщи пред медии изпълнителният директор на „Ню Бояна“ Ярив Лернер. Лентата проследява „най-доброто ченге на всички времена“ - Кунг Фури и неговата армия от пазители на реда. След като в ракетата-носител на франчайза – 30-минутен едноименен късометражен филм, той успява с помощта на свои съмишленици и дори Тор да пребори т.нар. Кунг Фюрер (или Адолф Хитлер), този път полицаят със свръхестествени сили в сферата на бойното изкуство кунг-фу ще се изправи срещу последовател на диктатора. Действието на екшъна ще се развива през 1985 г. в Маями. „Най-добрата година“ - така синопсисът описва хронотопа на заглавието, а в главната роля ще видим Дейвид Сандбърг, който е още режисьор, продуцент и сценарист на проекта. Все още не е ясно каква точно роля ще бъде поверена на Фасбендър, но освен с него родните любители на седмото изкуство ще могат да се надяват за селфи и с Терминатора Арнолд Шварценегер Той се очаква да изиграе американския президент. След като даде гласа си назаем за късометражния филм (за автомобилната навигация Hoff 9000), очаква се и този път към лентата да се присъедини Дейвид Хаселхоф. Според данни на сайта consequenceofsound.net клапата на Kung Fury 2 ще щракне на 29 юли, като по сцените ще се работи в България и Германия. У нас Фасбендър се очаква пък да кацне през август, съобщи пред „Монитор“ Лернер. Въпреки че професионалната визита на актьора ще съвпадне с организирания от шефа на „Ню Бояна“ йога фестивал Udaya Live шансовете звездата да се отдаде на медитация в Правец са малки. Причината се корени в натоварения му график със снимки. По традиция, Udaya Live ще приветства всички български и чуждестранни любители на йога в средата на месец август – между 14 и 19, като до този момент близо 500 души са потвърдили присъствието си. Тази година в акцент на събитието ще бъде поставен въздухът, като курсовете ще се фокусират основно върху медитацията и упражненията за дишане. Очакват се над 60 учители по йога и музиканти, които пък ще се грижат за доброто настроение извън курсовете.", "date": "2019.06.11", "title": " Майкъл Фасбендър бори последовател на Хитлер в София"}
{"url": "https://www.monitor.bg:443/bg/a/view/pyrvijat-etap-ot-tretija-lych-na-metroto-e-kym-kraja-si-snimki-167665", "text": "Първият етап от третия лъч на метрото е към края си. От „Метрополитен“ пуснаха информация как върви строителството на подземната железница. Ето пълния текст: Централният участък от 8 км от новата Линия 3 - от бул. „Владимир Вазов” през Орлов мост – Попа – НДК – бул. „България” до „Красно село” и „Горна баня”, вече е изграден на 90%. Най-напреднали в строителството са станциите „България” ( 95% ), “Медицински университет” ( 90% ), „Театрална”( 90% ) и „Красно село”( 87% ). Изпълнението на останалите 4 станции е: „Патриарх Евтимий” (81% ), \"НДК\" ( 80% ), \"Орлов мост\" ( 84% ). Станция „Хаджи Димитър” е с изпълнение 71%, тъй като изграждането й започна по-късно спрямо останалите седем. Осемте станции ще влязат в експлоатация до края на годината. завършването на третата линия. По нея ще се движат 14 влака, 4 ще са в профилактика и ремонт, а 2 в резерв. По предложение на кмета Йорданка Фандъкова бяха поръчани на производителя “Сименс” още 10, които ще се доставят през следващите 3 години и са свързани със следващото разширение на Линия 3 – Етап 3 и 4. На 100% е завършен и тунелът, който изгради тунелопробивната машина „Витоша”. Тя започна работа от стартовата шахта в дело „Земляне” през февруари 2017 г. и точно за 2 години прокопа 6 км тунел под центъра на столицата. На 27 февруари приключи работата й при станция „Театрална” и започна поетапното й изваждане на повърхността. В единствения участък, където не работеше ТПМ – между станциите „Хаджи Димитър” и „Театрална”, вече има изграден тунел от 650 метра по Нов австрийски тунелен метод. Това лято ще приключат довършителните работи по метростанциите. В края на април започнаха изпитанията с новите влакове „Сименс” по готовото за целта трасе от 2,5 км от депо „Земляне” до станция „България”. Над 75 машинисти ще карат немските влакове по третия метродиаметър. В момента те минават на групи специално обучение в депо \"Земляне\". За отриването през есента на първите 5 станции - от \"Красно село\" до \"Патриарх Евтимий\" ще бъдат подготвени 43. Още 33 ще получат сертификат за управление на влаковете до края на годината, когато ще трябва да заработят и другите 3 станции от централният участък - \"Орлов мост\", \"Театрална\" и \"Хаджи Димитър\". Вторият етап на проекта е с изпълнение на дейностите от 62%. Той стартира през лятото на 2017 г. и предвижда изграждането на трасе от 4 км през кв. „Овча купел” до околовръстното шосе при кв. „Горна баня”. Там ще бъде построена и малка ж.п. гара за пътуващите с влака по по линията София-Перник., за да може и те да ползват метрото. Вече има изграден по открит способ 1 160 м тунел. Най-напреднала в строителството си е станция „Овча купел 2” (74% ), следвана от “Мизия” (71% ), „Горна баня” (61%) и Овча купел (55%). Участъкът ще е готов за експлоатация до средата на следващата година.", "date": "2019.06.11", "title": "Първият етап от третия лъч на метрото е към края си (СНИМКИ)"}
{"url": "https://www.monitor.bg:443/bg/a/view/bylgarija-propuska-i-evro-2020-167667", "text": "България на практика отпадна от борбата за класиране на Евро 2020, след като допусна загуба с 2:3 от Косово пред около само 5 000 фенове на стадион „Васил Левски“. След поражението националният отбор е на последното място в група А, като шансовете за класиране на едно от първите две места са само теоретични. Красимир Балъков пък записа кошмарен старт начело на „лъвовете“ и вместо спечелване на 4 точки, което той бе определил като програма минимум за мачовете с Чехия и Косово, тимът записа 0. След срамното поражение селекционерът се оправда с лошата физическа форма на играчите и натрупаната умора. \"Много лош край за нас, но трябва да признаем, че Косово стоеше в края на мача физически изключително по-добре от нас, заяви Балъков. - Тази тема отдавна се коментира, но ние, селекционерите на България, нищо не можем да направим. От 15 години не сме се класирали на голямо първенство, така че съм спокоен. Биха ни заслужено“, допълни спецът. Сериозни критики към представянето на отбора по традиция имаше и от члена на Изпълкома на БФС Венцеслав Стефанов, според когото играчите са виновни, но не и ръководството на футболната централа. „Срам е слаба дума, но лошото че, дори аз не мога да намеря подходяща дима, която да опише състоянието на националния отбор, заяви Стефанов. - Защо да се търси вината в БФС? Играчите имат всички условия - премии са им обещани, тренират като царе в база за чудо и приказ. Но не са „лъвове“, а мишки“, колоритен бе босът на „Славия“. Че БФС няма вина за поредния провал на националния отбор, твърди и вицепрезидентът Йордан Лечков. „БФС си е свършил работата, не е наша работа да произвеждаме играчи. От 15 години сме на власт, още 15 години ще бъдем“, изцепи се Лечков. Президентът на футболния съюз Борислав Михайлов пък се скри от феновете и журналистите, след като лимузината му го взе директно от пистата на стадиона и го изведе през изхода за линейки. БЪЛГАРИЯ - Косово 2:3 Чехия – Черна гора 3:0 Класиране Отбор п. р. з. г.р. т. 1. Англия 2 0 0 10:1 6 2. Чехия 2 0 1 5:6 6 3. Косово 1 2 0 5:4 5 4. Черна гора 0 2 2 5:7 2 5. БЪЛГАРИЯ 0 2 2 5:7 2 Следващия мачове: 7 септември, Косово – Чехия, Англия – БЪЛГАРИЯ.", "date": "2019.06.11", "title": "България пропуска и Евро 2020 (ОБОБЩЕНИЕ)"}
{"url": "https://www.monitor.bg:443/bg/a/view/borisov-inspektira-jp-otsechki-kachi-se-i-na-vlaka-obzor-167662", "text": "Премиерът Бойко Борисов инспектира нова ж.п отсечка и няколко обновени гари, като за целта дори се качи и на новия скоростен влак. След като няколко седмици премиерът лично управляваше джипа и проверяваше множество пътни проекти и магистрали, сега дойде ред и на железопътната инфраструктура. Като всяка негова крачка и срещи със строители, експерти и граждани се излъчваше на живо в профила му във Фейсбук в 6 видеа. Сутринта работният ден на Борисов започна с инспекция как върви полагането на нов жп път по отсечката София – Елин Пелин, като заедно с него пътуваха транспортният министър Росен Желязков, на финансите Владислав Горанов и вицепремерът Томислав Дончев. Пред премиера бе демонстрирано как се изгражда трасето и как се полагат целия блок от релси в едно с траверсите. Самата отсечка от столицата до Елин Пелин е част от линията София – Пловдив. „С изграждането на този и другите участъци ще се постигне намаляване на съобщиха от прессцентъра на кабинета. След завършването на отсечката влаковете по нея ще се движат със 160-200 км/ч.  Също така ще се създаде възможност придвижването на хората от крайградските зони към София и обратно да се поеме от жп транспорт в тясна връзка с градския транспорт, основно метрото. Това ще даде удобна алтернатива на над 3000 човека от Елин Пелин, Казичене, Искър и др., които ежедневно пътуват с автомобилите си към София. При изпълнението на проекта ще бъдат реконструирани 6 броя мостове, ще се премахнат прелези и на тяхно място ще се построят 17 броя нови надлези и подлези. В 6 гари ще се модернизират пероните за улеснен достъп на гражданите и лицата с намалена подвижност. Проектът се финансира по Механизма за Свързана Европа и е на обща стойност 133 млн. лв., от които 113 млн. лв. безвъзмездна помощ от ЕС и 20 млн. лв. национално съфинансиране. В този програмен период се работи по рехабилитацията на 30 жп гари. След това Борисов и неговия антураж се отправиха за гара Пазараджик., където направи оглед на обновената приемна. Финансирането е по Оперативна програма „Транспорт“ на стойност 3,63 млн. лв., от които 3,085 млн. лв. са от ЕС. Преди ремонта през гарата са минавали 231 000 пътници годишно, а след модернизацията й броят им е нараснал на 260 000 души. На премиера бе показана и системата за контрол на движението на влаковете.  От гара Пазарджик премиерът Борисов се качи на влак, с който премина по трасето за скоростно движение до гара Тодор Каблешков, изградено по европейските стандарти за проектиране на скоростни линии за пътнически превози. Борисов се вози в кабината на машиниста и наблюдава лично процеса. \"Пътуваме с министрите Томислав Дончев, Владислав Горанов и Росен Желязков с новия влак по високоскоростната отсечка от Пазарджик до гара Тодор Каблешков. След ремонта на линията, влаковете могат да развиват скорост до 160 км. /ч.\" , написа Борисов във Фесйбук. \"Ти ли си машинистът? Кой ще кара влака? Ние с теб ли бяхме в Свиленград? С теб бяхме и в същия влак. Аз нямам книжка за машинист. Сега, спазвайки правилата, да почваме леко да движим. Правилата трябва да се спазват до педантизъм. Гледам колани нямате тук.\", обърна се Борисов към машиниста преди да потеглят. \"Влади, ние колко нови влака ще закупим?\", отправи той въпрос към Горанов. \"Рано е да се каже. Ние сега за релсите говорим ... Нали знаеш Бойко Борисов колко лицеви опори ще направи?\", отговори му с въпрос финансовият министър. \"Колко?\", поинтересува се министър-председателят. \"Всичките\", отговори му Горанов. По време на пътуването пък Борисов бе учуден как валкът минава със 160 км./ч през спирките и гарите и обясни на машиниста, че той на негово място би намалил малко. \"Ти си се юркаш със 160 и въобще не се замисляш“, каза Борисов на машиниста. Транспортният министър Росен Желязков пък се пошегува, че сега не се чува „тадуф-тадуф“. каза му премиерът. След това обаче и той отбеляза, че с новите релси и скоростни влакове е много тихо. Премиерът се зарадва и на надлезите, които са сменили прелезите по трасето. „Браво. Ето това е работа. Няма бариери и счупени бариери“, каза Борисов и добави: „Навсякъде трябва да ги направим така“. Междувременно експертите подхвърлиха, че в направлението до Бургас надлезите са 29. Борисов отвърна, че така и икономиката ще се развие, а докато пътуваш във влака, ще си четеш книжка и за нула време пристигаш. След това премиерът и министрите инспектираха гара Тодор Каблешов, където не пропуснаха да разговарят със служителите. От там Борисов се качи отново на джипа,  за да се отправят до намиращия се до гарата Интермодален терминал Пловдив (ИМТ). \"Около 60 камиона на ден вече не се движат, защото два влака на ден вършат тяхната работа. След запълването на пълния капацитет на интермодалния терминал очаквам в скоро време камионите да станат 100\", разкри транспортният министър Росен Желязков. По думите на министъра това са по два влака на ден към Турция. Терминалът е даван за пример за най-успешното публично-частно партньорство в България, като обемът на товарите през последната година надвишава трафик прогнозите по проекта, съобщиха от пресслужбата на кабинета. Към момента се обработват около 40 000 товарни контейнери годишно, а пълен капацитет на работа се очаква да бъде достигнат през 2020 г. Дневно се обработват 1,5-2 влака в посока от и към Турция. Докато пътуваха до терминала обаче, стана ясно, че Борисов е разпоредил на Това е най-големият пешеходен мост на Балканите, заяви Борисов. Той е разпоредил да се подменят дървените дъски на моста. „Казал съм им да намерят двама-трима майстори. Ще им дадем пари от партията. Ще се съберат децата там, на Горанов и на Томислав също по една четка ще им дам, аз ще ръководя\", посочи премиерът нашега. отвърна му Томислав Дончев. „Добре, ти ще го извезваш красиво“, каза Борисов. След това се обърна към Росен Желязков и му обясни, че за ремонта на моста имат нужда от около 25 куб. инпрегнирани дъски и попита дали не могат да купят стари траверси. \"Да купим и да ги избичат, и да отидем и да ги подменим“, каза Борисов. На свой ред Желязков каза, че те се продават и има в наличност. След провеката Борисов и министрите отново се качиха на влака,  за да стигнат до гара Белозем. Докато пътуваха, експертите обясниха на премиера, че оптиката е под земята, а във влаковете има Wi-Fi. „Може да си работи 3 часа до Бургас или да си гледа филм“, каза Борисов. Пемиерът даде да се разбере, че след като подменят релсите и влаковете, новите влакове да бъдат на по-висока тарифа. Той обясни, че ще трябва да се отдели все пак социална програма и за хората без доходи да има карти, а останалите да си плащат реалната стойност на билета. Всъщност пътниците плащали 2 лева за билет, а останалите 8 лева от 10-те лева се дотирали от държавата. и че няма нужда да стоят в задръствания по магистралите. Искам хората да видят какви инвестиции са направени и колко труд е хвърлен за обновяване на жп линиите.“, написа по-късно  Борисов във Фейсбук. И докато на гара Тодор Каблешков Борисов бе посрещнат от Христо Бонев - Зума, но на Белозем бе посрещнат от административния директор на \"Локомотив Пловдив\" Атанас Узунов. Той си поговори с него за футбол и мача между България и Косово. По време на разговора Борисов даде да се разбере, че правителството е готовото да даде пари за детските школи по футбол - за екипи, топки, игрища, самите школи да станат безплатни, но преди това експертите да се разберат какво точно им трябва и да кажат колко точко средства искат. \"5-20-30 млн.до 2020 година. Осигуряваме топки, екипи, заплатите на треньорите. Даваме ви ги и вие ги управлявате. След 3-4 години ще има резултати. Съберете се и ги натиснете от БФС..\", каза Борисов и обясни, че не може децата без пари да плащат такси.  \"Само няма да им плащаме татуировките\", намеси се Горанов, а Борисов отвърна: \"Да , без татуировки\". Той обаче обясни, че грижата за мъжките отбори ще е в ръцете на клубовете и не искат да се бъркат. \"Докарахте 20 чужденци. Във В група играе чужденец\", каза Борисов. Той даде пример с влаковете, където пътниците плащат по 2 лева за билет. \"250 млн. лева даваме на година, за да има влакове\", каза още той. Продължаваме с инвестиционната ни програма и ще отделим 600 милиона лева за закупуването на нови влакове. Вложихме милиарди левове за строежи на жп пътища, за нови контактни мрежи, вече всичко е електроника. Това пък написа Борисов, след като инспектира и гара Белозаем. Преди това пред медиите той обясни, че предстои товарите от ТИР-те да се прехвърлят на влаковете, които пък пестят енергия и не се създава задръстване по магистралите. Той даде за пример трафика по магистрала „Тракия“ по празниците. На 3 март трафикът е бил 53 000 автомобила, а в последния от почивните дни около 24 май – 57 000 автомобила. \"С инвестициите в националната жп инфраструктура ще се облекчи трафикът по магистралите, каза Борисов и обясни, че „Тракия“ вече е като „Цариградско шосе“ в столицата.\"Виждате, че икономиката и индустрията така се развиват, че по пътя ни насам срещнахме само ТИР-ове, така че продължаваме да напъваме здраво. Навсякъде сме положили оптични кабели за влаковете, Wi-Fi, за да имат пътниците интернет. Дори добави още той. Борисов даде да се разбере, че ще бъдат купени нови влакове, като за това ще са нужни 600 млн. лв, а по думите му за част от тях вече вървят и търговете. „Няма как да вървят стари влакове по новите пътища.\", каза Борисов. „Важно е хората да видят свършеното. Ние работим здраво“, заяви министър-председателят. Премиерът коментира и преговорите за купуване на нови изтребители. \"Има изискване 2% БВП за армията, ако искаме в НАТО\", каза той и поясни, че преговорите за цената на 8-те F-16 от САЩ още не са приключили. каза той. Борисов отбеляза и „пълната подкрепа“, която е получило правителството от президента през последните дни. „Всичко, което правим, той го промотира съответно в Словения и в Санкт Петербург“, отбеляза премиерът и изтъкна изграждането на интерконекторите и магистралите. „Съжалявам, че върна закона за предварителното отчуждение, защото всичко това, което говоря, ако го няма този закон, няма да бъде построено, поне следващите 15-20 години. Но да речем, че някой го е подвел“, добави премиерът. Службите направиха всичко, каквото трябваше по този въпрос'', отговори Борисов на въпрос относно случая със заловения 16-годишен ученик от Пловдив, заподозрян, че е подготвял атентат. В района на гара Белозем министър-председателят Бойко Борисов направи оглед на извършените строителни дейности в отсечката Скутаре-Оризово. Тя е част от проекта „Рехабилитация на железопътната линия Пловдив-Бургас, фаза2“. В този участък са напълно подновени 28 км. жп линии. Изградени са шумозащитни и предпазни стени в гара Маноле и Белозем и едно пешеходно пресичане с осигурен достъп за лица с намалена подвижност. Контактната мрежа е изцяло нова.", "date": "2019.06.11", "title": "Борисов инспектира жп отсечки, качи се и на влака (ОБЗОР)"}
{"url": "https://www.monitor.bg:443/bg/a/view/cska-predstavi-irlandeca-greym-keri-167668", "text": "ЦСКА се подсили с още едно попълнение в предни позиции. От днес част от клуба е ирландецът Греъм Кери, който парафира 2-годишен договор с \"червените\". Офанзивният полузащитник идва от английския \"Плимут\", където през изминалия сезон записа общо 49 мача, 6 гола и 13 асистенции. Веднага след успешно приключилите преговори, опитният футболист замина за лагера на тима в Тетевен и там ще се включи в следобедното занимание. Кери действа на позициите като плеймейкър и ляво крило. Той е юноша на \"Селтик\", но първите му успехи в мъжкия футбол идват с клубове, на които е преотстъпван в началото на кариерата си - става шампион с ирландския \"Бохемиънс\" (2009г) и печели Купата на лигата със шотландския \"Сейнт Мирън\" (2013г). Навършилият наскоро 30 години играч е обличал още екипите на \"Хъдърсфийлд\" и \"Рос Каунти\", преди да акостира в \"Плимут\". В рамките на последните 4 сезона за този клуб, футболистът има впечатляващия актив от 197 срещи във всички надпревари, в които е вкарал 49 попадения и е изработил с пасове и центрирания други 58.", "date": "2019.06.11", "title": "ЦСКА представи ирландецa Греъм Кери"}
{"url": "https://www.monitor.bg:443/bg/a/view/zatvarjat-chast-ot-rakovski-zaradi-propadane-na-asfalt-167655", "text": "Част от столичната улица „Г.С. Раковски“ ще бъде затворена до 14 юни заради пропадане на пътното платно, съобщиха от Столичната община. Улицата ще бъде блокирана в отсечката между улиците „Московска“ и „Врабча“. Причината за пропадането на пътното платно е ВиК авария. Екипи на „Софийска вода“ вече работят по отстраняване на аварията. До възстановяване на движението по “Раковски“, тролейбусите по линия №9 ще се движат по бул. „Васил Левски“.", "date": "2019.06.11", "title": "Затварят част от „Раковски“ заради пропадане на асфалт"}
{"url": "https://www.monitor.bg:443/bg/a/view/6-mln-lv-globi-otnesli-remontirashtite-sofija-167651", "text": "Почти 6 млн. лв. глоби е наложила Столичната община на фирми извършващи текущи ремонти в града. Това обяви кметът на София Йорданка Фандъкова пред БНТ. „Налагала съм най-големите санкции в държавата и няма чадър за никоя фирма, която не работи добре“, обяви тя. Кметът припомни, че са налагани глоби от 600 хил. за трамвайния път по „България“, над 600 хил. за ремонта на парка около НДК, 350 хил. и прекратяване на договора за основния ремонт на бул. „Шипченски проход“. Фандъкова коментира и наложените санкции за ремонта на „Граф Игнатиев“, последната е от понеделник, когато фирмата изпълнител „Джи Пи Груп“ беше санкционирана с 280 хил. лв. заради надигане на релсовия път. Така общият размер на глобите за реконструкцията на „Графа“ надхвърлят 500 хил. лв., уточни кметът. От „Джи Пи Груп“ обаче обявиха, че не приемат решението, защото надигането на настилката се дължи „на недостатъците на проекта, не на изпълнението“. „Обектът е приет на 18 декември, затова твърдението, че 10 дни след приключването на ремонта са се появили дефекти, не е вярно. Като изпълнител сме част от процес, който включва проектиране и избор на материал. В качеството си на изпълнител сме длъжни да изпълним зададения ни проект и го направихме“, обявиха от компанията.  Относно новия устройствен план на Борисовата градина и темата със стадиона на ЦСКА „Българска армия“ Фандъкова прикани „червените“ да представят плановете си за съоръжението, но сподели, че няма да допусне разширяване на стадиона. „Няма да допуснем разширяване на двата стадиона в Борисовата градина, категорични сме“, обяви кметицата.", "date": "2019.06.11", "title": "6 млн. лв. глоби отнесли фирми, ремонтиращи София"}
{"url": "https://www.monitor.bg:443/bg/a/view/hubchev-skysa-sinite-ot-tichane-167652", "text": "Петър Хубчев подкара левскарите още от първия си ден в клуба и подложи „сините“ футболисти на тежки физически натоварвания на лагера в Добринище. Вчера тимът проведе интензивни занимания, като за сутрешната сесия треньорският щаб бе заложил изцяло на бегови упражнения. Тренировката се проведе на хълмиста местност над хотел „Русковец“, където е отседнал отборът, а в натоварванията се включиха всички налични на Петър Хубчев футболисти, като само вратарите Николай Кръстев и Петър Иванов се подготвяха отделно от останалите. Хубчев и неговите помощници се славят с това, че залагат изключително много на физическата подготовка и искат да използват максимално ползотворно малкото време за подготовка до официалните мачове в началото на месец юли. В същото време под пара е и скаутското звено на „Герена“, което трябва да осигури спешно нови попълнения за селекцията на Хубчев. „Сините“ работят усилено по привличането на трима от талантите на „Септември“ Асен Чандъров, Иван Тилев и Здравко Димитров, а в близките дни се очаква да бъде постигнато разбирателство и с бранителя на „Ботев“ (Пловдив) Кристиан Димитров. На този етап Божидар Краев е много далеч от завръщане в „Левски“, като нападателят възнамерява да положи всички усилия, за да се наложи в датския „Митдиланд“.", "date": "2019.06.11", "title": "Хубчев скъса „сините“ от тичане"}
{"url": "https://www.monitor.bg:443/bg/a/view/pojat-decata-sys-smuti-dva-pyti-sedmichno-167658", "text": "На децата в детските градини и забавачките от предучилищната възраст ще бъде сервиран нектар (смути) поне два пъти седмично. Това предвижда проект на Наредбта за здравословното хранене на децата на възраст от 3 до 7 години, която вече е публикувана за обществено обсъждане. Целта е да бъде осигурено здравословно, адекватно и пълноценно хранене на малчуганите в детски заведения чрез въвеждане на изискванията и референтните стойности за прием на хранителни вещества и енергия съобразно възрастта им, се посочва в мотивите. Поне по три различни вида плодове и зеленчуци трябва да присъстват в менюто на децата пет дни в седмицата, докато са на детска градина. В плодовите салата пък не бива да има добавена захар или подсладител. в нея може да има най-много сметана. Въвеждат се и нови изисквания към консервираните зеленчуци, с които ще се приготвят ястията на малчуганите през зимата. В тях не бива да има консерванти, стабилизатори и оцветители. Това важи и за мармаладите, конфитюрите и желетата. Допуска се и предлагането на нов асортимент – подсладено пюре от кестени. Според проектонаредбата те трябва да са екстра качество, за да бъдат допуснати на трепазата на децата в детските градини и забавачките. Занапред във всекидневното меню задължително трябва да има най-малко 350 г кисело или прясно мляко под формата на пряка консумация или като съставка в други храни. Освен това се въвежда изискване всеки ден на децата да се дават най-малко 35 г сирене със съдържание на сол до 3,5% или кашкавал със сол до 3 процента. Айранът, който децата сега пият обикновено на следобедна закуска, вече ще бъде без сол. Освен това, млякото трябва да бъде само краве, като то трябва да е с масленост 3 – 3,6 на сто, като два дни седмично се включва кисело мляко с 2% мазнини или прясно мляко с 1,5% мазнини. Забранява се предлагането на подсладени млека с плодови аромати освен, когато в тях лелката не е добавила екстра качество конфитюр, какао, овесени ядки или мед. Пилешкото ще се поднася на хлапетата без кожата. Телешкото и свинското пък задължително трябва да са без тлъстини, сухожилия и кости, а каймата да не е тлъста.", "date": "2019.06.11", "title": "Сервират на децата смути два пъти седмично"}
{"url": "https://www.monitor.bg:443/bg/a/view/cvetan-sokolov-podsilva-nacionalnija-tim-vyv-varna-167657", "text": "Голямата звезда на националния ни волейболен отбор Цветан Соколов ще подсили тима за домакинския турнир от Лигата на нациите във Варна. От петък до неделя в зала „Конгресна“ на ДКС нашите посрещат съставите на Австралия, Япония и Италия. Освен него към тима се присъединиха и Теодор Тодоров, Владислав Иванов и Мартин Атанасов, които пропуснаха досегашните две надпревари. Соколов бе извън терените цялото минало лято заради операция на коляното и сега се завръща мотивиран за успехи след изключително силния си сезон на клубно ниво. Преди месец той спечели Шампионската лига с \"Кучине Лубе\" (Чивитанова), след като детронира бъдещия си отбор и доминатор в лигата през последните 4 г. \"Зенит\" (Казан), ставайки и най-резултатен във финала. Малко преди това Соколов спечели и шампионската титла на Италия. Сега селекционерът Силвано Пранди включи Цецо на мястото на Велизар Чернокожев, който игра в Мендоса (Арж) и Нинбо (Кит). Мартин Атанасов заменя Валентин Братоев, Владислав Иванов се завръща в състава вместо Мартин Иванов, а Теодор Тодоров сменя пълния дебютант Николай Колев. Готов за мачовете във Варна ще бъде и посрещачът Тодор Скримов, който изкълчи глезен в първия двубоя на нашите в Китай и не игра до края. Селекционерът Пранди обяви при завръщането си от Китай, че се надява още във Варна тимът ни да покаже различно лице. \"Ако трябва да съм честен, в мачовете в Аржентина и Китай се представихме доста неубедително, дори зле в някои от тях. Това го отдавам в голяма степен на тежкото пътуване, което имахме, което беше свързано с голям престой във въздуха и голяма часова разлика, която трябваше да преодолеем, коментира италианският специалист. - Със сигурност на турнира във Варна ще имаме малко по-друго лице. Ще излезем по-категорични в срещите. Мисля, че ще се види напредък в тези мачове. Смятам, че този отбор може да играе на високо ниво, но ни е необходимо още малко време“. След втория уикенд петима български национали са в топ 10 на индивидуалните класации на Лигата на нациите. Диагоналът Николай Учиков е 7-и сред реализатори с общо 84 точки (4 блока и 1 ас). При блокировачите Светослав Гоцев е 4-и с 14 успешни блока или средно с 0,61 на гейм. Георги Сеганов е 10-и при разпределителите със средно 3,04 перфектни подавания на гейм. При посрещачите Розалин Пенчев също е 4-и с 31,76% перфектно посрещане, а Тодор Скримов пък е 9-и с 24,44%.", "date": "2019.06.11", "title": "Цветан Соколов подсилва националния тим във Варна"}
{"url": "https://www.monitor.bg:443/bg/a/view/ornela-muti-pryska-seksapil-v-sofija-167654", "text": "Синонимът за сексапил на Ботуша - Орнела Мути пристига в София като специален гост на четвъртия Фестивал на италианското кино. Той ще се проведе в кино \"Люмиер\" Лидл\" от 17 до 21 юни, съобщиха организаторите от Италианската търговска камара в България и НДК. Сред специалните гости на тазгодишното издание е и режисьорът и актьор Джанкарло Джанини. Живата легенда на италианското кино и театър има номинация за \"Оскар\" за \"Паскуалино седемте красавици\" (1975), награда за най-добър актьор на фестивала в Кан за \"Филм за любовта и анархията\" (1973) и е петкратен носител на приза \"Давид на Донатело\". Девет кинотворби ще представят постижения в различни сфери на една от най-живописните области в Италия - област Пулия. Комедията \"Измамно богати\" (Ricchi di fantasia) с участието на Серджио Кастелито и Сабрина Ферили ще даде старт на фестивала. Сред заглавията са още мюзикълът \"Разходка под слънцето\", \"Двама дребни италианци\", \"Неудобна комедия\", \"Агенция за лъжи\", \"Сходна съдба\", \"Руди Валентино\" и \"Лесен живот\".", "date": "2019.06.11", "title": "Орнела Мути пръска сексапил в София"}
{"url": "https://www.monitor.bg:443/bg/a/view/konyr-bradyrs-stjagat-izlojba-na-oborishte-5-167660", "text": "Прочутите Connor Brothers откриват лично самостоятелната си изложба в столичната галерия „Оборище 5“ от 19 ч. в четвъртък, 13 юни. Световноизвестният творчески тандем е сред водещите имена в съвременното британско изобразително изкуство. Селекцията за настоящата експозиция от най-нови творби е направена специално за представянето на Конър Брадърс в София и това ще бъде водещата изложба в галерията за пролетно-летния сезон. В нея ще бъдат включени и други видни автори от британската арт панорама, сред които Деймиън Хърст, Марк Куин и сър Питър Блейк.  Братята Конър се вдъхновяват от стила на кориците на някогашните любовни романи със задължителен хепиенд и го преработват с ирония, „коментирайки“ в творбите си нереалистичните очаквания към любовните връзки, обсесиите на модерното консуматорско общество, обсебено от култа към парите, известността, външната красота, секса. Артистичното дуо, състоящо се от художниците Майк Снели и Джеймс Голдинг, които впрочем изобщо не са братя, се налагат в световен мащаб със сатиричната си интерпретация на старите романтични рисунки и циничния възглед за днешната култура. Кои са Конър Брадърс? Първоначално те излизат на арт сцената, представяйки се за близнаци от САЩ – Франклин и Брендън, възпитани в общността на псевдохристиянски култ в Америка, наречен „Семейството“, чийто лидер Дейвид Берг проповядвал и практикувал фанатична и извратена форма на християнството. На 16 години те избягали в Ню Йорк и започнали да създават заедно творбите си, напомнящи за комиксите и попарта. Работите им достигат рекордни продажби в Лондон, Лос Анджелис, Сидни... През октомври 2014 г. творците признават, че тази история е пълна мистификация и зад артистичния псевдоним Конър Брадърс всъщност стоят арт дилърите Майк Снели и Джеймс Голдинг. Разкриването на тяхната самоличност води до още по-голям ръст в продажбите и техните произведения се продават не по-зле от тези на легенди като Банкси и Деймиън Хърст в търговете за изкуство на „Кристис“ и „Бонамс“. Неотдавна принц Хари и съпругата му Меган Маркъл купиха картина на Конър Брадърс за 7000 паунда, за да я връчат като сватбен подарък за женитбата на актьора Идрис Елба. Творбата в стила на 50-те изобразява красива жена с надпис: Защо да се вписвате, когато сте родени да се откроявате?“. В края на март тази година Конър Брадърс представиха чрез Музея за история на София изложбата „Внимавай на какъв се преструваш“ в галерийното пространство при Триъгълната кула на Сердика.  ", "date": "2019.06.11", "title": "Конър Брадърс стягат изложба на „Оборище 5“"}
{"url": "https://www.monitor.bg:443/bg/a/view/ispanija-bez-greshka-v-kvalifikaciite-syrbija-se-revanshira-167661", "text": "Испания срази гостуващия тим на Швеция с класиката 3:0 в мач от група F на квалификациите за Евро 2020 и дръпна сериозно на върха в класирането. Головете бяха дело на Серхио Рамос (64-д), Алваро Мората (85-д) и Микел Оярсабал (87). Така воденият от Луис Енрике тим продължава да е лидер с пълен актив от 12 точки, докато шведите имат 7 точки на третото място. В другите мачове от групата Румъния разби като гост Малта с 4:0 и също събра 7 точки (Кешеру започна титуляр и остана на терена до 65-ата минута), а Норвегия записа безпроблемно 2:0 срещу Фарьорските острови. В група В Сърбия се реваншира за унизителната загуба в Украйна (0:5) преди няколко дни и разби у дома Литва с 4:1. Така западните ни съседи записаха първа победа в групата и са трети с 4 точки. В същото време лидерът Украйна надви гостуващия Люксембург само с 1:0 и е лидер с 10 точки. Без изненади бяха и мачовете в група D, в която Дания размаза у дома Грузия с 5:1 и спечели първа победа. След успеха „Червения динамит“ е втори в класирането, а лидер е Ейре, който записа рутинно 2:0 срещу Гибралтар и води с 10 точки. В група G и трите мача се превърнаха в голова фиеста. Фаворитът Полша разби у дома Израел с 4:0, като двата тима заемат първото и второто място съответно с 12 и 7 точки. На трето място излезе Австрия след убедителното 4:1 като гост на Северна Македония, а първа победа в групата взе Словения – 5:0 срещу Латвия.", "date": "2019.06.11", "title": "Испания без грешка в квалификациите, Сърбия се реваншира"}
{"url": "https://www.monitor.bg:443/bg/a/view/45-dyrjavi-v-sreshta-na-pogledi-na-mosta-na-vlubenite-167659", "text": "Изложбата „Среща на погледи“ дава старт на Шестия световен конгрес на информационните агенции, който ще се проведе на 13 и 14 юни в София. Фотографии от 45 държави краси Моста на влюбените в столицата, като откриването на експозицията се проведе този вторник. Двете тематични посоки, които бяха дадени на агенциите, участващи в изложбата, са „21 век – религиите са живи” и „Изкуството ще спаси света“. Резултатът е пъстра мултикултурна картина, която изненадва не с разликите, а с приликите. Въпреки че по подразбиране фотографиите са журналистически, те се открояват с тяхното философско послание, гравитиращо около идеята, че независимо къде и как живее, независимо дали е жертва на недоимък или се радва на охолство, човекът е движен от едни и същи мотиви и стремежи. Темата на Шестия световен конгрес на информационните агенции е „Бъдещето на новините”.", "date": "2019.06.11", "title": "45 държави в „Среща на погледи“  на Моста на влюбените"}
{"url": "https://www.monitor.bg:443/bg/a/view/marija-ilieva-trenira-za-turne-sys-sina-si-167640", "text": "След финала на „Като две капки вода“, където взе почетното сребро, Мария Илиева не намалява оборотите и вече тренира за лятното си турне. Поп дивата публикува в социалните мрежи снимка по спортен екип със сина си Александър, а от написаното става ясно, че освен от личен инструктор тренировките на певицата се водят и от невръстния малчуган. „Александър се старае да ме държи във форма и след тренировка със Симеон Миланов? пошегува се певицата. С най-доброто от репертоара си, която в края на миналата година Мария събра в албума „Всичко – най-доброто от Мария Илиева“, тя ще обиколи големите градове през топлите месеци. За сега е обявила четири дати. На 9 юли ще излезе на сцената на Античния театър в Пловдив, на 14-ти в Летния театър в Бургас, а на 16-ти във Варна. Илиева ще сложи финалната точка на обиколката с голям концерт на 22 октомври в зала 1 на НДК в София, като междувременно може да обяви още дати за лятото. Билетите за шоуто й на открито варират между 20 и 50 лв, а за спектакъла в столицата певицата е обявила и пропуски от по висок клас – до 70 лв.", "date": "2019.06.11", "title": "Мария Илиева тренира за турне със сина си"}
{"url": "https://www.monitor.bg:443/bg/a/view/zadyrjaha-mnim-lekar-167641", "text": "48-годишен старозагорец за пореден път попадна в ареста по обвинение, че практикува лекарска професия, без да притежава необходимото образование и да е положил съответните изпити. Евгений Коцев учил преди 20 години за няколко месеца в Петербург медицина и след това продължил в колеж за медицински специалисти. Той бил закопчан от полицаите в помещение на улица „Ивайло“ в  ромския квартал „Лозенец“ след сигнал,че се изживява в качеството на джипи. За тази негова незаконна дейност имало данни, че е развивана за продължителен период от време: от септември м.г. до към 3 юни, като престъплението е извършено в условията на повторност. В хода на образуваното досъдебно производство  е установено, че Коцев има диплома за висше образование като медицински специалист, но не работи като такъв, а в същото време приема в един гараж болни, предписва и назначава лечение и издава съответните документи: основно рецепти. Менте-доктор Коцев е познат на криминалистите още отпреди 10 години, на няколко пъти е заставал пред  Темида и дори изтърпя ефективна присъда по дело за фалшиви ТЕЛК-решения Според криминалистите Евгений е паталогичен случай на измамник, за съжаление в средите на ромската общност  е припознат едва ли не като докторско светило. Самият той нееднократно е заявявал , че се чувства призван да работи като лекар, защото това било в…кръвта му. „Разберете, медицината е в кръвта ми, аз и в ада ще вляза, но лекар рано или късно ще стана, въпреки че времето тече… Съжалявам за това, което направих, но пак повтарям, към него ме подтикна желанието да помагам на хората!”,изповядва веруюто си пред тв камерите мургавелкото след поредното излизане на свобода преди години.Месеци преди да бъде задържан Коцев се изживяваше като защитник правата на ромите в социалните мрежи, дори събираше подкрепа за серия от подписки за всевъзможни псевдокаузи, за известно време беше сред горещите застъпници на обединение „Демократична България“. В квартал „Лозенец“ коментират, че „доктор Евгений“ е за чудо и приказ, работел без отказ, вземал кой колкото му даде, посред нощ ставал , за да отиде при пациентите си, никого не връщал… В профила си във Фейсбук се представя като …медицинска сестра в МЦ „Св. Николай“-Слънчев бряг, представил е страничка от дипломата си като бакалавър в Медицинския университет , филиал Враца  и дори е публикувал документи от Комисията за защита от дискриминацията по дело срещу министъра на отбраната Красимир Каракачанов за негово телевизионно интервю от януари т.г.От медицинския център категорично отричат да са назначавали Коцев, който наистина бил им изпратил свое сиви и кандидатствал за медицинска сестра. Състав на районния съд в Града на липите  е преценил, че от събраните по делото доказателства може да се направи обосновано предположение, че Евгений Коцев е извършил престъплението, за което е привлечен като обвиняем и съществува реална опасност да се укрие или да извърши друго престъпление.Взетата спрямо него постоянна мярка за неотклонение може да се обжалва и протестира пред Окръжен съд –Стара Загора, но служебният му защитник отказа коментар за бъдещите си действия по казуса.", "date": "2019.06.11", "title": "Задържаха менте лекар"}
{"url": "https://www.monitor.bg:443/bg/a/view/amazon-stana-naj-skypata-marka-167653", "text": "Американският гигант в търговията онлайн Amazon изпревари технологичните компании Google и Apple и оглави класацията за най-могъщите световни марки с оценка на бранда си от 315 млрд. долара. Това сочат обявените днес резултати от изследване на консултантската група Kantar. Според годишното изследване, наречено БрандЗед, групата, основана от Джеф Безос, е увеличила стойността на марката си с 52 на сто. Kantar и неговият собственик, британският гигант в сектора на връзките с обществеността WPP подчертават в комюникето, че Amazon е увеличил стойността на марката си благодарение на \"интелигентни придобивания, отлично обслужване на потребителя и способността да изпреварва конкурентите си, предлагайки богата екосистема на продукти и услуги\". Amazon се изкачи от трето на първо място, изпреварвайки миналогодишния лидер Google, който сега е слязъл на трета позиция и марката му е оценена на 309 млрд. долара. Google е изпреварен и от Apple, който запазва второто си място с 309,5 млрд. долара. След лидерите в класацията се нареждат: Microsoft, компанията специализирана в плащанията Visa, социалната мрежа Facebook и китайският гигант в търговията онлайн Alibaba. Авторите на изследването подчертават, че класацията, която включва 100-те най-високо оценени световни марки, обхваща секторите на технологиите, финансите и търговията - области, които се носят на вълната на развитието на дейностите в интернет.", "date": "2019.06.11", "title": "Amazon стана най-скъпата марка"}
{"url": "https://www.monitor.bg:443/bg/a/view/jylt-kod-za-valeji-i-buri-v-osem-oblasti-167645", "text": "Жълт код е обявен за 8 области за днес заради очаквани интензивни валежи и гръмотевични бури. Кодът е в сила за областите Видин, Монтана, Враца, Плевен, Ловеч, Габрово, Велико Търново и Търговище. Очакваните количества в областите с жълт код е 20-25 л/кв.м, на места и повече. По-късно през деня валежите ще се преместват на запад и северозапад, значителни количества се очакват в районите на Ябланица, Угърчин и Тетевен. Следобед валежи ще има в районите на Западна и части от Северна и Южна България. Очакват се гръмотевични бури и по-интензивни валежи около Враца, Монтана, Берковица, Чипровци. В късните следобедни часове бури ще има отново в Централна и Източна България, по-обилни ще са валежите около Велико Търново, Разград, Шумен, Свищов. Вечерта бурите ще се изместят на юг и валежи се очакват в Сливенско, Карнобат и района на Елхово.", "date": "2019.06.11", "title": "Жълт код за валежи и бури в осем области "}
{"url": "https://www.monitor.bg:443/bg/a/view/16-dushi-se-natroviha-s-kufteta-po-vreme-na-godej-167648", "text": "16 души са с хранително натравяне след консумация на месни продукти в село Склаве, община Сандански. Това съобщи д-р Веселка Мончева, директор на Дирекция „Надзор на заразните болести“ към Регионална здравна инспекция (РЗИ)-Благоевград. Част от пострадалите са деца. По думите й са взети всички необходими мерки и проби от страна на инспекторите. В понеделник е подаден сигнал на тел. 112 за оплаквания на жители на селото от ромски произход. Всички те са консумирали кюфтетата на годеж в селото в неделя. Някои от тях са яли от кюфтетата и в понеделник сутрин. 11 са деца и са настанени във филиала на болница „Югозападна“ в Петрич, а възрастните в инфекциозното отделение на МБАЛ-Благоевград, информира БГНЕС. Сред натровените има и бременна жена. Всички хоспитализирани са с повръщане и стомашно неразположение, след като храната е съхранявана неправилно предвид топлото време. Вчера служители на РЗИ-Благоевград, бяха изпратени по спешност да проверят дома, в който е организиран годежът, на който са присъствали 50-ина гости, за които са приготвени 600 кюфтета, закупени от Сандански.  Взети са секрети от натровените, както и проби от храната, която са консумирали. Резултатите ще станат ясни след няколко дни.", "date": "2019.06.11", "title": "16 души се натровиха с кюфтета по време на годеж "}
{"url": "https://www.monitor.bg:443/bg/a/view/petyr-haralampiev-izliza-ot-aresta-sreshtu-garancija-ot-100-000-lv-167650", "text": "Апелативният специализиран съд освободи от ареста председателя на Държавната агенция за българите в чужбина Петър Харалампиев. След като за пръв път от седем месеца след задържането си той поиска по-лека мярка за неотклонение, първата съдебна инстанция не се съгласи с доводите на адвокатите му и го остави в ареста. Харалампиев обаче обжалва решението и апелативните магистрати днес го пуснаха под гаранция от 100 000 лв. На въпрос дали ще бъде внесена гаранцията, адвокатът на Харалампиев Николай Кокинов заяви, че близките на клиента му ще събират пари от познати и роднини и ще внесат сумата.   Основният мотив на съда е, че той задържан от 7 месеца и 10 дни, което се доближава до максималния 8 - месечен срок задържане, предвиден от закона преди внасяне на обвинителния акт.  От прокуратурата многократно заявиха, че имат готовност да внесат делото в съда до 29 юни, когато изтича този срок. Решението на съда е окончателно и не подлежи на протест и обжалване. Ръководството на Агенцията за българите в чужбина беше задържано в края на октомври миналата година. При спецакцията на прокуратурата и МВР тогава бяха задържани над 20 души, от които с обвинения по-късно се оказаха само четирима - председателят Харалампиев, главният секретар Красимир Томов и още двама души, които по-рано бяха освободени от ареста.", "date": "2019.06.11", "title": "Петър Харалампиев излиза от ареста срещу гаранция от 100 000 лв. "}
{"url": "https://www.monitor.bg:443/bg/a/view/ryst-v-izkupnata-cena-na-chereshite-v-kustendilsko-167643", "text": "1 лв. е изкупната цена за кг. череши в Кюстендилско, обявиха местни производители. Към момента на пунктовете в общината, които вече са 54, се изкупуват основно руйни череши. „За първа година цената достига до 1 лв. Ранните череши се изкупуваха по 60 ст., а през миналата година в разгара на кампанията най-хубавите плодове се купуваха по 80 ст. за кг.“, коментира местен изкупвач. Масово в Кюстендилско черешите се изкупуват за италианска фирма, като изискването е те да не бъдат напълно узрели и да са с диаметър 17-18 мм. „Когато черешата не е напълно узряла е по-лесна за обработка. Самите плодове нямат голяма трайност и в момента това е изискването. След седмица не се знае какво ще бъде“, твърди друг изкупвач на плодове. Малцина успяха да изкарат пари от продажбата на ранните сортове череши. Въпреки, че по пазари и тържища те достигнаха до цена от 2.50 лв. за кг., на пунктовете ги взимаха по 60 ст. и то не всички плодове. „Част от хората си ги сложиха за ракия. Ранните сортове не са сред най-отглежданите в региона. Как човек да ги даде по 60 ст., като само берачите искат по 40 ст. за кг. Дано сега новата цена да се задържи по-дълго време, за да хората да имат възвръщаемост на разходите. Дъждовете в момента се оказаха пагубно за продукцията. Голяма част от плодовете са напукани“, твърди 54-годишен земеделски производител. По данни от Общинската администрация в 24 села в Кюстендилско се изкупуват череши. Отново те се приемат само срещу представен документ за собственост. Отделно от това при наемане на берачи собствениците или ползвателите на черешови насаждения ще трябва да осигуряват непрекъснато техен представител, който да ги придвижва от и до изходния пункт в началото и края на работния ден. В началото на този месец започна и засилена охрана по черешовите масиви в региона. Плодовете се охраняват от полицаи, военни и жандармерия.", "date": "2019.06.11", "title": "Изкупната цена на черешите в Кюстендилско тръгна нагоре"}
{"url": "https://www.monitor.bg:443/bg/a/view/v-rusija-spipaha-kontrabandist-s-4100-kostenurki-167644", "text": "Руски митничари спипаха контрабандист, който се опитал да внесе в страната 4100 живи костенурки. Влечугите били поместени в 24 чувала, като по документи мъжът представил живата стока за седем тона прясно зеле. Нарушителят бил задържан на митницата в Оренбургска област на границата с Казахстан. Контрабандните костенурки се оценяват на 5 млн. рубли или около 68 000 евро. Според данните на митничарите, мъжът не предоставил документи, разрешаващи вноса на животинките, и затова те били иззети и върнати в естествената им среда на местообитание. Образувано е наказателно дело за контрабанда със „стратегически важни ресурси на фауната“. По-рано митничари станаха свидетели на друго куриозно нарушение. В Тайланд бе задържан руски гражданин, който собственоръчно с химикалка поправил в паспорта срока на действие на визата си, която изтекла три дни преди това.", "date": "2019.06.11", "title": "В Русия: спипаха контрабандист с 4100 костенурки "}
{"url": "https://www.monitor.bg:443/bg/a/view/boneva-se-nadyhala-za-kvotata-sys-svoi-finali-167642", "text": "Антоанета Бонева призна, че се е надъхала за бронза от Световната купа по спортна стрелба в Мюнхен, гледайки свои финали от различни надпревари. Преди две седмици в Германия освен медала, тя извоюва и олимпийска квота за Токио 2020 на 25 м спортен пистолет. „Година и половина не бях стъпвала на състезание заради втората си бременност и след раждането ми беше много по-трудно да се върна в сравнение с първия път. Бях загубила увереност, че мога отново да постигам това, което преди съм постигала. Затова преди Мюнхен се нахъсах, като изгледах финалите си, за да бъда отново там“, разказа 33-годишната Бонева, която роди второто си дете в началото на 2018 г. Треньорът й Христо Маринов не скри, че след спечелването на квотата вече ще могат да се подготвят спокойно за Токио, като без притеснение ще пропуснат и турнира в далечно Рио, за който трябват доста средства. Наставникът се надява Антоанета да защити, а защо не и да подобри сребърния си медал от Европейските игри в Баку през 2015 на предстоящото след седмица второ издание на форума в Минск. Там България ще бъде представена от още четирима стрелци – Мария Гроздева, Самуил Донков, Антон Ризов и Стоян Пушков.", "date": "2019.06.11", "title": "Бонева се надъхала за квотата със свои финали"}
{"url": "https://www.monitor.bg:443/bg/a/view/simfonichnijat-orkestyr-na-sa-sht-shte-sviri-v-hiroshima-167638", "text": "Националният симфоничен оркестър на САЩ ще гастролира през пролетта на 2020 година в Хирошима, за пръв път след края на Втората световна война, предадоха световните медии. Музикалният колектив под диригентството на италианския маестро Джанандреа Нозеда ще предприеме през месец март голямо концертно турне в Япония и Китай. Официално потвърдени вече са 9 спектакъла пред публиката на Пекин, Шанхай, Токио, Хирошима, Фукуи и други градове. Националният симфоничен оркестър включва в репертоара си за азиатското турне \"Недовършената симфония\" на Шуберт по молба на концертната зала в Хирошима. През последните над 70 години нито един американски оркестър не е бил канен да свири в този град. В Япония музикантите ще изпълнят Симфония щ9 на Дворжак и Симфония щ5 на Малер.", "date": "2019.06.11", "title": "Симфоничният оркестър на САЩ ще свири в Хирошима"}
{"url": "https://www.monitor.bg:443/bg/a/view/borisov-inspektira-jp-gara-pazardjik-kachi-se-na-vlak-167632", "text": "Премиерът Бойко Борисов направи оглед на приемното здание на гара Пазарджик. Тя е финансирана по Оперативна програма „Транспорт“ на стойност 3,63 млн. лв., от които 3,085 млн. лв. са от ЕС. Гара Пазарджик е завършена за 9 месеца в периода януари-септември 2014 г. Преди началото на проекта през гарата са минавали 231 000 пътници годишно. След модернизацията на гарата и на жп отсечката Септември-Пловдив броят на пътниците е нараснал на 260 000 души.От гара Пазарджик премиерът Борисов се качи на влак, с който ще премине по трасе за скоростно движение, изградено по европейските стандарти за проектиране на скоростни линии за пътнически превози.", "date": "2019.06.11", "title": "Борисов инспектира жп гара Пазарджик, качи се на влак"}
{"url": "https://www.monitor.bg:443/bg/a/view/podzemni-kontejneri-za-smet-postavjat-v-blagoevgrad-167629", "text": "  От тази седмица в Благоевград започва поставянето на първите подземни контейнери за битов отпадък.  Първите 8 броя ще бъдат монтирани в района на площад „Македония“. Три от тях ще бъдат разположени в пространството между сградата на Камерна опера и  Минералната баня, други три ще бъдат монтирани при ул. „Гьорче Петров“ под НАП, а два при паркинга под площад „Македония“.  Контейнерите са с опция за комбинирано повдигане на капака - за ръчен и крачен контрол.    Постепенно Община Благоевград ще поставя подобни съдове за смет и на други места в централна градска част, както и в кварталите. Подземните контейнери имат редица предимства пред стандартните такива. Те разполагат с качествени гумени уплътнители, които не позволяват разнасянето на неприятна миризма във въздуха. Температурата под земята е по-ниска от тази на повърхността през лятото и е постоянна, което гарантира по-бавното загниване на отпадъците. Освен това досегът на неоторизирани лица до контейнерите е ограничен. Друго предимство е по-голямата вместимост на съдовете, както и лесно и бързо обслужване, и поддържане.      Община Благоевград апелира за опазване на общинското имущество. При забелязване на нередности може да бъде сигнализирано на тел. 112, в делнични дни на 073/88 44 34, както и на дежурният телефон 073/88 44 06.", "date": "2019.06.11", "title": "   Подземни контейнери за смет поставят в Благоевград"}
{"url": "https://www.monitor.bg:443/bg/a/view/nad-50-ot-bylgarite-predpochitat-da-plashtat-s-karta-167637", "text": "Над 50% от българите предпочитат да плащат с карта. Това показва проучване на А1 България относно нагласите на обществото във връзка с ползването на банкова карта. Резултатите от проведената анкета сочат, че 67% от хората пазаруват в магазини за хранителни стоки с карта, а пазаруващите онлайн са 54%. Като 51% от анкетираните плащат с карта в магазини за техника. Голяма част от картовите плащания са свързани с туристически услуги, като запазване на самолетни билети, нощувки в хотел и други. Немалък е и броят на плащанията с карта в заведенията за хранене. Проучването е проведено в периода 22 март – 17 май, чрез онлайн анкета на A1.bg. В изследването са взели участие 1 002 респондента. Резултатите от проучването показват още, че 43% от хората използват банковата си карта няколко пъти седмично. 55% използват дебитна карта, 33% имат и използват дебитна и кредитна карта и над 60% са ползвателите на безконтактни пластики. Като мотивация за разплащането с карта 33% от анкетираните посочват, че тя им дава сигурност. Същевременно, обаче, 18% от анкетираните посочват като недостатък на кредитните карти високите такси за обслужване, а 16% таксите за теглене от банкомат. С таксите при използване на кредитни карти са запознати цели 74% от респондентите, което показва повишен интерес към този тип продукти. За да отговори на нарастващата тенденция, А1 предлага кредитна карта на своите клиенти.   е международна, безконтактна кредитна карта MasterCard, която дава възможност за разплащане в интернет и теглене на пари от банкомат без такса в цял свят. Единственото условие за кандидатстване за А1 Кредитна карта е клиентът да има абонамент за мобилни или фиксирани услуги от А1. Притежанието на картата е напълно безплатно – без такса за издаване, без месечни и годишни такси за обслужване. В допълнение към това клиентите не дължат никакви такси при плащане на POS терминал. А1 Кредитна карта е с кредитен лимит до 3 000 лева, с фиксиран месечен лихвен процент от 1,48% и годишен процент на разходите (ГПР) в размер на 18.95%. Договорът за кредит е с неопределен срок, като самата пластика за А1 Кредитна карта е със срок на валидност 2 години от датата на издаването ѝ. Всички клиенти на А1, които сключат договор за А1 Кредитна карта в периода от 20.05.2019 г. до 30.06.2019 г., и чиято кредитна карта е активирана до 15.07.2019 г. ще могат да се възползват от специални промоционални условия - 0% лихва за първите 45 дни. „Броят на хората, използващи и плащащи активно с карта нараства с всеки изминал ден и това е съвсем логично. С А1 Кредитна карта предоставяме на нашите клиенти още една възможност за управление на средствата, без да се налага да плащат такси за обслужване, разплащане и теглене от банкомат не само на територията на България, но и в чужбина. Продуктът е лесно достъпен и се радва на много висок процент на одобрение, като същевременно предлага редица преференциални условия, сигурност и повече контрол над собствените финанси – неща, които са от изключителна важност в нашето динамично ежедневие“, сподели Яна Янкова, старши мениджър „Финансови услуги“ в А1 България. Процесът по кандидатстване за А1 кредитна карта е максимално улеснен с цел удобство на клиентите - изисква се посещение на магазин на компанията и попълване на заявление. След това клиентът получава обаждане за детайлите и финализиране на процеса.", "date": "2019.06.11", "title": "Над 50% от българите предпочитат да плащат с карта"}
{"url": "https://www.monitor.bg:443/bg/a/view/bez-strelbi-na-poligona-kraj-cryncha-v-pochivnite-dni-167633", "text": "Да бъде изготвен график за стрелбите на учебния полигон край пазарджишкото село Црънча се ангажира бригаден генерал Явор Матеев, командир на силите за специални операции и през почивните дни учения най-вероятно няма да се провеждат. Това стана ясно по време на срещата с кмета на община Пазарджик Тодор Попов, инициирана от градоначалника, след като жителите на трите села в района-Црънча, Дебращица и Паталеница недоволстват от взривовете и стрелбите на военните, които стряскат местните хора. По настояване на  Тодор Попов ген. Матеев се ангажира да бъде осигурена на местната общност по-голяма яснота за интензитета на взривяванията, концентрация на взривовете в определен период и по-голям период на почивка, както и график, съобразен с часовете за почивка и почивните дни. Като втора стъпка, кметът на Пазарджик определи поставянето на въпроса пред Министерство на отбраната за съществуването на полигона в този му вид и на това място.В отговор на исканията на Обществения съвет за създаване на пътна карта и поетапно извеждане на стрелковата дейност, генерал Матеев се съгласи да бъде формирана контактна група за обсъждане на полезни инициативи в интерес и на двете страни, както и подобряване на военно-гражданското сътрудничество в района. На срещата присъстваха и други представители на  „Силите за специални операции“, кметовете на селата Дебращица и Црънча, представители на Обществен съвет за развитие на с. Црънча и Фондация “Бъдеще за дневна Царина”.", "date": "2019.06.11", "title": "Без стрелби на полигона край Црънча в почивните дни"}
{"url": "https://www.monitor.bg:443/bg/a/view/ek-ni-preporychva-da-uskorim-cifrovizacijata-167639", "text": "България, Унгария, Румъния и Полша трябва да наваксат изоставането в цифровизацията на търговията. Това сочат данни, представени във вторник от Европейската комисия. Отчита се, че в ЕС бизнесът става все повече електронен, но цифровата търговия бележи слаб ръст. Най-добре в тази област се представят Ирландия, Холандия, Белгия и Дания, показват данните. Расте делът на дружествата, които използват социалните мрежи за подобряване на дейността си - от 15 на сто през 2013 г. до 21 на сто днес. Малките и средните дружества не повишават продажбите си онлайн в последните години и едва 17% се възползват от тази възможност, добавя комисията. За последните пет години се наблюдава повишение със седем процента в броя на гражданите, които използват интернет за общуване с администрацията. В ЕС 83 на сто от хората използват интернет поне веднъж седмично, но 11 на сто никога не са били онлайн. Най-чувствително повишение се наблюдава в броя на потребителите, които използват интернет за разговори или гледане на видео. Всеки трети трудоспособен гражданин на ЕС няма дори основни цифрови умения, показват данните. Същевременно се отбелязва, че повечето работни места днес предполагат поне основни цифрови познания. Отчита се, че постоянно нараства броят на домакинствата, свързани с високоскоростен интернет.", "date": "2019.06.11", "title": "ЕК ни препоръчва да ускорим цифровизацията"}
{"url": "https://www.monitor.bg:443/bg/a/view/ludogorec-se-priceli-v-grupite-na-shampionskata-liga-167634", "text": "Наставникът на „Лудогорец“ Стойчо Стоев разкри, че задачата пред разградчани за новия сезон в класиране за груповата фаза на Шампионската лига или в краен случай на Лига Европа. „Видя се през пролетта, че имаме нужда от освежаване. За да успеем в Европа, трябва да сме малко попроменени, ще ни бъде доста трудно. На мен включително. Имаме разговори с още няколко човека. Надявам се да се осъществят като трансфери“, сподели специалистът на официалния брифинг преди началото на предсезонната подготовка. „Няма как да съм спокоен. Предполагам, че и Гуардиола не е спокоен въпреки постиженията му. Всеки наставник има му. Надявам се с трансферите, които направихме и тези, които очакваме, отборът да има променена физиономия. „Лудогрец“ имаше нужда от промяна“, допълни Стоев, като уточни, че е отделил много време, за да проучи новите попълнения. Разградчани представиха официално Мавис Чибота и Дан Битон. „Битон го гледах лично на живо в Израел. Това, което видях ми се понрави. Исках да се убедя и  че на живо ще задоволи изискванията ми. Надявам се и двамата бързо да се Те имат нужните качества да развият отбора в позитивна светлина“, смята треньорът. Изпълнителният директор на клуба Ангел Петричев пък потвърди, че тимът ще изиграе четири контроли по време на подготвителния лагер в Австрия. Там шампионите ще срещнат „Триглав“ (Краня), „Карабах“, „Шахтьор“ (Донецк) и „Ботошани“. „Ще работим добре, за да подготвим отбора за предстоящото европейско участие”, сподели Петричев и разкри, че „орлите“ са стартирали сътрудничество с „Евертън“. „От 2 месеца работим с техен екип по отношение на връзка с феновете. Искаме да се учим от най-добрите”, уточни още босът на „Лудогорец“.", "date": "2019.06.11", "title": "„Лудогорец“ се прицели в групите на Шампионската лига"}
{"url": "https://www.monitor.bg:443/bg/a/view/kim-pokaza-bebe-4-snimka-167630", "text": "Риалити сензацията Ким Кардашиян за първи път показа четвъртата си рожба Псалм Уест, който се появи на бял свят преди месец. 38-годишната звезда, която често споделя снимки на децата си в социалните мрежи, се престраши да пусне кадър на новороденото. „Паслм Йе“, гласи текстът към фотографията. Преди дни фенове се изказаха негативно относно факта, че Ким брои над 1 милион долара годишно за бавачки. „В момента най-солено им излизат бавачките. Те имат персонал, който е на разположение 24/ 7. Когато пътуват, те взимат със себе си бавачка, за да се грижи за децата, ако те не могат. Освен това Това им струва между 50 и 100 000 долара на месец“, издаде наскоро анонимен източник, цитиран от Контактмюзик. Припомняме, че за новия член на семейството си красавицата и рапърът Кание Уест отново се довериха на сурогатна майка. Дни след като в дома на Кардашиян се появи малката Чикаго през миналия януари, стана ясно, че Ким води преговори за още едно дете от жената, дарила ги с момиченцето. Двойката възпитава още 5-годишната Норт и малкия Сейнт, който се роди през 2015 г.", "date": "2019.06.11", "title": "Ким показа бебе № 4 (СНИМКА)"}
{"url": "https://www.monitor.bg:443/bg/a/view/kyci-vapcarov-otpadna-ot-konkursa-za-direktor-na-bnt-167631", "text": "Съветът за електронни медии реши, че Кръстьо Вапцаров, които беше един от осемте кандидата за нов генерален директор на БНТ, няма право да участва в конкурса, поради разрез с правилата. Според позицията на СЕМ той е вписан като едноличен собственик на няколко дружества. \"Осем души подадоха документи за този конкурс. След сериозна и обстойна работа на комисията докладвам, че един от кандидатите - именно Кръстю Вапцаров, не може да участва в конкурса, защото са налице законови предпоставки за това. Комисията констатира несъответствие с изискването на чл.26, т.2 от ЗРТ, а именно, че при проверка в Търговския регистър е установено, че лицето е вписано като едноличен собственик и управител на няколко дружества\", заяви членът на медийния регулатор и председател на техническата комисия по проверка на документите на кандидатите Бетина Жотева. В конкурса за мястото остават да се борят Емил Кошлуков, Сашо Диков, Стоил Рошкев, Сашо Йовков, Никола Тодоров, Явор Симов и Радостлав Главчев. СЕМ ще избере генерален директор на БНТ на 5 юли.", "date": "2019.06.11", "title": "Къци Вапцаров отпадна от конкурса за директор на БНТ"}
{"url": "https://www.monitor.bg:443/bg/a/view/v-episkopskata-bazilika-nadpis-otpredi-19-veka-vyzhvaljava-golemec-ot-filipopol-167628", "text": "Фрагмент от голям почетен надпис на старогръцки за възхвала на големец от Филипопол от началото на втори век след Христа е открит почти случайно по време на дренаж на атриума на Епископската базилика в Пловдив. Целият текст, който е бил на 8 реда, не е запазен в наши дни. На открития къс не се чете името на човека, обект на писмените почести. На друг фрагмент от същия надпис има само част от буквата „К”, което навежда на мисълта, че големецът може би се е казвал Клавдий, предположи видният ни епиграф и преподавател в Софийския университет Николай Шаранков. Той е разчел и последно намерения фрагмент, в който се забелязва думата „театър”. „Това е част от голям почетен надпис, който вероятно е от времето на император Траян или император Адриан. Най-интересното в него е, че се споменава за първи път театъра на Филипопол, който ние познаваме, защото е запазен. Но досега нямахме надпис, в който театърът да е споменат и голям късмет, че точно думата „Театро” се вижда много добре на предпоследния ред”, каза Шаранков. По думите му надписът е бил за виден гражданин на Филипопол, който е бил почетен заради своята добродетелност и заради многобройните благодеяния, извършени към града. „От текста също се вижда, че този човек е осъществил и тържества в чест на всички богове и богини на града. За съжаление главната част, в която е било описано името и длъжностите, които е заемал, не е запазена. Но да се надяваме, че могат да се открият и още фрагменти от този надпис”, каза още Шаранков. Надписът е бил върху голям каменен блок, който вероятно е бил вграден в постамент на голяма статуя. „Това е най-ранният надпис, който е открит на този обект, защото имаме няколко фрагменти от по-късни надписи, които са от 3-ти век след Христа. Но това е засега най-ранният надпис”, обясни експертът по древни езици. По думите му намереният преди дни фрагмент, в който се чете „Театро”, е бил писан около 20-30 години след построяването на Античния театър през 90-те години на 1-и век след Христа. Предполага се, че надписът по някакъв начин е свързан и с историята на по-ранната сграда, съществувала на същото място преди Базиликата. Надписът е бил открит на 7 юни, уточни археоложката Жени Танкова, която наблюдава реставрационните дейности по базиликата. Откритието бе огласено по време на церемония с 20 посланици на чужди държави, които посетиха строежа на халето, в което ще бъдат експонирани красивите мозайки от Голямата базилика. По време на церемонията младо момиче поръси с пясък древната мозайка с пауна, за да могат секунди по-късно посланиците да клекнат и да се опитат да изметат мозайката лично. Това било така наречения от водещите на церемонията ритуал „викане”, защото строежът на халето вече бил достигнал покрива.", "date": "2019.06.11", "title": "В Епископската базилика: надпис отпреди 19 века възхвалява големец от Филипопол"}
{"url": "https://www.monitor.bg:443/bg/a/view/sofija-investirala-3-7-mln-lv-v-uchebni-zavedenija-v-rajon-vitosha-167636", "text": "Столичната община е инвестирала 3,7 млн. лв. в ремонт и строителството на нови детски градини и училища в район „Витоша“. Това отчете кметът на София Йорданка Фандъкова, която инспектира строителството на нова сграда към 37 ОДЗ „Вълшебство“ в квартал „Павлово“. Със строящата се сграда в градината ще се отворят три нови групи и физкултурен салон. Фандъкова обясни, че проектът се финансира изцяло от общинския бюджет и възлиза на малко над 1 млн. лв. През лятото ще бъде ремонтирана и старата сграда на детската градина. „Образованието е ясен приоритет. Там, където има възможност, обособяваме терени и започваме инвестиции. В „Манастирски ливади - Запад“ вече работим по предоставянето на един голям терен от фонд „13 века България“ на общината, за да можем да проектираме и изградим училище и детска градина. Този проект ще помогне изключително много на района както от гледна точка на места в детски градини, така и на места в училищата“, посочи Фандъкова. Кметът на столицата припомни, че за тази години средствата, които се влагат в образование, вече надхвърлят 80 млн. лв. „Грижата за града минава през грижа за семействата и децата - най-важното за всяко семейство е къде и при какви условия се обучава и възпитава неговото дете“, заключи Фандъкова.", "date": "2019.06.11", "title": "София инвестирала 3,7 млн. лв. в учебни заведения в район „Витоша“"}
{"url": "https://www.monitor.bg:443/bg/a/view/nov-proekt-za-moderna-vizija-na-katedralata-notr-dam-167605", "text": "След опустошителния пожар, разрушил емблематичната катедрала Нотр-Дам де Пари, френският министър-председател обяви планове за архитектурен конкурс и модерно преустройство. Вече съобщихме за интересното предложение от  , като сега има друг проект от Eight Inc., които предвижда възстановяване на кулата и покрива от стъкло. Фирмата Dezeen, проектирала първите магазини на Apple, предлага да се използва структурно стъкло, което ще позволи изграждане без подпори, които да нарушат прозрачния ефект.   След като френското правителство обяви конкурса за дизайн и петгодишния срок за възстановяване на катедралата Нотр-Дам, последва нещо реакция, включваща отворено писмо, подписано от над хиляда учени и куратори, които твърдят, че е необходимо повече време. Френският Сенат се събра и реши, че катедралата трябва да бъде възстановена точно така, както е била.   Провеждат се преговори, за да се види дали може да се постигне компромис между искането на Сената катедралата да бъде възстановена в първоначалното й състояние и правителството на Макрон, което иска напълно нов дизайн, но за сега не е постигнато съгласие.", "date": "2019.06.11", "title": "Нов проект за модерна визия на катедралата Нотр-Дам "}
{"url": "https://www.monitor.bg:443/bg/a/view/poludjaloto-vreme-razdeli-italija-167627", "text": "Политическите сили, които желаят отцепването на Северна Италия от южната й част, все още не могат да постигнат целта си, но полудялото напоследък време успя да я раздели. От вчера върху северните области Пиемонт, Вале д’Аоста, Ломбардия, Трентино Алто Адидже, Венето и донякъде Фриули Венеци Джулия се сипят проливни дъждове, от време на време ги връхлитат и убийствени градушки. В същото време температурата на въздуха е доста висока, а в промеждутъците между бурите влажността се вдига до непоносими за човек висоти. На много места в Алпите потоци и реки излязоха от коритата си, заплашително пълноводна стана най-голямата италианска река По, която само преди месец бе станала направо сухо корито. В същото време южната част на страната валежи няма и тя е връхлетяна от нетърпими жеги, предизвидани от тръгналия от пустинята Сахара към Апенините антициклон. Температурата на много места в долната част на „Ботуша“ и по големите острови Сицилия и сардиния достигна 43 градуса, принуждавайки и хора, и животни да търсят неистово сянка и хладинка. Горещините на юг затрудняват работата по полето и пречат на своевременното прибиране на селскостопанската реколта както от житни култури, така и от плодове и зеленчуци. Метеоролозите очакват отново „климатично обединение“ на Италия в края на седмицата, когато времето би трябвало да се стабилизира в обичайните си за сезона измерения. В същото време синоптиците предупреждават, че през лятото времето ще бъде доста променливо и изпълнено с крайности. С други думи очакванията им са бури и студени валежи да се редуват постоянно с горещини. А изцепките, както в едната, така и в другата посока да бъдат чести и неприятни.", "date": "2019.06.11", "title": " Полудялото време раздели Италия"}
{"url": "https://www.monitor.bg:443/bg/a/view/japonci-vyzobnovjavat-proizvodstvoto-na-cherno-beli-filmi-167635", "text": "Fujifilm възобновява производството на черно-бели филми за любителска фотография, съобщават от японската корпорация. Производството им бе прекратено през миналата година и последните количества влязоха в магазините през октомври. Тогава мярката бе оправдана с липсата на търсене, заради използването на цифрова техника. След това обаче във фирмата е имало много обаждания с въпроси кога черно-белите филми ще започнат отново да се продават. От японската компания са решили новият продукт черно-бяла лента да осигурява по-висок контраст от предлаганите преди и по този начин да се увеличи качеството на снимките. Fujifilm е основана през 1934 г. Две години по-късно първа в Япония започва да произвежда фото филми.", "date": "2019.06.11", "title": "Японци възобновяват производството на черно-бели филми"}
{"url": "https://www.monitor.bg:443/bg/a/view/lideryt-na-bsp-v-sofija-bihme-podkrepili-maja-manolova-za-kmet-167626", "text": "Столичните социалисти биха подкрепили омбудсмана Мая Манолова за кмет на София. Това обяви пред Нова телевизия лидерът на БСП в София Калоян Паргов. Търсим кандидатура за кмет на София извън рамките на БСП, защото София е трудна територия. Категорично бихме подкрепили Мая Манолова, но с нея не са водени разговори. Ако тя бъде номинирана от червените структури, ще има и дебат“, каза Паргов и допълни, че Манолова се е доказала като гласа на народа и нямало да е лоша ролята й като гласусана софиянци. \"Видяхме, че моделът Радев успя и в София, търсим нещо подобно“, обясни социалистът. Междувременно кметът на София Йорданка Фандъкова коментира, че все още няма да каже дали би се кандидатирала за трети мандат. По думите й до изборите има много време и работа за вършене, след което ще коментира изборите. Относно заявката на Паргов, че социалистите биха подкрепили Манолова, тя коментира, че това е съвсем естествено, защото преди да стане омбудсман Манолова е била от най-видните членове на БСП. \"За мен всеки кандидат е достатъчно сериозен, когато става въпроса за кампнията, защото се явяваме пред хората\", заключи кметът на София.", "date": "2019.06.11", "title": "Лидерът на БСП в София: Бихме подкрепили Мая Манолова за кмет"}
{"url": "https://www.monitor.bg:443/bg/a/view/mestjat-trolejbusnata-spirka-pri-tunela-na-ndk-v-lokalnoto-167621", "text": "Тролейбусната спирка в тунела на НДК от днес е преместена от вътрешната страна на локалното платно, съобщиха от Столичната спирка. Решението за промяната било взето в началото на април с цел по-голяма безопасност. „Трасето на тролеите е преместено в локалното платно, което е максимално отдалечено от автомобилния поток. В момента се подготвя проект за цялостен ремонт на тунела. В него трябва да бъдат предвидени и допълнителни мерки за безопасност на движението в тази зона, като промени при осветлението и асфалтовата настилка“, уточниха от „Московска“ 33.", "date": "2019.06.11", "title": "Местят тролейбусната спирка при тунела на НДК в локалното"}
{"url": "https://www.monitor.bg:443/bg/a/view/pogba-kazal-da-na-uventus-167602", "text": "Халфът на \"Манчестър Юнайтед\" Пол Погба е дал положителен отговор на предложението на \"Ювентус\" да облече отново екипа на клуба. Спортният директор Фабио Паратичи е имал разговори с французина, на които дори са били договорени личните му условия. Това е станало веднага след мача между Турция и Франция от европейските квалификации. Погба премина при “червените дяволи” именно от Юве през 2016 година за рекордната сума от 105 милиона евро. Той обаче така и не успя да разкрие пълния си потенциал с червената фланелка. По всичко личи, че 26-годишният футболист не се чувства напълно комфортно на “Олд Трафорд” и е готов отново да поеме към Юве, където изкара най-силните години в кариерата си до момента. Голямата пречка пред трансфера обаче си остават твърде високата цена на играча, поставена от \"Манчестър Юнайтед\". Смята се, че англичаните искат да получат поне 150 милиона паунда за него. Все пак преговорите между двата клуба продължават, като торинци са готови да включат като част от сделката Пауло Дибала и Жоао Кансело, които са желани от англичаните.", "date": "2019.06.11", "title": "Погба казал “да” на \"Ювентус\""}
{"url": "https://www.monitor.bg:443/bg/a/view/obichajnite-zapodozreni-trygvat-na-filmovo-turne-167623", "text": "Обичайните заподозрени в състав Стефан Вълдобрев, Иван Лечев, Мирослав Иванов, Веселин Веселинов – Еко, Стоян Янкулов – Стунджи стягат куфарите за лятно филмово турне. Преди да дадат старт на големите концерти през юли и август, музикантите тръгват на път за да представят на публиката документалния си филм \"Лятото на Обичайните заподозрени\". Първата им спирка е столичното кино „Одеон“, а датата е 13 юни. Лентата ще обиколи големите градове в страната, като списъкът с локации постоянно се разширява. „Лятото на Обичайните заподозрени“ пресъздава историята на едно пътуване, запечатало различни моменти (зад сцената, в буса, на брега на морето) от най-незабравимите концерти на голямото лятно турне на групата през миналата година. След премиерната прожекция на София Филм фест, \"Лятото на Обичайните заподозрени\" вече има покана за международен фестивален показ в Брюксел през октомври.", "date": "2019.06.11", "title": "Обичайните заподозрени тръгват на филмово турне"}
{"url": "https://www.monitor.bg:443/bg/a/view/konsultirat-bylgari-v-kipyr-za-pensii-i-majchinstvo-167624", "text": "Службата по трудовите и социални въпроси към социалното министерство ще консултира българите в Кипър за различните видове обезщетения - за старост (пенсии), безработица, майчинство, инвалидност Информационните дни за сънародниците ни ще бъдат в периода 17-22 юни. Те ще имат възможност да зададат въпроси за трудови и осигурителни отношения и да получат информация за процедурите по потвърждаването на осигурителен стаж в ЕС за различни осигурителни рискове. Ще им бъдат разяснени практически въпроси относно процедурите за удостоверяване на осигурителен стаж и спецификите за изчислението му в Кипър. На 17 и 18 юни (понеделник и вторник) от 9:00 до 13:00 часа ще се проведат консултациите в гр. Никозия, в сградата на посолството на България (адрес: 13, Konstantinou Paleologou, 2406, Engomi, Nicosia). Вторият ден ще присъства и представител на Министерството на труда, социалните грижи и социалното осигуряване на Кипър На 22-ри юни (събота) пък е информационния ден в гр. Ларнака. Той ще се проведе от 9:30 до 14:00 часа. Адресът на събитието е ул. \"Константинос Калогера\" 87, офис 3. Службата по трудовите и социални въпроси е базирана в Атина, Гърция. Тя има компетенции за консултиране и подпомагане на българските граждани в Кипър при упражняване на трудова дейност и ползването на съответните социално-осигурителни права в рамките на координацията на системите за социална сигурност на държави-членки на ЕС.", "date": "2019.06.11", "title": "Консултират българи в Кипър за пенсии и майчинство"}
{"url": "https://www.monitor.bg:443/bg/a/view/dajnyrs-klub-bylgarija-poluchi-otlichieto-best-small-diners-club-franchise-za-2018-g-167625", "text": "Дайнърс клуб България бе отличен с награда за най-добър малък франчайз за 2018 г. от DISCOVER Global Network. Награждаването се проведе в началото на май в Сплит, Хърватия. На изисканата церемония присъстваха представители на всички Diners Club франчайзи от целия свят. Престижното отличие е признание за екипа на Дайнърс клуб България за постигнатите високи резултати през 2018 г. и най-вече успехите в развитието на кредитни карти Diners Club на територията на страната и реализираните иновации. Ключовият проект, който Дайнърс клуб България лансира успешно през 2018 г., е иновативната кредитна co-badge карта EVOLVE - продукт от ново поколение, който съчетава в себе си най-добрите възможности, предлагани от двата световни бранда - Diners Club International и Mastercard®. Картата се издава в три разновидности – Classic, First Lady Pink и First Lady Red – според предпочитанията на потребителите. Притежателят на Evolve разполага с всички възможности на Diners Club International и Mastercard®, без да е необходимо да помни множество ПИН кодове, да следи различни лимити, извлечения и банкови сметки. Evolve предлага ексклузивни предимства, сред които: програма за достъп до над 850 VIP летищни салона по целия свят, безплатни Concierge услуги (личен асистент 24/7), безплатна застраховка „Пътуване в чужбина“ и много др. До 30 юни 2019 г. кредитните карти EVOLVE се предлагат с атрактивни промоционални условия. Продуктът се заявява бързо и удобно: онлайн, в офис на Fibank или по телефона, като няма такса за издаване и разглеждане на документи.", "date": "2019.06.11", "title": "Дайнърс клуб България получи отличието Best Small Diners Club franchise за 2018 г."}
{"url": "https://www.monitor.bg:443/bg/a/view/skysa-se-jazovirna-stena-kraj-selo-nova-vyrbovka-167604", "text": "Скъсала се е част от язовирната стена край село Нова Върбовка в община Стражица, област Велико Търново. Това потвърди зам.-председателят на Агенцията за метрологичен и технически надзор ген. Кирил Войнов. Преливането на язовира е започнало към 1 ч. през нощта\", като е наводнено училището в село Камен.  Заради падналите обилни валежи подпорната стена на водоема, която е изградена изцяло от земен насип, била изцяло отмита. Тъй като язовирът се намира на по-ниско място от двете съседни села обаче, водите му не могли да залеят и причинят щети и поражения на къщи, ниви, градини, пътища и др. инфраструктура. По-сериозно е положението с другият язовир в района, Чешме дере, който се намира над едно от най-големите села в цяла търновска област, Камен. Язовирът е с големина 30 дка и преливането му може да доведе до заливане на част от селото. За да не се допусне това тази сутрин са предприети превантивни мерки. Т.е. той е направен по-дълбок да може в случай на нужда да поеме водите от язовира в случай на преливане и да не допусне те да се излеят над селото. Предстои да бъде извършено и контролирано източване на водите на самия язовир наполовина. „Язовирът не е от големите. Максималната му дълбочина е около 3 метра. Но за да не се допуснат щети и поражения, ще бъдат взети необходимите мерки. Към този момент обаче, няма опасност нито за хората в Камен, нито за домовете им, и другата част от обществената инфраструктура”, каза кметът Димков. Единствените щети са нанесени от пороите, изсипали де за пореден път снощи, в резултат на които е наводнено мазето и приземния етаж на местното училище. Водата там се изполмпа, а училището днес няма да приема ученици. В района на селата Камен и Нова Върбовка от тази сутрин е и зам. председателят на Агенцията за държавен метрологичен и технически надзор, ген. Кирил Войнов. След като извърши лично оглед на двата язовира той също успокои, че опасност за местното население няма.", "date": "2019.06.11", "title": "Скъса се язовирна стена край село Нова Върбовка (ОБНОВЕНА)"}
{"url": "https://www.monitor.bg:443/bg/a/view/za-pyrvite-4-meseca-obshtijat-iznos-na-bylgarija-se-uvelichava-s-9-5-167622", "text": "През периода януари - април 2019 г. от България общо са изнесени стоки на стойност 18 663.9 млн. лв., което е с 9.5 на сто повече в сравнение със същия период на предходната година, показват предварителни данни на Националния статистически институт (НСИ). През април 2019 г. общият износ на стоки възлиза на 4 496.7 млн. лв. и се увеличава с 6.1 на сто спрямо същия месец на предходната година. През периода януари - април 2019 г. общо в страната са внесени стоки на стойност 20 608.9 млн. лв. (по цени CIF), или с 4.6 на сто повече спрямо същия период на 2018 година. През април 2019 г. общият внос на стоки нараства с 0.2 на сто спрямо същия месец на предходната година и възлиза на 4 978.0 млн. лева. Общото външнотърговско салдо (износ FOB - внос CIF) е отрицателно през периода януари - април 2019 г. и е на стойност 1 945.0 млн. лева. По цени FOB/FOB (след елиминиране на разходите за транспорт и застраховки при внос на стоки) салдото през периода януари - април 2019 г. също е отрицателно и е в размер на 542.0 млн. лева. През април 2019 г. общото външнотърговско салдо (износ FOB - внос CIF) е отрицателно и е на стойност 481.3 млн. лева. По цени FOB/FOB салдото също е отрицателно и е в размер на 186.3 млн. лева. През периода януари - април износът на стоки от България за трети страни нараства с 14.7 на сто в сравнение със същия период на предходната година и е на стойност 5 920.1 млн. лева. През април 2019 г. износът на стоки от България за трети страни нараства с 1.7 на сто спрямо същия месец на предходната година и е в размер на 1 360.0 млн. лева. Вносът на стоки в България от трети страни през периода януари - април 2019 г. се увеличава с 9.1 на сто в сравнение със същия период на 2018 г. и е на стойност 7 316.3 млн. лева (по цени CIF). Най-голям е стойностният обем на стоките, внесени от Руската федерация, Турция, Китай и Египет. През април 2019 г. вносът на стоки в България от трети страни намалява с 14.4 на сто спрямо същия месец на предходната година и е в размер на 1 503.2 млн. лeвa. Външнотърговското салдо (износ FOB - внос CIF) на България с трети страни през периода януари - април 2019 г. е отрицателно и е в размер на 1 396.2 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е на стойност 762.4 млн. лева. През април 2019 г. външнотърговското салдо (износ FOB - внос CIF) с трети страни е отрицателно и е на стойност 143.2 млн. лева.", "date": "2019.06.11", "title": "За първите 4 месеца общият износ на България се увеличава с 9.5%"}
{"url": "https://www.monitor.bg:443/bg/a/view/vzriv-na-scenata-v-bansko-po-vreme-na-predstavlenie-mamalev-tokmakchiev-i-vodenicharov-evakuirani-167615", "text": "Повреда в кондензатора на един от прожекторите на сцената  в залата на читалище „Никола Вапцаров“ в Банско и последвал взрив наложи намесата на пожарната и евакуация на стотиците зрители.  Инцидентът станал миналата вечер  по време на  спектакъла  ”Майсторите на комедията” с участието на  известните актьори  Георги Мамалев, ,Тончо Токмакчиев и Камен Воденичаров, които били в този момент на сцената. После се чул втори взрив, залата е била обдимена и пожарникарите принудително евакуирали стотиците зрители начело с именитите артисти.    При първия взрив актьорите запазили спокойствие и майсторски отиграли инцидента, като убедили публиката, че това е част от спектакъла. Но при втория взрив, когато залата  била обдимена и се разнесла миризма на изгорял бакелит принудило пожарникарите да изведат публика и артисти. Повредата била отстранена  много бързо и след оглед от служители към РСПБЗН- Банско спектакълът  продължил. При инцидента няма пострадали хора. Той е приет от зрителите като част от шоуто в който са  включени  скечове, текстове и образи от телевизионни и театрални формати.    Спектакъла „Майсторите на комедията“ се състоя през втората вечер  от  Летните театрални празници “На публиката-с любов” в Банско. ", "date": "2019.06.11", "title": "Взрив на сцена в Банско, Мамалев, Токмакчиев и Воденичаров евакуирани"}
{"url": "https://www.monitor.bg:443/bg/a/view/tomova-startira-sezona-si-za-treva-sreshtu-britanka-v-manchestyr-167611", "text": "Първата ракета на България Виктория Томова ще играе срещу участващата с \"уайлд кард\" британка Габриела Тейлър в първия кръг на турнира по тенис на трева в Манчестър с награден фонд 100 хиляди долара. С това Томова стартира подготовката си за \"Уимбълдън\" в края на месеца. Двете не са се срещали досега. Българката ще участва и в надпреварата на двойки в тандем със Сакия Викъри (САЩ). Двете ще започнат срещу представителките на домакините Алиша Барнет и Оливия Никълс, който също участват с \"уайлд кард\".", "date": "2019.06.11", "title": "Томова стартира сезона си на трева срещу британка в Манчестър"}
{"url": "https://www.monitor.bg:443/bg/a/view/trymp-zaplashi-kitaj-s-mita-ako-si-czinpin-mu-vyrje-tenekija-na-g-20-167614", "text": "Президентът на САЩ Доналд Тръмп заяви, че очаква китайският президент Си Цзинпин да присъства на срещата на Г-20 в Япония този месец и че е предвидил в графика си разговор с него, предаде Ройтерс. Тръмп каза, че е готов да наложи нов пакет наказателни мита на китайски вноски стоки, ако не постигне търговско споразумение със Си на срещата на Г-20. След края на участието си в срещата на Г-20 в японския град Осака в края на този месец, Доналд Тръмп ще посети Южна Корея, съобщи пред журналисти говорителката на американския държавен департамент Морган Ортагюс. Срещата на Г-20 ще се проведе на 28 и 29 юни. \"След срещата на Г-20 държавният секретар Майк Помпейо ще съпроводи президента Доналд Тръмп на официално посещение в Република Корея за среща с президента Мун Дже Ин\", съобщи Ортагюс. Според Ортагюс Тръмп и Мун Дже-ин ще обсъдят начините за засилване на съюза между Съединените щати и Република Корея. Освен това те ще продължат тясната координация на действията, насочени към гарантиране на окончателна, пълна и проверима денуклеаризация на Северна Корея. Ортагюс потвърди, че проблематиката на взаимодействията с Пхенян ще се обсъжда от Тръмп и Помпейо и с ръководството на Япония по време на срещата в Осака. \"На срещата държавният секретар Помпейо ще се присъедини към президента Тръмп на срещите с премиера (на Япония Шиндзо) Абе, за да бъдат координирани действията по окончателната, пълна и проверима денуклеаризация на Северна Корея, а също така и за обсъждане на засилването на тристранното сътрудничество с Република Корея в нашия единен подход към КНДР и към други общи предизвикателства\", изтъкна Ортагюс. Преди срещите в Япония и Република Корея държавният секретар Майк Помпейо ще посети Индия и Шри Ланка. \"Държавният секретар ще посети Индо-тихоокеанския регион от 24 до 30 юни с цел разширяване и засилване на сътрудничеството с ключови страни за насърчаването на нашата обща цел - свободен и отворен Индо-тихоокеански регион\", заяви Морган Ортагюс.", "date": "2019.06.11", "title": "Тръмп заплаши Китай с мита, ако Си Цзинпин му върже тенекия на Г-20"}
{"url": "https://www.monitor.bg:443/bg/a/view/otkriha-oshte-4-udavnika-v-potynaloto-korabche-v-dunav-167616", "text": "Спасителни екипи извадиха телата на още четири жертви от потъналото в река Дунав туристическо корабче \"Русалка\", предаде АП. Корабчето потъна на 29 май, след като беше ударено от по-голям кораб под мост в унгарската столица Будапеща в силно дъждовно време. Корабчето започна да бъде изваждано от дъното на река Дунав, а спасителните екипи продължават да търсят тела на жертви. На корабчето е имало 33 южнокорейски туристи и двама унгарци екипаж. До момента е потвърдена смъртта на 19 туристи и един член на екипажа, без да се броят намерените тази сутрин четири тела. Четирима души продължават да са в неизвестност. Останалите седем души са били спасени.", "date": "2019.06.11", "title": "Откриха още 4 удавника в потъналото корабче в Дунав"}
{"url": "https://www.monitor.bg:443/bg/a/view/nameriha-izcheznalata-kartina-leonardo-naj-skypata-v-sveta-167618", "text": "Картината на Леонардо да Винчи “Салватор мунди” („Спасителят на света“), която неотдавна бе обявена от в. „Ню Йорк Таймс“ за изчезнала, се намира на яхтата на собственика й - принцът на Саудитска Арабия Мохамед бин Салман, съобщи Artnet.com, като се позова на два източника. Картината на Леонардо е окачена в яхтата \"Сирин\", принадлежаща на саудитския престолонаследник. Тя ще украсява плавателния съд, докато не бъде построен културният център в района на Ел-Ула в провинция Ел-Мадина, където ще бъде изложен шедьовърът. По данни на агенция Блумбърг напоследък яхтата на принц Мохамед бин Салман се намира в района на египетския курорт Шарм ел-Шейх. Светът прикова вниманието си към творбата преди две години - на 15 ноември 2017 г., когато на търг в Christieʼs неизвестен купувач (но още тогава се предполагаше, че става дума за принц Салман) брои рекордните 450 млн. долара, правейки “Салватор мунди” най-скъпата картина в света. Целта тогава беше тя да стане част от изложба в “Лувъра Абу Даби”, но събитието беше отложено. Картината бе продадена от руския милиардер Дмитрий Риболовлев, който пък я бе купил през 2013 г. За 127,5 милиона долара. През тази година \"Ню Йорк Таймс\" обяви творбата за изченала. Съвсем наскоро Лувърът отказа да включи най-скъпата картина в света в голямата си изложба с творби на Леонардо да Винчи по повод 500 години от смъртта на ренесансовия гений. Експертите на най-известния музей в света смятат, че Леонардо не е рисувал “Салватор мунди” (“Спасителят на света”) и платното може да участва в юбилейната експозиция само ако под него пише, че е изработено в ателието на Леонарно, а не, че той е автор на картината. На нея Иисус е изобразен в ренесансова роба, давайки благословия с дясната си ръка и държейки кристално кълбо в лявата. Творбата е рисувана около 1500 г. През XVIII в. Картината изчезва, а през 1900 г. е била продадена като работа на един от последователите на Леонардо. След реставрация през 2007 г. Няколко експерта заявиха, че „Спасителят на света“ е дело на самия да Винчи. Но в Лувъра продължават да смятат, че платното е работа на ателието на Леонардо, а не на един художник.", "date": "2019.06.11", "title": "Намериха изчезналата картина Леонардо – най-скъпата в света"}
{"url": "https://www.monitor.bg:443/bg/a/view/vzriv-v-avtomivka-v-stolichen-kvartal-njama-postradali-167617", "text": "Самоделно взривно устройство е било задействано рано тази сутрин в района на автомивка в кв. \"Надежда\", съобщиха от МВР. Сигналът е получен в 1.30 часа. Няма пострадали, нанесени са материали щети във вътрешността на сградата. Извършени са два огледа на мястото на инцидента. Назначена е експертиза за вида на устройството. Издирва се извършителят на престъплението.", "date": "2019.06.11", "title": "Взрив в автомивка в столичен квартал "}
{"url": "https://www.monitor.bg:443/bg/a/view/nikol-kidman-kateri-planini-s-kotkite-si-167619", "text": "Актрисата Никол Кидман ходи на екскурзии с необичайна компания – двете си котки. Красавицата с австралийски корени катери планини със специални раници с прозорче, в които са настанени домашните животинки. Звездата от „Големите малки лъжи“ и съпругът й – певецът Кийт Ърбан, много обичали любимците си и трудно се разделят с тях. Те се грижат още за няколко алпаки. „Те са много буйни. Имаме и пилета“, разказа Никол пред сп. You. Звездната двойка има и десет рибки, които обаче не са подходящи спътници за екскурзия. Котките Джинджър и Сноу пък се наслаждавали на пътуванията и гледали любопитно планинския пейзаж. Дори сами скачали в раниците си, когато стопаните им се стягат за път. Кидман призна още, че може да яде абсолютно всичко, като насекоми и червеи, без да изпитна погнуса. Тя е опитвала и мравки, които обаче се оказали твърде кисели за вкуса й.", "date": "2019.06.11", "title": "Никол Кидман катери планини с котките си"}
{"url": "https://www.monitor.bg:443/bg/a/view/selin-dion-sprja-svoj-koncert-za-da-izchaka-fen-da-otide-do-toaletnata-167620", "text": "Канадската звезда Селин Дион прекъсна  , за да изчака свой фен от първия ред да отиде до тоалетната. По време на последното си шоу в прочутия хотел \"Сизърс палас\", певицата забелязала как един от посетителите станал. Тя прекъснала песента си и го изчакала, докато се върне на мястото си. Изпълнителката на My Heart Will Go On се пошегувала, че това било най-малкото нещо, което би могла да направи за него, като се има предвид фактът, че той сигурно се е разорил, закупувайки две места на първи ред. Припомняме, че Дион изнася спектакли в Лас Вегас в продължение на 16 години, като в актива си има 1141 представления там и 4, 5 милиона продадени билети. За финал тя зарадва меломаните с нова песен - Flying On My Own. Тя е част от албума Courage, който по план трябва да излезе на музикалния пазар през ноември.", "date": "2019.06.11", "title": "Селин Дион спря свой концерт, за да изчака фен да отиде до тоалетната"}
{"url": "https://www.monitor.bg:443/bg/a/view/vijte-kyde-njama-da-ima-voda-v-sofija-na-12-uni-167609", "text": "На 12 юни 2019 г. (сряда), във връзка с подмяна на сградно водопроводно отклонение на ул. „Юрий Венелин“ Център се налага спиране на водоподаването от 09:00 до 18:00 часа на клиентите на „Софийска вода”, живеещи в района на: по ул. „Юрий Венелин“ от бул. „Васил Левски“ до ул. „Любен Каравелов“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Любен Каравелов“ ъгъла с ул. „Юри Венелин“. На 12 юни 2019 г. (сряда), във връзка с изпълнение на инвестиционен проект за подмяна на уличен водопровод на ул. „Обрадовски път“ кв. „Бенковски“ , се налага спиране на водоподаването от 09:00 до 21:00 часа на клиентите на „Софийска вода”, живеещи в района на: по ул. „Глас народен“ от ул. „Единство“ до ул. „Долна махала“ по ул. „Обрадовски път“ от ул. „Селска поляна“ до ул. „Глас народен“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Глас народен“ ъгъла с ул.“Единство“. След възстановяване на водоснабдяването е възможно временно повишаване  мътността на водата. След реализацията на този инвестиционен проектr клиентите на „Софийска вода” живеещи в района ще почувстват значително подобреното качество на предоставяните услуги. На 12 юни 2019 г. (сряда), във връзка с изграждане на сградно водопроводно отклонение на ул. „Родна стряха“ кв. „Драгалевци“ се налага спиране на водоподаването от 09:00 до 16:00 часа на клиентите на „Софийска вода”, живеещи в района на: ул. „Родна стряха“, по ул. „Вълшебно биле“ от ул. „Горски дух“ до ул. „Вълшебно биле“№16. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Родна стряха“ ъгъла с ул. „Вълшебно биле“.  ", "date": "2019.06.11", "title": "Вижте къде няма да има вода в София на 12 юни"}
{"url": "https://www.monitor.bg:443/bg/a/view/nova-jp-otsechka-skysjava-s-nad-chas-pytuvaneto-mejdu-sofija-i-plovdiv-video-167612", "text": "Нова железопътна отсечка ще скъси времето за пътуване между София и Пловдив с над час. Министър-председателят Бойко Борисов инспектира полагането на нов железен път по отсечката София-Елин Пелин, съобщиха от правителствената информационна служба. Той бе заедно с министъра на транспорта Росен Желязков, министъра на финансите Владислав Горанов и вицепремиера Томислав Дончев.  Новата отсечка ще създаде възможност придвижването на хората от крайградските зони към София и обратно да се поеме от жп транспорт в тясна връзка с градския транспорт, основно метрото. Това ще даде удобна алтернатива на над 3000 човека от Елин Пелин, Казичене, Искър и др., които ежедневно пътуват с автомобилите си към София.     При изпълнението на проекта ще бъдат реконструирани 6 броя мостове, ще се премахнат прелези и на тяхно място ще се построят 17 броя нови надлези и подлези. В 6 гари ще се модернизират пероните за улеснен достъп на гражданите и лицата с намалена подвижност. Проектът се финансира по Механизма за Свързана Европа и е на обща стойност 133 млн. лв., от които 113 млн. лв. безвъзмездна помощ от ЕС и 20 млн. лв. национално съфинансиране. В строителството на трасето са ангажирани 6-7000 души, стана ясно от думите на транспортния министър Росен Желязков. След завършването на отсечката влаковете по нея ще се движат със 160-200 км/ч. В този програмен период се работи по рехабилитацията на 30 жп гари.", "date": "2019.06.11", "title": "Нова жп отсечка скъсява с над час пътуването между София и Пловдив (ВИДЕО)"}
{"url": "https://www.monitor.bg:443/bg/a/view/naj-dobroto-ot-dvata-svjata-167597", "text": "Новото BMW Серия 3 с индекс G20 първоначално не се фокусира върху хибридното или електрическото задвижване. Разбира се, ще има и такива версии, но те ще се появят по-късно. При премиерата на новата „тройка”, BMW разчита на обичайните бензинови и дизелови двигатели с турбокомпресор и директно впръскване на горивото. Безспорно BMW предлага най-добрите дизелови двигатели в света и няма смисъл да се отказва от тях. Освен това седанът BMW 320d е най-продаваният модел на концерна, който запазва лидерството си въпреки експанзията на кросоувърите. Новият седан BMW Серия 3 изглежда фантастично и безспорно е най-красивият автомобил в цялата над 40-годишна история на модела. Колата не се възприема като твърде голяма, въпреки че размерите надвишават тези на Серия 5 (E39) от средата на 90-те години. Новото поколение G20 създава визуалното усещане за кола от по-висок клас, благодарение на изискания дизайн и в същото време спортна стойка на седана. В предната част впечатлява голямата бъбрековидна радиаторна решетка с достигащи директно до нея изцяло светодиодни фарове с лазерни светлини. Профилът е спортен и динамичен, а в задната част на рамките на страничните прозорци познатата извивка на Хофмайстер за пръв път е интегрирана в задната колона. Хоризонталните линии и тесните задни светлини придават широчина и могъщество на задната част на седана. В интериора на новото BMW Серия 3 виждаме ново оформление на повърхностите, което подчертава просторния салон в комбинация с ориентацията на кокпита към водача, така че той да може да се концентрира върху случващото се на пътя. Новата комбинация от индикатори се състои от контролен дисплей, висока средна конзола и модерно арматурно табло, което осигурява простор и спортна атмосфера. Уредите за управление са концентрирани в няколко функционални полета. В центъра на арматурното табло в блок са оформени индикаторите и бутоните за управлението на климатичната инсталация и дюзите на вентилацията. За управление на светлинните функции служи поле от бутони до серийния спортен кожен волан. Бутонът за старт и стоп на двигателя вече е разположен върху новата средна конзола, където освен новия селектор на трансмисията се намират и контролерът на системата iDrive, бутоните на контрола на шофирането и на електромеханичната паркинг спирачка. За просторния интериор допринася увеличеното пространство за раменете и лактите на предните места, както и допълнителното място за краката и повишеният комфорт на седене, качване и слизане на задните места. Обемът на багажника е 480 литра, а ако имате нужда от повече товарно пространство, облегалката на задната седалка се разделя и сгъва в съотношение 40:20:40. Като опция се предлага автоматично отваряне и затваряне на капака на багажника, както и теглич с електрозадвижване. Опционалният комфортен достъп с нови сензори за автоматично отключване и заключване на вратите включва и безконтактно отваряне и затваряне на багажника. Оборудването на новото BMW Серия 3 допринася за луксозната атмосфера в салона, благодарение на множество висококачествени и иновативни допълнителни опции, сред които и безжично зареждане на смартфон. Новият седан BMW Серия 3 първоначално се предлага с избор между пет мощни и ефективни двигателя. Гамата включва два модела с 4-цилиндрови бензинови мотора с турбокомпресор - BMW 320i със 184 к.с. и 330i с 258 к.с. Първоначално в гамата има два модела с 4-цилиндрови турбодизелови двигателя – BMW 318d със 150 к.с. и 320d със 190 к.с. При старта на продажбите се предлага и задвижване на четирите колела при BMW 320d xDrive. Всички модели отговарят на нормата за вредни емисии Euro 6d-TEMP. Най-популярната версия на BMW Серия 3 е моделът 320d xDrive. Двигателят с работен обем 2,0 литра и 4 цилиндъра развива 190 к.с. Няма никакви вибрации, мощно и гладко тегли колата, благодарение на огромния въртящ момент от 400 Нм, налични в широкия интервал от 1750 до 2500 об/мин. Тягата се предава чрез 8-степенната автоматична скоростна кутия Steptronic, която добре знае какво да прави и при необходимост от пъргаво ускорение сваля от осма до трета предавка, за да изстреля седана напред. Спринтът от 0 до 100 км/ч отнема едва 6,9 секунди, но още по-впечатляващо е ускорението от 80 до 120 км/ч, което дава възможност за бързо изпреварване с ограничена видимост. Въпреки отличната динамика, BMW 320d xDrive впечатлява със скромния си апетит. В града колата харчи не повече от 6 л/100 км, а на междуселищен път със скорост 90 км/ч разходът е едва 4,5 л/100 км. При 140 км/ч на магистралата достига 5,8 л/100 км. На пътя BMW 320d xDrive доставя прословутата за марката радост от шофирането във всеки един момент. Към серийното оборудване е добавено опционално окачване M Sport и кормилно уредба с променливо управление. Динамиката се допълва от директно кормилно управление, което позволява прецизно да насочвате колата в завоите. Обратната връзка с волана е много приятна, освен това е добре изолирана от вибрации и удари, причинени от неравности. При паркиране не е необходимо да се навива волана, тъй като кормилото прави едва 2,3 завъртания от край до край и маневрирането е лесно и приятно. Новото BMW 320d xDrive вози много стегнато, благодарение на окачването с адаптивни амортисьори. Тяхното действие се променя прогресивно в зависимост от хода на окачването, като осигурява гладко абсорбиране на дупките и неравностите по неравни пътни настилки и при динамично шофиране по път със завои.", "date": "2019.06.11", "title": "Най-доброто от двата свята"}
{"url": "https://www.monitor.bg:443/bg/a/view/sybirat-pari-za-vlachenoto-ot-ciganin-raneno-kuche-167603", "text": "Състоянието на раненото в резултат на влачене с кола по асфалта на улици в Пазарджик куче вече е по-добро. Това информираха от организацията Paw Pazardjik, които след инцидента взеха кучето и го отнесоха във ветеринарна клиника, за да го лекуват. Тъй като четириногото е било и преди подлагано на системен тормоз и най-вероятно, бито от стопанина си, 49-годишния Сашо Ш., се налага лечението му да продължи. Открита е и банкова сметка, ако някой иска да помогне с пари за лечението на кучето. Номерът й е IBAN: BG48UBBS88881000988899. Ако някой пък смята да осинови животното, нека се свърже с Ани с профил във Фейсбук Petkova An. Историята с влаченото куче взриви социалната мрежа в неделя следобяд, след като мургавият Сашо Ш. от кв.“Марица“ в Пазарджик бе засечен на ул.“Васил Левски“ в града да влачи с колата си „Ауди“ беззащитното животно. Кучето било завързано с метален синджир за влекача на автомобила, а бдителни граждани, станали очевидци на жестокостта на шофьора, повикали полиция. Униформените реагирали светкавично на сигнала и за броени минути преградили пътя на „Ауди“-то, снели обяснения от Сашо и го прибрали в ареста. Ветеринарен специалист бе повикан на мястото на инцидента, за да вземе кучето и да го откара във ветеринарна клиника за лечение. От влаченето му по асфалта лапите на животното бяха целите в кръв, травми и кръвонасядания имаше и по тялото на горкото куче.", "date": "2019.06.11", "title": "Събират пари за влаченото от циганин ранено куче"}
{"url": "https://www.monitor.bg:443/bg/a/view/tarantino-zabrani-mobilnite-telefoni-167600", "text": "Американският режисьор Куентин Тарантино под риск от уволнение наложил тотална забрана на мобилните телефони на снимачната площадка на \"Имало едно време в Холивуд\", пише Контактмюзик. Петдесет и шест годишния кинотворец не желаел нищо да разсейва екипа, за да може всички да се съсредоточат върху работата си. За тези драконовски мерки разказа Тимъти Олифант, който играе в продукцията: „Тарантино заяви на всички: Всички смартфони са аут! Край! Няма предупреждения, няма прошка! Хвана ли някой - веднага си тръгва вкъщи. И не си мислете, че разказвам приказки!“ Олифант си спомня, че извън снимачната площадка имало малка кабинка, в която хората можели да си проверят мобилните устройства. Там те ги оставяли, преди да се отиде на снимки. Ако трябвало да се обадят на някого, пак отивали в кабинката!\".   Според Олифант ограниченията били досадни, но си струвало, защото за всеки от екипа било голяма чест да работи с Тарантино. Самият режисьор признал, че това е най-личният филм в кариерата му и той смятал да вложи всичко в него. Поради тази причина изисквал и от всички останали максимална концентрация.   Самият Олифант през цялото време се страхувал да не чуе отнякъде позвъняване на смартфон, защото с неговия притежател щяло да бъде свършено откъм участие в продукцията.", "date": "2019.06.11", "title": "Тарантино забрани мобилните телефони"}
{"url": "https://www.monitor.bg:443/bg/a/view/v-strelcha-karat-pitejna-voda-s-vodonoski-zaradi-porojnite-dyjdove-167610", "text": "Водоноски снабдяват жителите на  Стрелча с вода вече втори ден, след като заради поройните дъждове средногорското градче остана без водоподаване. Местната община е закупила и минерална вода, която ще раздава на хората. В понеделник бе обявено бедствено положение, считано до 17 юни, но,според запознати, то може да бъде удължено предвид компрометирането на водовземните съоръжения. Единственият водопровод в района е замърсен с тиня и кал след пороите от последните дни. Огромното количество вода е разрушило част от подпорните стени на единствения водопровод, който захранва града. Вече са изчерпани и запасите в резервоарите в града. На някои места те са замърсени с тиня и отпадъци. Паднали са подпорни стени ,има и оголени тръби. Кметът Стойно Чачов алармира, че са необходими спешни аварийно-възстановителни дейности. От общината признават, че могат да се справят с проблема само с помощ от държавата. Водопроводът, който захранва Стрелча с питейна вода, е с дължина 7 км и е строен през 1947 г., обясни кметът на общината Стойно Чачов. Според него местните власти опитали да нормализират водоподаването поне за битови нужди, но безуспешно. Нямаме откъде другаде да вземем вода-това е единственият ни водопровод, поясни Чачов. Кметът е поканил на място лицензирана проектантска фирма, която да направи проект за нов водопровод и да изчисли какви средства и време са нужни за изграждането му, като се има предвид, че трасето е планинско. Вероятно става дума за милиони,с които ние неразполагаме, категоричен е кметът. Шефката на Регионалната здравна инспекция в Пазарджик д-р Фани Петрова коментира, че не е била уведомена за бедственото положение-нито от „В и К“-дружеството, нито от общината. Ако водата е затлачена с тиня, трябва незабавно да се направи хиперхлориране. В противен случай, попадайки в човешкия организъм, може да доведе до стомашно-чревно неразположение. След обяд от КЕВР информираха, че са поискали от ВиК дружеството в Стрелча да изготви писмен доклад за населените места и броя на жителите, засегнати от нарушеното водоснабдяване, експлоатационното състояние на поддържаните ВиК активи, компрометираните водоизточници, както и за броя и резултатите от взетите проби за качество на питейната вода от момента на възникване на проблема. Дружеството следва да информира подробно и за установените причини, довели до рязко влошаване на качеството на предоставяната водоснабдителна услуга.", "date": "2019.06.11", "title": "В Стрелча карат питейна вода с водоноски заради поройните дъждове"}
{"url": "https://www.monitor.bg:443/bg/a/view/sa-sht-gotvjat-sankcii-za-turcija-zaradi-ruskite-s-400-167607", "text": "Камарата на представителите на Конгреса на САЩ одобри единодушно резолюция, в която се съдържа призив за цялостно налагане на санкции спрямо Турция в рамките на приетия през 2017 г. закон \"За противодействие на противниците на Америка чрез санкции\" (CAATSA), ако Анкара получи руските зенитно-ракетни системи С-400. В резолюцията, одобрена вчера, се съдържа призив към американския президент Доналд Тръмп за налагане на санкции в съответствие със закона CAATSA, ако турското правителство не отмени решението за купуване на руските системи С-400. Конгресмените осъждат тази сделка и смятат, че тя \"поставя под заплаха целостта на американско-турския съюз и подкопава НАТО\". Преди това САЩ заявиха, че Турция трябва да реши до края на юли дали да закупи С-400 или американски изтребители F-35. Министърът на отбраната Патрик Шанахан е изпратил писмо до турския си колега Хулуси Акар, в което пише, че Анкара трябва да направи този избор. По думите му, турската страна не може да едновременно да се сдобие с руски ракетни системи и американски самолети. Турски пилоти вече не участват в обучителните програми с изтребители F-35 в авиобаза Люк в щата Аризона, заявиха източници от Пентагона, цитирани от Ройтерс. Решението за прекратяването на участието на турски пилоти в обучителните програми бе оповестено няколко дни, след като изпълняващият длъжността министър на отбраната на Съединените щати Патрик Шанахан каза на турския си колега Хулуси Акар, че вече пристигналите в САЩ пилоти могат да останат до юли. \"Департаментът има информация, че турските пилоти в база Люк не летят. Без промяна в политиката на Турция, ще продължим да намаляваме участието на турските си съюзници в програмата с F-35\", каза пред Ройтерс говорителят на Пентагона Майк Андрюс. Друг американски служител, поискал анонимност, заяви пред Ройтерс, че американски командир на база Люк е решил миналата седмица да преустанови обучението на турските пилоти по съображения за сигурност. Турция изглежда ще купи противоракетните системи С-400 въпреки предупрежденията от страна на Съединените щати. Турският президент Реджеп Тайип Ердоган заяви миналата седмица, че е изключено Турция да се откаже от сделката си с Москва. Турският министър на отбраната Хулуси Акар заяви на 22 май, че турски военни са на обучение в Русия как да използват С-400, припомня Ройтерс.", "date": "2019.06.11", "title": "САЩ готвят санкции за Турция заради руските С-400"}
{"url": "https://www.monitor.bg:443/bg/a/view/sydyt-reshava-za-aresta-na-kmeta-na-rajon-severen-v-plovdiv-167599", "text": "Апелативният спецсъд ще реши окончателно дали кметът на район „Северен“ в Пловдив Ральо Ралев остава в ареста. Ралев е обвинен в търговия с влияние и искане на 60 000 лева от бизнесмен, за да получи строително разрешително. Още през януари изнудваният строител е подал сигнал до премиера Бойко Борисов. В схемата е замесен и близък приятел на кмета Ралев, който бил посредник при предаването на подкупа.   Миналата неделя спецсъдът реши, че кметът на пловдивския район „Северен“ Ральо Ралев остава в ареста. За неговият съучастник – Иван Делевски реши, че може да излезе на свобода срещу парична гаранция в размер на 60 000 лв. Постановен бе десетдневен срок за внасяне на гаранцията. Спецпрокуратура протестира пред апелативния спецсъд определението на първата инстанция в частта му за мярката за неотклонение на Иван Делевски. Ральо Ралев пък обжалва ареста си.", "date": "2019.06.11", "title": "Съдът решава за ареста на кмета на район „Северен” в Пловдив"}
{"url": "https://www.monitor.bg:443/bg/a/view/izraelskijat-premier-pred-prokuror-po-dela-za-korupcija-167608", "text": "Израелският премиер Бенямин Нетаняху ще се яви в началото на октомври на изслушване пред главния прокурор по дела за корупция, предаде АФП. Агенцията се позовава на изявление от вчера на адвоката на Нетаняху. Израелският главен прокурор Авишай Манделблит отхвърли в четвъртък молбата на премиера изслушването да бъде отложено. Адвокатът на Нетаняху Амит Хадад заяви, че е трябвало молбата за отлагане на изслушването да бъде уважена, но след като главният прокурор я е отхвърлил, то той и Нетаняху ще присъстват на изслушването. Нетаняху помоли изслушването да бъде отложено заради разпускането на парламента и произвеждането на парламентарни избори на 17 септември. Бенямин Нетаняху не успя да сформира правителство след победата си на изборите на 9 април, отбелязва АФП. Привържениците на Нетаняху в парламента гласуваха за разпускането му, за да не може президентът Реувен Ривлин да връчи мандата за сформиране на правителство на друг политически лидер, посочва агенцията. По този начин се стигна до свикването на нови парламентарни избори в Израел. Главният прокурор мотивира решението си да отхвърли молбата на Нетаняху с аргумента, че нищо не оправдава датата на изслушването да бъде променяна. Главният прокурор вече отложи веднъж през май датата на изслушването, която първоначално бе 10 юли. Нетаняху ще бъде изслушан по три отделни дела, по които е обвиняван в корупция, измама и злоупотреба с доверие. 69-годишният Нетаняху отхвърля всички обвинения срещу себе си и твърди, че става дума за лов на вещици. Въпреки разследването срещу него, Нетаняху няма да бъде юридически задължен да подаде оставка, докато не бъде признат за виновен по някое от повдигнатите обвинения и на последната възможна съдебна инстанция. Това, твърдят експертите, може да отнеме години.", "date": "2019.06.11", "title": "Израелският премиер пред прокурор по дела за корупция"}
{"url": "https://www.monitor.bg:443/bg/a/view/kak-myj-iztegli-4-bona-byrz-kredit-bez-da-znae-167569", "text": "Шофьор от столичния градски транспорт „изтегли“ бързи кредити за над 4000 лева докато по същото време возел пътници до Ботунец. Чрез измамна схема с личните му данни Тихомир Янкуловски се оказва длъжник с пет заема, без да знае, че е кандидатствал за тях. На 14 февруари 2018 г. шофьорът получава обаждане от фирма за бързи кредити, че закъснява с вноската по дълг и следва принудителното му събиране. Прави проверка в кредитния регистър, от справката става ясно, че му се водят 4300 лева заеми. миналата година по електронен път с неговите лични данни. Янкуловски обаче, заеми не е теглил и вече година и три месеца ходи по мъките, по различни институции, за да докаже истината. На същата дата и час, когато задлъжнява, Янкуловски е бил на смяна зад волана. Возил е пътници по селските линии на столицата, конкретно тогава между София и Ботунец, според пътния му лист при работодателя. За измамата са използвани предплатени карти на мобилни оператори и е фалшифициран подписът му. Изчисленията му показват, че за последните 15 месеца е натрупал пет пъти повече задължения - от 4000 лева По кредитите не е платил и една стотинка. Пред „Монитор“ от полицията обясниха, че вероятно в схемата са участвали поне няколко човека, но отказаха да коментират случая. След като разбира, че е измамен Янкуловски подава жалба в полицията, където е образувано разследване и делото му е минало на първа инстанция. Констатирано, че подписът му върху част от документите за изтегляне на кредитите не е негов. Пред „Монитор“ Николай Цветанов от Асоциацията за отговорно небанково кредитиране обясни, че решението по делото служи на кредитиращата организация да заличи длъжника от регистъра на БНБ. „Лошото за финансовата институция е, че докато не бъде намерен извършителя на престъплението, търпи загуби. От Янкуловски не са търсени никакви пари и не му е съставяно изпълнително дело за сумите. Освен водените дела негативът е, че потърпевшият фигурира кредитния регистър и има лошо „досие“. Заемите по телефони от афиши по стълбовете крият рискове Омбудсманът Мая Манолова предлага мерки срещу заробващите такси и лихви на фирмите за бързи кредити. По-строг контрол, от регистрационен режим в БНБ заемодателите да преминат на лицензионен, предлага тя. Според нея, при тези фирми няма ефективен контрол от държавата. Над 3000 жалби срещу организации за бързи кредити е получила за три години омбудсманът. „Най-често това са фирмите, които лепят афиши за кредити по стълбове, коментира Николай Цветанов от Асоциацията за отговорно небанково кредитиране. Затова експертът съветва да се четат общите условия при подписване на договорите. Не крие, че проблем остава и ниската финансова култура на заемополучателите. И от сигналите до Манолова става ясно, че има неравноправни клаузи в договорите за бързи кредити, с които пряко се нарушават правата на потребителите. Но не онлайн бързото кредитиране е проблем за сектора, а организации и фирми, които не са лицензирани и заобикалят правилата“, смята Цветанов. Oмбудсманът иска законодателни промени, които да ограничат таксите, дължимите суми да не се променят едностранно от фирмите и да не се изискват банкова гаранция или поръчител.", "date": "2019.06.11", "title": "Как мъж „изтегли“ 4 бона бърз кредит без да знае"}
{"url": "https://www.monitor.bg:443/bg/a/view/nov-xbox-prez-2020-167595", "text": "Microsoft съобщи, че новия Xbox ще бъде пуснат в продажба през 2020 г., заедно с новата игра Halo Infinite. Конзолата все още няма официално име, като Microsoft все още използва името Project Scarlett. На тазгодишното издание на E3 в Лос Анджелис, Microsoft обеща, че Xbox ще направи „най-големия скок” от предходното поколение конзоли, които индустрията за игрите някога е виждала. След 18 месеца ще стане ясно, колко преувеличено е това твърдение, но известните характеристики показват, че следващия Xbox ще се конкурира с PlayStation 5. Също като при PlayStation 5, новия Xbox ще бъде достатъчно мощен, за да се справи с ray-tracing в реално време, предоставяйки реалистични, динамични светлинни ефекти, които можеха да бъдат постигнат от висок клас хардуер за компютърни игри в средата на 2018 г., и вероятно подкрепя твърдението на Microsoft за скок. Поддръжката на твърд диск, подобно на PlayStation 5, ще намали времето за зареждане. Microsoft представи и плановете си за Project xCloud, който ще позволи на разработчиците поддръжка на стрийминг от центровете за данни на Microsoft или до устройствата на потребители от своя Xbox. Известно е, че както Google, Sony и може би Amazon, така и Microsoft възнамерява да се върне към услугата за стрийминг на игри, а при опита на Microsoft с облак и онлайн игрите, като Azure и Xbox Live hello, компанията ще има успех в тази нововъзникващо ниша. Освен името на следващия Xbox, все още не се знае как изглежда и колко ще струва. Microsoft също пусна Xbox Game Pass Ultimate, което е пакетна услуга за игри, включваща Xbox Live Gold, Xbox Game Pass плюс добавянето на Xbox Game Pass за компютър. Компанията съобщи за пускането на Gears 5 на 10 септември, 2019 г. и придобиването на студиото за игри Double Fine, известно с Brütal Legend, Broken Age и Psychonauts.", "date": "2019.06.11", "title": "Нов Xbox през 2020"}
{"url": "https://www.monitor.bg:443/bg/a/view/ubitijat-brat-na-kim-chen-un-rabotel-za-cru-167606", "text": "Полубратът на севернокорейския лидер Ким Чен Ун - Ким Йон Нам, който бе убит в Малайзия през 2017 г., е бил информатор на ЦРУ, съобщава американският в. \"Уолстрийт джърнъл\", като се позовава на неназован източник, \"лично запознат с въпроса\". Вестникът обаче прави уточнение, че много подробности за отношенията между изпадналия в немилост в Пхенян Ким Йон Нам и ЦРУ остават твърде неясни. От ЦРУ са отказали коментар по темата. Според източника, цитиран от \"Уолстрийт джърнъл\", имало е връзка между ЦРУ и Ким Йон Нам. Няколко бивши американски служители казаха, че полубратът, който от много години живееше извън Северна Корея и нямаше никакво политическо влияние в Пхенян, вероятно не е бил в състояние да предава някакви съществени подробности за потайните ходове на пхенянския режим, пише вестникът. Същите бивши служители твърдят, че Ким Йон Нам почти сигурно е бил в контакт със службите за сигурност на други страни, по-специално Китай, отбелязва \"Уолстрийт джърнъл\". Южнокорейски и американски служители са отбелязали, че севернокорейските власти са наредили убийството на Ким Йон Нам, който е бил критик на династичното управление, наложено от неговото семейство. Според източника на всекидневника, Ким Йон Нам е пътувал до Малайзия през февруари 2017 г. за среща със своя контакт, осъществяващ връзката с ЦРУ, макар че това може да не е била единствената цел на посещението му. Две азиатки бяха обвинени за отравянето му на летището в Куала Лумпур същия месец. Те са напръскали лицето му с нервнопаралитичното вещество VX - забранено химическо оръжие. Двете - виетнамка и индонезийка, бяха освободени неотдавна, след като прекараха над две години в затвор в Малайзия.", "date": "2019.06.11", "title": "Убитият брат на Ким Чен Ун работел за ЦРУ"}
{"url": "https://www.monitor.bg:443/bg/a/view/mladen-vladimirov-fejsbuk-ni-prevyrna-v-patrioti-i-sydii-tova-e-pagubno-za-edno-dete-167581", "text": "Понякога подрастващите могат да извършат престъпление и ние трябва да посрещнем това, казва в интервю за \"Монитор\" психологът - Нека погледнем първо обективната информация. Родители, по една или друга причина, са загубили връзката с детето си, но са били достатъчно сензитивни, за да видят промяната в поведението му. Трябва да ги поздравим, защото много възрастни нямат подобни умения. След това те са били достатъчно честни и отговорни, за да признаят, че не могат сами да се справят с такава ситуация и са потърсили помощта на държавата. Тук бих направил мост към Националната стратегия за детето, която така и не се състоя, защото точно това е работата на институциите - не да отнемат нещо на родителя, а да помагат, да надграждат връзките. Та в този случай родителите са потърсили държавата, но тя, в лицето на всички правоохранителни институции, бих казал, че влезе в роля по един малко силен начин. Може би защото обществото има нужда от този тип говорене и да усети как държавата е на мястото си. Само че си мисля, че когато става дума за дете, е добре да сме по-умерени в речта си, по-предпазливи. Трябва да си дадем сметка, че това най-вероятно е първи сблъсък на детето с правораздавателната система и когато този сблъсък е травмиращ и напрягащ, след това може би ще има негативни последици. Неведнъж сме виждали хора, които вече са били в затвора с идеята да се разкаят и поправят, но след това отново извършват престъпление. - Ето тук щеше да е големият проблем - ако родителите бяха тръгнали да се справят сами в тази ситуация. Най-вероятно един честен и откровен разговор щеше да накара детето да разкрие по-голяма част от информацията, защото ние може да виждаме едно високоинтелигентно дете, с много добра езикова подготовка, с изключителни познания по химия, както бе съобщено. Може би тогава и нямаше да сме свидетели на такава психоза в обществото, каквато наблюдаваме в момента. Но сега трябва да извадим на преден план позитивите от случващото се, да насочим вниманието не към това, че в България има терорист. Трябва да си вземем поука и да заявим, че общуването в интернет може да бъде опасно, че там дебнат страхове и че е добре да се замислим, че има програми за родителски контрол. - А кой казва, че момчето не го осъзнава? Характерно за тийнейджърската възраст е търсенето на нови усещания и на рисково поведение. Много млади хора знаят, че ако откраднат автомобила на родителите си и шофират с превишена скорост, е опасно, но въпреки това го правят. Наясно са с вредата от алкохола и наркотиците, но въпреки това ги употребяват. Така че ние не знаем какво се случва в главата на детето. Наясно сме само, че някой от отсрещната страна се е свързал с него, видял е една любопитна личност, която иска да се заяви пред обществото. - Може да търси внимание, идентичност. Това са основните и много важни задачи в тийнейджърската възраст. Тогава младежите искат да си отговорят на въпросите кой съм аз и как да се заявя. Трябва да споменем и нещо много важно - в момента това дете вече трупа впечатление от системата, която е пречупваща, която не е трансформираща и работеща по линия възстановяване и поправяне, а която използва възпитателно-назидателен подход. Система, която не търси отговора на въпроса кое е довело до случващото се, а която казва да го изведем от семейството, да го въдворим и с него да работят психолози и психиатри. Признавам, че не искам да съм на тяхно място. - Сигурен съм, че ще има едно защитно поведение. Затова е много важно кой ще работи с детето. Както казахте, има информация, че то ще бъде под надзора на инспектори от Детска педагогическа стая. За мен това е чиста пробация. Тоест детето ще знае, че е подложено на завишен контрол и че действията му се наблюдават. Няма да има промяна на нагласи и ценности. Никой няма да се опита да разбере защо този младеж, който е християнин, тръгва да замисля терористичен акт, ако тази информация е вярна. Затова първо трябва да си дадем сметка, че ако сега детето натрупа обида или омраза към правораздавателната система, то утре няма да има доверие в нея. И когато му се наложи да я потърси или да съдейства, то няма да го направи, защото в него ще е натрупана горчивина. Детето трябва да бъде посрещнато, когато сбърка, когато върши противообществена проява. Важно е да видим какъв интерес се крие зад неговото поведение и каква потребност е обслужена зад този интерес. Едва тогава ще можем да отговорим на неговите нужди, да дадем социално приемливи алтернативи. Тогава това дете ще се превърне в агент на промяната, защото то има личностните черти и интелектуалния потенциал, както и родители, които от тук насетне ще завишат контрола и ще го превърнат в нещо добро. Така трябва да работим. - Всички трябва да си вземем поука, защото ако тези родители не бяха забелязали какво се случва със сина им, това щеше да доведе до негативни последици. Нужно е да осъзнаем, че понякога децата може да извършат престъпление и ние трябва да посрещнем това. Също така да си вземем поука, че интернет не е безопасно място и по някакъв начин трябва да се опитаме законово да регулираме случващото се. Важно е да кажем какво се случва с детето, когато извършва престъпление. Тъй като работя по един друг знаков случай от преди три седмици, мога да кажа, че впоследствие такива деца търпят много несгоди. Въпреки че ние прикриваме самоличността му, вече толкова много информация се издаде за него, че то всъщност е разпознаваемо. И от там насетне приятелите го избягват, учителите стават тревожни в негово присъствие, съседите го заклеймяват, така то вече е вторично жертва. Смятам, че трябва да пазим детската личност и да не я обявяваме публично, още повече че не е доказана нейната вина. Някак си Фейсбук и въобще социалните медии ни дадоха две неща - да бъдем патриоти, но само във Фейсбук, и да бъдем прокурори и съдии, отново само във Фейсбук. Това е пагубно, особено за едно дете. - Това дори вече се е случило. Сега е много тежка задачата на всички, които ще работят за обратния процес. Ако се стигне до оправдателна присъда за детето, петното, което му се лепна, няма да бъде изчистено. То няма да може да се върне в училище и опитът ми показва, че най-вероятно ще премине на самостоятелна форма на обучение. Това ще го изолира, то ще се превърне в нещо като аутсайдер, ще натрупа негативни емоции като вина и тревога и няма да сътрудничи по изясняване на обективната причина за случилото се, за да се достигне до отговор на въпроса как се достига през социалните мрежи до вербуване на деца, за да се осъществи генерална превенция. Да има беседи, родителски срещи, да се разшири информираността на всички, които са отговорни за благополучието на нашите деца в реалния и дигиталния свят. -Завършил е психология и е специализирал семейна терапия и организационна психология -Сертифициран кризисен психолог с опит при оказване на психосоциална помощ при кризи и екстремни ситуации -Притежава повече от 10-годишен опит в психологическото консултиране на деца и семейства. -Разработвал и провеждал училище за родители и тренинги за управление на гнева -Провел е научни изследвания, посветени на професионалния стрес и влиянието му върху соматичното и психичното здраве", "date": "2019.06.11", "title": "Младен Владимиров: Фейсбук ни превърна в патриоти и съдии, това е пагубно за едно дете  "}
{"url": "https://www.monitor.bg:443/bg/a/view/dyjd-i-vyzmojni-gradushki-v-iztochna-bylgarija-167601", "text": "Днес повече слънце ще има над Западна България, докато над Северна и Източна облачността ще е по-често значителна – купеста и купесто-дъждовна.  Отново ще има превалявания, придружени с гръмотевици и временно усилване вятъра, възможни са и градушки. Ще духа слаб до умерен север-североизточен вятър. Максималните температури ще са между 25° и 30°. Това съобщи за Агенция „Фокус“ дежурният синоптик Георги Цеков от Националния институт по метеорология и хидрология (НИМХ). Атмосферното налягане ще е близко до средното за месеца. Над Черноморието ще преобладава облачно време и на много места в часовете до обяд ще има валежи от дъжд и гръмотевична дейност. След обяд валежите ще спират и облачността ще се разкъса и намалее. Ще духа слаб до умерен вятър от север-североизток. Максимални температури между 25° и 28°. Температурата на морската вода е от 19° по северното крайбрежие, до 23-24° в Бургаския залив. Вълнението на морето ще е 2-3 бала. Над планините облачността ще е по-често значителна и на места, главно в следобедните часове, ще превали и прегърми. Ще духа до умерен североизточен вятър. Максималната температура на височина 1200 метра ще е около 20°, на 2000 метра – около 13°. През следващите дни валежите чувствително ще намалеят, и като разпространение, и като интензивност, а температурите бързо ще се повишат. В сряда превалявания, придружени с гръмотевици ще има на места в Южна България, главно в следобедните часове. В четвъртък и петък краткотрайни валежи ще има само на отделни места. Ще бъде слънчево, с временни увеличения на облачността. В западната половина от страната вятърът ще бъде слаб, предимно от изток-североизток; в източната ще е временно до умерен, от север-североизток. Преобладаващите максимални температури ще бъдат между 28° и 33°.", "date": "2019.06.11", "title": "Дъжд и възможни градушки в източна България"}
{"url": "https://www.monitor.bg:443/bg/a/view/krasimir-balykov-mnogo-losh-kraj-za-nas-167598", "text": "Селекционерът на България Красимир Балъков сподели първите си впечатления след поражението на тима с 2:3 от Косово в сблъсъка от група \"А\" на европейските квалификации.   \"Много лош край за нас, но трябва да признаем, че Косово стоеше в края на мача физическо изключително по-добре от нас. Тази тема отдавна се коментира, но ние, селекционерите на България, нищо не можем да направим. Една от причините е физиката, от друга – отборът на Косово има класни играчи. Нужно е да го признаем, тъй като добре владеят топката и трудно се отнема. Ние се сборихме и не мога да бъда недоволен\", започна Балъков.  \"На всички ни се искаше да вкараме и трети гол, тъй като победата беше задължителна, но в края на мача се видя кой седи по-добре физически. Имахме нашите възможности напред, но концентрацията пада, когато не си добре физически\", продължи той. \"Защитата е целият отбор. Ние от 15 години не сме се класирали на голямо първенство. Не се притеснявам, но не обичаме да губим. Трябва да работим, да търсим начина да излезем от тази ситуация\", анализира Бала.  \"Във физическо естество страдаме от клубните отбори у нас. Нашите футболисти не играят в топ-тимове. Те имат 2-3 футболисти, които могат да изиграят още един мач, а при нас това го нямаше. Те си ни биха заслужено\", завърши треньорът на \"лъвовете\".  ", "date": "2019.06.11", "title": "Красимир Балъков: Много лош край за нас!"}
