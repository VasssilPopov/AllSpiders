{"url": "https://www.monitor.bg:443/bg/a/view/780-bezdomnici-po-ulicite-na-stranata-ni-100140", "text": "Повече от 780 бездомници кръстосват улиците на страната ни, 500 от тях са в столицата. Целогодишно в София работят 3 центъра за временно настаняване, като общият им капацитет е 510 души. Това показа проверка на „Монитор“. Местата, където са разположени са Илинден, Красна Поляна и Люлин. През зимата с цел осигуряване на топло място за тези, чиято съдба е на открито, отваря и един кризисен център с филиал в Захарна фабрика. Максимално там могат да бъдат приютени 170 души. „Имаме възможност да приемаме и малко над капацитета. През най-студените зимни дни се е случвало да приемаме по-голяма бройка. Столична община изключително активно работи с болниците, защото повечето от тези хора не са здравно осигурени. Общинските медицински заведения им оказват помощ срещу заплащане от наша страна. През зимния сезон лечебните центрове приемаха дневно поне по двама – трима бездомника“, коментира Мина Йовчева, директор на „Социални дейности“ в Столична община. На второ място по брой бездомници след София се нарежда Русе с 200, следван от Варна, Велико Търново, Стара Загора и Добрич. Причините тези хора да останат на улицата са различни, а някои от историите им се загнездват дълбоко в сърцето. Дали са изгонени от децата си, загубили са жилището си в резултат на заем от лихвар, или пък са просто престъпници – на улицата няма значение, там важи законът „по-силният оцелява“. И тук идва ролята на сезонната миграция – бездомници от всички краища на България идват да пробват своя шанс за по-добър живот. „Най-голям брой има от Северозапада, но има и от Южната и Западната част на страната. Част от тях остават временно на улицата, но не могат да си намерят препитание, след което търсят подкрепа в центровете. В случай, че решат да се завърнат в градовете си ние ги извозваме. За тази цел сме сключили споразумение с БДЖ, които безплатно ги връщат“, обяснява Мина Йовчева. Средната им възраст без значение в кои край на България се намират е 50 години. В София и Велико Търново обаче се наблюдава тенденция на рязко падане на възрастовата граница - все по-често можем да срещнем някой подритнат от съдбата, който едва е навършил 30 години.", "date": "2018.05.20", "title": " 780 бездомници бродят по улиците на страната "}
{"url": "https://www.monitor.bg:443/bg/a/view/nikolaj-nankov-chakame-500-mln-leva-ot-kitajski-investitori-za-tunela-pod-shipka-100135", "text": "- Да, точно така. Все пак аз съм оптимист, гледайки характера на жалбите, но все пак няма да се намесваме в работата на българския съд. Тази жалба беше защо магистралата минава далеч от селото, за Поликраище говоря, че минава на километър и 200 - 300 м; другата от Хотница – защо минава близо - на около 800 м. Както се казва, не можем да прекараме магистрали през Луната, за да не пречим или пък да задоволим всички потребности. Магистралите обикновено са над общински и над местни като приоритети, според задоволяване на транспортни потребности и транспортни коридори по отношение на паневропейските такива. Реализираме регионални транспортни потребности над национални. Факт е, че процедурата по българското законодателство дава право да се обжалва, но там рядко откриваме екологични аргументи. По-скоро намираме икономически аргументи, които смело твърдя, не в конкретния случай, а по принцип. Принципът е такъв в България в последните години, че конкретни проекти се саботират по определени понякога икономически подбуди с процедурата, която дава екологично доказателство, обжалването на оценка на въздействието върху околната среда (ОВОС). Знаем, колеги от Народното събрание миналата година приеха промени в Закона за опазване на околната среда (ЗООС), процедурата за обжалване е едноинстанционна за националните обекти, какъвто в случая е магистрала Велико Търново - Русе, което ни дава основание в наша полза да съкратим между 6 месеца и година съдебните процедури, но ако бъде отменен ОВОС в тази му част – между 2 и 3 години ще отнеме нова процедура. - Много труден баланс. Тежката функция на една власт, на едно правителство, на един министър е да намери баланса между отделните видове интереси. Това е най-тежката парадигма на 21-ви век, философска дори, не само управленска – да намерим баланса между трите вида развитие, което е част от устойчивото развитие - социалното, екологичното и икономическото. Балансът винаги е крехък и много труден, но ние във всичките си проекти се опитваме да намерим точно този баланс. Никога не сме приоритетизирали сляпо един интерес за сметка на друг. Трябва да се търси балансът между археология, разбирате какво е историческо наследство; между екология – опазване на околната среда и интереса на всички зелени организации, които, да кажем, че представляват този тип интерес, и скоростното, бързо и качествено изграждане на инфраструктурни обекти, към която призма пречупваме икономическия и социалния интерес. Тъй като това са обекти, които се желаят не само от местната общност, но и от много сектори на икономиката, включително транспортен бранш, а и не само – туристически и т.н. - Имаме и арабски, и канадски преди няколко месеца, имаме колеги, които проявяват интерес, и от Саудитска Арабия, и от Катар – конкретен интерес, конкретна среща имахме, премиерът Борисов беше домакин, аз също посетих Катар в края на м.г., но към момента най-сериозен интерес имаме от китайски компании. Вчера имахме среща с конгломерата „Ситик“, знаете, с държавно участие на капитала е тази инвестиционна компания. Интересът е изключително сериозен. За първи път чуждестранни инвеститори - което е гаранция за по-сериозен интерес, минаха през цялото трасе – от Русе, през Велико Търново, до Казанлък, през Шипка. Три дни са отделили колегите, за да разглеждат трасето. Съвсем конкретни вече и сериозни предложения ще бъдат обсъдени на най-високо държавно ниво. Там трябва да бъде уточнена и формата на бъдещата компания, формата на бъдещия меморандум, който ще бъде сключен с тях. Аз вече съм оптимист, от последните 6 - 7 години виждаме за първи път реални стъпки от китайска страна. От нас – винаги сме отворени, стига да е защитен по възможно най-добър начин общественият интерес. Говорихме за държавни гаранции, което винаги ни е спирало и което са отстоявали международните инвеститори в България, но в момента намираме баланс и аз съм убеден, че в близко бъдеще ще имаме конкретни и реални резултати, като стартираме може би тунела под Шипка. Колегите от китайска страна споменаха вчера (б.р. - интервюто е взето на 16.5.), че за тях е малка инвестиция, а за нас доста голяма – около 500 млн. лв. Смятам да стартираме с нещо по-малко, за да докажем поемането на взаимните си ангажименти и тяхното изпълнение. Хубавото, което споменахме вчера, е, че ще се разчита изцяло на българския бизнес и на български строители. Затова специално на обхода на Габрово, който в момента се изгражда, са отделили половин ден да разгледат организацията на строителния процес и са останали впечатлени от качеството, от това, което са видели на място. - Имаме нормативи, на които трябва да отговаря изработката на пътните знаци. Тази идея към момента не е на дневен ред. Крадат се не само мантинели, но и знаци. Знаем какви са причините за липсата им, за съжаление с оглед и на недостатъчния финансов ресурс за задоволяване на пътната сигнализация – това е още един бич срещу нашите усилия за по-добра пътна безопасност. Тази идея към момента не стои на дневен ред, по-скоро полагаме големи усилия за по-бързо въвеждане на тол системата, за да имаме повече приходи не само за изграждане на нови отсечки и рехабилатация в асфалтовата част, т.е. на пътищата, а и за повишаване на пътната безопасност и цялата сигнализация. Колегите правиха одит на липсващите пътни знаци, подобно на пешеходните пътеки. За знаците ще дадем скоро информация – липсващи или неправилно поставени. Понякога се поставят и менят при определена ситуация. Ситуацията за пътните знаци е динамична и тяхното поставяне трябва да съответства на пътните условия. Нашата цел е повече ресурс за пътна безопасност. Европейският съюз на база на многогодишната финансова рамка и по линия на кохезионната политика след 2020 г. е на път, дай боже, да стане, да обособим нарочен инструмент за пътна безопасност. Ние сме подали в националния координиращ орган - Министерството на вътрешните работи, нашите заявки, които са огромни като ресурс. - Да. Това са средства само за мантинели, маркировка и сигнализация, за да имаме обезопасени на 100% български пътища. Тези съоръжения, както и пътната настилка се маркират с течение на времето – колкото са по-качествени, по-скъпи, толкова са по-устойчиви и дългосрочни във времето, както и пътните ремонти. Целта е с повечето приходи от тол такси да спрем с кърпежите и ремонтите и с поставянето на не дотам качествена настилка, т.е. ще завишим изискванията към доставчици, ще завишим и контрола от страна на държавните органи, ще правим по-качествени ремонти, ще обезопасяваме пътищата. Не че към момента не полагаме достатъчно усилия, дори напротив. Правим пътни одити на всички новостроящи се и новорехабилитиращи се участъци, но за съжаление пътищата, строени преди 40 - 50 години, не отговарят на съвременните стандарти. - Привеждаме вече републиканските пешеходни пътеки в съответствие. За тях споменах – малко над 3 млн. и 200 хил. лв. Март, когато приключи проверката, организирана от главния прокурор, адмирации за това, което се направи. Ще мислим какво да направим с общинските, тъй като голяма част от изградената инфраструктура, пешеходните пътеки не са незаконни. Грубо казано, не отговарят на едно от десет изисквания за пешеходни пътеки. Когато говорим за фоново оцветяване, т.е. сложен червен цвят, а не само допустимия по настоящем бял - по пешеходни пътеки, аз лично смятам, че това не е огромно нарушение. При положение че на зебрата е допустимо фоново оцветяване с червен цвят. Това ще обсъдим с колегите от МВР, Сдружението на общините, разбира се, с главния прокурор като инициатор на тази проверка. За нормативна промяна в случая сме подготвили съответни текстове. Беше реагирано адекватно и навременно, тъй като контролът на движението по пътищата трябва да бъде повишен за водачите, пешеходците, а държавата трябва да дава отговори с необходимите конкретни действия предвид цялата структура на нормативно изискуемите характеристики. Колкото и пешеходни пътеки да има, трудно бихме могли да задължим недобросъвестните шофьори да спазват определените ограничения. Има пешеходна пътека по всички нормативни изисквания – изградена, маркирана, обозначена със съответно ограничение на скоростта, държавата, аз, вие, съвестният водач натиска педала, а несъвестният е нарушителят. Няма да изброявам подобни случаи – имаме ги и м.г., и т.г. Не винаги контролът от административната страна на държавата трябва да ни бие основната спирачка. Първо трябва да имаме контрол, възпитание, култура – и като пешеходци, и като водачи. Оттам нататък да разчитаме на всички други контролни институции и органи. По-добър контрол и по-добра толерантност от страна на водачите. - Колегите ходят на обществените обсъждания, доста рестриктивни са текстовете. Може да се обърнат срещу обратната логика - че някои от текстовете защитават корпоративни интереси. Подобни разсъждения се появиха специално за веригите. Но говорим за качествени гуми, без да ги квалифицирам като зимни-летни. Лекият, тежкотоварният автомобил трябва да бъде оборудван с такива гуми, които да съответстват на климатичните условия. Знаете през зимата – катастрофа на „Хемус“, катастрофа на „Тракия“, блокираме цялата страна за 4 - 5 часа. И не само катастрофа, а и закъсали такива. Много е трудно да бъде намерен баланс. Интересът на конкретния превозвач, ползвател на лек автомобил с необорудвани гуми не е в интерес на цялото общество. В интерес на обществото е да се осигурява нормална проходимост и при летни, и при зимни условия. Да се намери трудният баланс – затова се правят такива обществени обсъждания, а не защото са задължителни по закон.  ", "date": "2018.05.20", "title": "Николай Нанков: Чакаме 500 млн. лева от китайски  инвеститори за тунела под Шипка"}
{"url": "https://www.monitor.bg:443/bg/a/view/pochina-opernata-prima-hristina-angelakova-100142", "text": "На 73 години си отиде Христина Ангелакова. Голямата оперна певица е починала при усложнения, вследствие на ортопедична операция. Тъжната вест потвърдиха нейни близки пред „Площад Славейков“. Христина Ангелкова е един от ярките гласове в историята на българската опера. Повече от четвърт век тя е сред най-знаменитите имена на Софийската националната опера. Сред паметните ѝ образи са Изабела („Италианката в Алжир“), Марфа („Хованщина“), Сантуца („Селска чест“), Азучена („Трубадур“), Адалджиза („Норма“), Амнерис („Аида“), Дуеня от едноименната опера на Прокофиев. Родена е през 1944 г. в Исперих, но отраства в Шумен в семейство, което обича музиката. В гимназията учи цигулка, когато решава да се посвети на пеенето. Приета е в Музикалната академия, във вокалния клас на проф. Сима Иванова. През 60-те години Христина Ангелакова заминава за Италия, където специализира бароков вокален стил в курсовете „Ваканци музикале“ във Венеция. Учи в академията „Санта Чечилия” в Рим и в Центъра за усъвършенстване на млади певци към Миланската скала при прочутата певица и педагог Джина Чиня. Кариерата ѝ започва щастливо: българката подписва тригодишен договор с „Ла Скала“. Там прави творческия си дебют с ролята на Улрика от „Бал с маски”, дирижирана от Клаудио Абадо. Следват партии в редица постановки на „Скалата“ – Йокаста от „Едип цар” на Стравински, Адалджиза от „Норма” на Белини, Леонора от „Фаворитката” и Елизабет от „Мария Стюарт” на Доницети… Участва и в представления на „Пикола Скала“ („Амал и нощните гости“ от Меноти и „Ноевият ковчег“ на Бритън). Концертира с прочутия оркестър „Виртуози ди Рома”. Името ѝ става известно на голямата оперна сцена. Четири сезона тя е предпочитаната Амнерис на сцената на „Дойче опер“ в Западен (тогава) Берлин, чест гост е в италиански оперни театри – Болоня, Палермо, Равена, а в Римската опера е поканена да пее за премиерата на „Иродиада“ от Масне (в екип с Монсерат Кабайе, Хосе Карерас и Хуан Понс). Пее в Мюнхен, Будапеща, Дюселдорф, Лиеж, Лайпциг, Руан, Тулон, Ница, Билбао, Овиедо (с Павароти в „Бал с маски“), Атина… Със Софийската опера гастролира в Москва, Париж, Палермо, Виена… От 2001-а до 2004 г. Христина Ангелакова е първата жена директор на Националната опера и балет. От 2012-а тя е артистичен директор на музикалния фестивал „Моцартови празници“ в Правец.", "date": "2018.05.20", "title": "Почина оперната прима Христина Ангелакова"}
{"url": "https://www.monitor.bg:443/bg/a/view/vyrhovete-koito-obedinjavat-100139", "text": "Огромно множество от хора тръгна заедно с близките и приятелите на Боян Петров към Копитото в знак на почит към алпиниста, който остана завинаги в Хималаите. Възможно е сред преминалите по маршрута на тренировките на Боян преди покоряването на всеки връх да има и такива, които не са чували името му до фаталното щурмуване на Шиша Пангма. Може и мнозина да не са се замисляли никога що за спорт е алпинизмът. Това, обаче, няма никакво значение. Името на Боян Петров, усмихващото се от всички снимки лице, целите и мечтите, които е имал Боян, го превърнаха в обединител на добрите хора. На тези, които вървят напред и гледат нагоре. Доста често нас, хората, не бихме казали само българите, ни сплотява и обединява общият „враг“, понякога дори омразата срещу всепризнато зло и доста по-рядко заставаме единни зад доброто. Спонтанният поход към Копитото е един сигнал към децата ни, че освен камъните и дупките, в които се спъваме ежедневно, има и върхове, които обединяват и към които е по-добре да отправим нашия взор.", "date": "2018.05.20", "title": "Върховете, които обединяват"}
{"url": "https://www.monitor.bg:443/bg/a/view/ivan-gatev-glasyt-na-kontrol-100125", "text": "„От горе иде шуменски влак,/ Също ми носи вино и коняк.“ Пееше великия Тодор Колев и носеше шуменското си аз, да огрее големия артистичен небосклон над столицата. С влака, но от малко по-ново време, в София е дошъл още един талант, и предстои да покаже колко ярко и надалеко ще успее да огрее. Иван Гатев влезе в окото на прожекторите на сборния концерт като новия вокалист на група „Контрол“, които споделиха сцена с „Ревю“, „Нова генерация“ и „Хиподил“ в „Арена Армеец“ преди месец. Всъщност Иван е в „Контрол“ от три години, а от седем изкарва хляба си само с музика в различни и разнородни проекти. Любовният му танц с нотите започва в съвсем невръстна възраст. „Виновни са основно моите родители, защото ми напълниха главата с The Beatles, Deep Purple, Led Zeppelin. На 5 години вече имах касетка на Джон Ленън“, спомня си Иван. Семейството му са меломани, но не се занимават с музика. Баща му свири от време на време, но любителски. Това обаче е достатъчно и в 5 клас той хваща класическата китара. „Но 5 клас е да гониш топката и прекъснах за няколко години“, спомня си Гатев. Крастата си е краста и той отново хваща инструмента в гимназията, където „с разни приятели вдигахме врява“. Приятел блусар от Шумен му показва разни пинизи на електрическата китара и съвсем му вкарва мухата в главата. Едва когато се мести в София обаче, приема на сериозно музикалните си залитания. Чинно записва да учи в Лесо-техническия университет, за да продължи бизнеса на баща си, който се занимава с мебели, но издържа едва година. Премества се в НБУ и завършва Тонрежисура и музикален театър. През това време вече се е завъртял в средите и е започнал да свири с няколко групи. „Доста хора бяха изненадани от решението ми защото като малък не можех да свиря. Но… после се научих“, смее се Иван. Обича да казва, че първата му група е Saltriver, която основава, но в днешни дни е само история. „Ако се върна назад доста неща ще направя по друг начин“, споделя Иван. Част от това осъзнаване е и напускането му на работа през 2011 г. и отдаването му напълно на музиката. „Всички ме съветваха да си работя и да свиря в останалото време. Но ако искаш да свириш наистина, то няма останало време. Трябват ти много, много часове, защото Има много групи, чиито членове го правят, но за тях е проблем. Напъваш се на мускули, със собствени пари правиш албум, някакви хора те чуват, научават и като трябва да минеш на следващо ниво не стига времето“, казва музиканта, които може да се похвали със занимания в почти всички стилове. Работил е като куриер, пеещ сервитьор в пиано-бар, във фирма за консултантски услуги и лицензиране на задания по европейски проекти, бил е ивент мениджър, където се е изявявал като детски диджей и е правил кареоке за малчуганите. Първото, което прави след като приключва с тези занимания е да хване една 12-струнна китара и да обикаля като бард. Да, правилно сте забелязали, до тук разказахме за симпатиите му към класическия рок, блуса, в момента е вокалист на пънк банда, за която той твърди, че а в гимназията е въртял коси на Canibal Corpse и Morbid Angel, които е разнообразявал с Emerson, Lake and Palmer. „Всяка музика ми чеше различна краста, затова не ми е трудно да се пренастройвам“, забавлява се Иван. И до ден днешен не успокоява духа си с един проект, а се разхожда из стиловете като свири джаз стандарти, Синатра и Рей Чарлз с един пианист в столично кафене, когато е сам забива The Doors, в Musicoholic пък е басист, а в „Контрол“ – вокалист. Благодарение именно на това музикално разнообразие преди три години влиза в обувките на Кольо Гилъна. Всичко започва от бандата „Естраден преврат“ (в която свирят бързо диско от 80-те тип Братя Аргирови и „Трамвай 5“, заедно с басиста на „Светльо&The Legends Борислав Рашков и китаристът на „Коза мостра“ Васил Смоков), в която Иван се изявява като вокалист. През 2012-2013 г. в нея идва барабанистът на „Контрол“ Огнян Кьосовски. „В един момент Оги ми каза, че търсят нов вокалист, но удрят на камък. Думите му бяха: След 1-2 минути размисъл дали да му напиша това което мисля, му върнах: „Ми, аз познавам само един такъв“. Направихме една репетиция и останалото е история“, резюмира Иван. Останалите от „Контрол“ дори не посмели да го попитат в началото, защото знаели, че е захванал много групи, пък и да наследиш Кольо Гилъна е доста деликатен момент. Риск, който самият Гатев осъзнава, но пренебрегва, защото авторите на „Най-щастливият ден“ са най-любимата му банда. И формулата сработва, а публиката го приема видимо единодушно. Химията с останалите музиканти също е на лице и дори в момента работят по три нови песни с амбициите за албум. Първият концерт на „Контрол“ с Иван на руля е в Терминал 1. „Аз вече бях навъртял доста километраж и нагласата ми беше: „Знеш какво правиш, пял си пред много хора, познаваш сцената, бил си в тоя клуб, песните те кефят“. Четири палки и нещата потекоха. Това, че съм фен по никакъв начин не ми пречи. Но ако всичко се беше случило по-рано, щях да съм тотално втрещен и стъписан“, спомня си Гатев. Но въпреки че на сцената в зала „Арена Армеец“ изглеждаха като приятели. Преди години певецът е репетирал за концерт в студиото на Иван и от тогава, че чак до големия сборен концерт, не са се виждали. Въпреки това зад сцената е царяла истинска веселба и спокойствие, стари истории и шеги. И докато Гилъна пееше на сцената Гатев направи нещо, което съвсем рядко се вижда вече – хвърли се в публиката и тя го понесе на ръце. „Преди концерт си бях поставил две цели – едната беше да скоча от сцената, другата да се обявя за декриминализация на марихуаната. Свърших и двете. Даже се оглеждах за телевизионния кран, защото съм гледал какво прави Еди Ведър и исках да го открадна, но беше твърде далеко“, смее се Иван. Правил го е и друг път, защото видимо е луда 33-годишна глава и за щастие до момента не е срещал пода на залата. Паралелно с репетициите на „Контрол“ отскоро развива и собствен бизнес. Прави проекта „Гега“ заедно с Радослав Гергов – Радула, който ще е „нещо като лейбъл, промоутърска агенция, онлайн медия, имаме и студио“. Първото занимание на „Гега“ е да направят на 8 юни в клуб „Маймунарника“. „Идеята е да вдигаме повече шум около клубната сцена. София има много добра, която може да се сравнява с всеки друг европейски град и дори има предимство, защото клубовете са в центъра, а са и пълни с групи с авторска музика. Но това никой не го знае. Имаме една секта от 10-15 хил. човека, които се интересуват и това е“, амбициран е Иван. Затова може би и не може да изброи всички групи, с които твори. Активен е в Musicoholic, която създава с Петър Иванов от Saltriver, и я описва като „абсолютно егоцентричен проект“, в който свири на бас и пее, а барабанист е Матей Христосков от Inner Glow. С „Лок Маруху“, в която вдига врява с басиста и барабаниста на Светльо & The Legends Борислав Рашков и Петър Александров, и китаристът на група „Глоба“, работят по втори албум, след като първия го пуснаха безплатно в Ютюб. А допълнително е поел ангажимент да е басист на новоизгряващите No More Many More.", "date": "2018.05.20", "title": "Иван Гатев – гласът на „Контрол“"}
{"url": "https://www.monitor.bg:443/bg/a/view/kratka-istorija-na-toplata-voda-100138", "text": "„Топлофикация - София” е може би единственият субект в света, който може да напише история на топлата вода. Както Стивън Хокинг написа „Кратка история на времето“. Обаче тази история за топлата вода няма да е кратка. Нещо повече – тя дори е вечна. Любопитно би било да се види как в. „Фигаро“ например пуска график за спиране на топлата вода по квартали в Париж. Ама това за французите ще е шок, равносилен на бяла мечка, която играе шахмат. Столичното топлофикационно дружество обаче обяви точно това – график за планови ремонти и спиране на топлата вода през лятото в София. Това е вечно, ще го има и ще пребъде. Имаше го при т.нар. социализъм, имаше го и при полуразвитата и после при силно развитата демокрация. Спирането остава винаги, само сроковете се променят. При соца спираха по един месец, сега с развитието на технологиите разгулът на пазарната икономика и ограниченията на гражданското общество сроковете станаха от 10 дни до две седмици. т.е. поне това намаля, ако не сметките. И винаги това спиране се е правело за добро. А зад него прозират безбройните несъвършенства на топлофицирането на огромен град като София, невъзможността на дружеството да си събере парите, да направи инвестиции и на клиентите, които не могат да си плащат. Ето това е кратката история на топлата вода в София – тъжна, тъпа и затормозяваща. А може и да е за добро, но от много добро вече стана досадно.", "date": "2018.05.20", "title": "Кратка история на топлата вода"}
{"url": "https://www.monitor.bg:443/bg/a/view/loveshki-medici-otnovo-blokiraha-pytja-sofija-varna-100124", "text": "Медици от болницата в Ловеч блокираха отново движението по пътя София – Варна. Те са спрели достъпа в района на пътен възел Абланица в знак на протест срещу лошото финансово състояние на здравното заведение и неясното му бъдеще, предаде БНР. В блокадата участват близо 200 души, сред които освен медици от ловешката болница, се включиха и жители на града. Те продължават да настояват държавата да предприеме адекватни мерки за излизане от тежкото финансово състояние на болницата. Движението по пътя ще бъде спряно от протестиращите до 18 часа, като автомобилите ще бъдат пропускани през 10 минути, за да не се образуват големи задръствания. В петък медиците са изпратили писмо до здравния министър и областния управител на Ловеч. С него те настояват да бъде сформиран кризисен щаб, който в 14-дневен срок да определи обема на дейност на лечебното заведение и статута му според нуждите от здравеопазване в региона. Ако исканията им не бъдат изпълнени, медиците заплашват, че на 1 юни специалисти от възлови отделения в лечебното заведение ще подадат оставки. С това те ще блокират работата на ловешката болница. Протестиращите настояват зам.-министърът на здравеопазването Жени Начева да подаде оставка, тъй като не може да се справи с проблемите на закъсалите лечебни заведения.", "date": "2018.05.20", "title": "Медици от Ловеч пак блокираха пътя София-Варна"}
{"url": "https://www.monitor.bg:443/bg/a/view/sybirat-kubinsko-trio-v-tima-na-sokolov-100130", "text": "Отборът на волейболния национал Цветан Соколов - \"Кучине Лубе\" (Чивитанова) планира да събере кубинско трио за следващия сезон, пише пресата в Италия. Тимът стана втори в първенството на Апенините и загуби всички финали, на които игра тази година, но е с амбиции да си върне призовете. В него наред със Соколов, чието коляно беше оперирано и ще е извън игра около половин година, най-изявеният играч беше натурализираният на Ботуша Османи Хуанторена. Договорите и на двамата бяха подновени и те продължават в \"Лубе\". Според коментатора на \"Кориере Адриатико\" Джанлука Паскучи пък Йоандри Леон ще бъде новото силно попълнение, макар че трансферът му още не е потвърден. По-интересно е обаче твърдението, че шефовете са се прицелили в Робертланди Симон, централен блокировач, който може да играе и като диагонал. И тримата напуснаха родината си и потърсиха гражданство в други страни. 30-годишният Симон има действащ договор с бразилския гранд \"Сада\" (Крузейро), но от \"Лубе\" са подготвили оферта, на която трудно може да се откаже, твърди изданието. Освен това Симон е голям приятел с Хуанторена и Леал, което може да повлияе. Той обаче може да се окаже конкурент на Соколов, който не се знае кога ще може отново да играе.", "date": "2018.05.20", "title": "Събират кубинско трио в тима на Соколов"}
{"url": "https://www.monitor.bg:443/bg/a/view/tieri-nuvil-naj-byrz-na-rali-portugalija-100127", "text": "Белгиецът Тиери Нювил с \"Хюндай i20\" спечели за първи път рали \"Португалия\", 6-и кръг от световния автомобилен шампионат WRC.", "date": "2018.05.20", "title": "Тиери Нювил най-бърз на рали \"Португалия\""}
{"url": "https://www.monitor.bg:443/bg/a/view/spasiha-bebe-s-vroden-peritonit-100079", "text": "Лекарите от Клиниката по детска хирургия в УМБАЛ „Св. Георги” спасиха бебе с вроден перитонит, което било докарано в здравното заведение в много тежко състояние, съобщи началникът на клиниката проф. д-р Пенка Стефанова. По думите на медиците това е четвъртият случай само за около месец в пловдивската болница на бебе с вроден перитонит. Преди дни било спасено и близначе. Според лекарите една от причините за опасното възпаление при новородените може да е инфекция, която води до поява на тромбоза и перфорация на червото. Последният случай е с момченцето, което било прието първо в друга болница в Южна България. Оттам то било пренасочено към пловдивската университетска. Бебето било едва на два дни, когато медиците в първото здравно заведение забелязали сериозен проблем в здравословното му състояние. Животът му буквално е висял на косъм и е било въпрос на часове да бъде загубено. Момченцето е било първа рожба за младите си родители и след спешната операция се чувства добре и има пълните шансове да се възстанови напълно. Трябва да му бъде направена втора операция, целта на която ще бъде да бъдат възстановена проходимостта на червата му.", "date": "2018.05.20", "title": "Спасиха бебе с вроден перитонит"}
{"url": "https://www.monitor.bg:443/bg/a/view/i-tazi-godina-250-leva-ednokratna-pomosht-za-pyrvolaci-100129", "text": "250 лева еднократната помощ за ученици ще бъдат отпуснали на ученици записани в първи клас за учебната 2018/2019 г. Това предвижда проект на постановление на социалното министерство. Помощта се получава при средномесечен доход на член от семейството за предходните 12 месеца по-нисък или равен на 450 лв. 11 500 000 лв. са определени за изплащане на подрепата за първокласници. През учебната 2018/2019 г. се очаква 46 000 деца да бъдат подкрепени с еднократна помощ. Средствата се отпускат без доходен тест за деца с трайни увреждания, деца с един жив родител и за деца, настанени в семейства на роднини и близки и приемни семейства", "date": "2018.05.20", "title": "По 250 лева помощ за първолк и тази година "}
{"url": "https://www.monitor.bg:443/bg/a/view/luka-donchich-izbran-za-mvp-na-evroligata-100128", "text": "Лука Дончич беше избран за най-полезен играч (MVP) в Евролигата по баскетбол за сезон 2017/18. 19-годишният словенец от тима на \"Реал\" (Мадрид) стана най-младият носител на отличието. Освен приза за МVP Дончич взе наградата и за \"Изгряваща звезда\", а освен това попадна и в идеалния отбор на турнира на финалите в Белград заедно с грузинеца Торнике Шенгелия от \"Баскония\", гърка Ник Калатес от \"Панатинайкос\", французина Нандо де Коло и чеха Ян Весели от \"Фенербахче\". Наградата за реализатор отиде при лидера на \"Химки\" (Московска област) Алексей Швед, а Карл Хайнс от ЦСКА (Москва) получи приза за \"Най-добър защитник\". Лъскавата церемония, на която присъстваха някои от най-големите имена в световния и европейския баскетбол, се състоя в Белград. Пак там тази нощ е и финалът, в който защитаващият титлата си \"Фенербахче\" игра с \"Реал\" (Мадрид).", "date": "2018.05.20", "title": "Лука Дончич избран за MVP на Евролигата"}
{"url": "https://www.monitor.bg:443/bg/a/view/rashidov-anonimnostta-na-mediite-obslujva-oligarsite-100132", "text": "„Анонимността на медиите води до обслужването на интереси на един или друг олигарх.“ Това заяви пред Канал 3 председателят на културната комисия на Народното събрание Вежди Рашидов. Той коментира предложението за изменение на Закона за задължителното депозиране на печатни и други произведения, който внесоха в парламента депутатите Делян Пеевски, Хамид Хамид и Йордан Цонев. Самият Цонев пък също подчерта в предаването „Беновска пита“, че подобен нормативен акт ще извади наяве зависимостите на изданията, които идват по линия на тяхното финансиране. „Всякакъв тип непазарно финансиране на медиите изкривява медийната среда“, категоричен бе Цонев. Той допълни, че именно затова първото нещо, което трябва да се направи, за да се подобри състоянието на медиите у нас, е „Ако има определени зависимости при финансирането, трябва да се мисли какво да се направи в тази насока“, заяви Цонев и допълни, че друг проблем са случаите, в които медии са собственост на офшорки. Депутатът от ДПС припомни, че регулация на такива казуси е била внесена в НС от него и Делян Пеевски преди време отново с цел подобряване на медийната среда у нас. Цонев подчерта и друго – че не вярва на критиките срещу законопроекта за прозрачност на медиите, в които се твърди, че той не е добре приет, тъй като един от вносителите му е Делян Пеевски. „Обществото трябва да знае чия собствено е една медия, как се финансира и чия собственост е разпространителската мрежа. Да ми го беше дал Прокопиев, щях да го внеса“, отбеляза Цонев и намекна, че зад атаката срещу законопроекта се крият други интереси. Депутатът коментира и скандалната класация на НПО-то „Репортери без граници“, пропагандирана у нас като рейтинг за свобода на словото. Според народният представител изследването е напълно недостоверно, тъй като в него липсват сериозни форми на натиск над журналисти, които са станали обществено достояние като например (в които той ги съветва как да защитят дружеството ЕВН, заради чиято продажба Прокопиев в момента е обвиняем заедно с ексминистрите Трайчо Трайков и Симеон Дянков – б.р.). „Шях да повярвам, ако в него беше написан един ред за онези имейли с опорни точки, в които диктуват на журналистите какво да пишат“, категоричен бе Цонев и допълни, че българското общество е наясно, че представителите на „Репортери без граници“ у нас са тясно свързани именно с кръга „Капитал“. Депутатът заяви още, че не разбира защо законопроектът за медийна прозрачност „отлежава в парламента“, но се надява вече да е дошло времето, той да бъде разгледан. Цонев допълни и, че сме изпреварили ЕК с тази тема, а самите депутатите са изразили готовност да се вкарат и нови идеи в законопроекта между първо и второ четене. Малко по-рано шефът на културната комисия на НС Вежди Рашидов заяви, че се очаква скоро време проектът да бъде разгледан, „защото има консолидация в целия парламент“. „Когато има тема, която се върти сериозно в медийното пространство, явно има проблем. Свободата на словото е необходима както за самите журналисти, така и за нас като техни клиенти“, заяви още Рашидов. Той заяви още, че този дебат няма да стане без присъствието на медии, защото „тук става въпрос за съществуването на самите медии и те да са свободни“. Шефът на културната комисия подчерта, че нормативният акт ще извади наяве и друг важен аспект в дейността на медиите – техните партийни обвързаности. „Собствеността на медиите Това е много важно, медиите не могат да бъдат анонимни и офшорни. Четох законопроекта и той не е никак лош. Анонимността на медиите води до разни корпоративни и лични битки, в които и журналисти, и общество, и хора ставаме като че ли оръжие в ръцете им. Трябва да излезем от тази роля. Анонимността на медиите води до обслужването на интереси на един или друг олигарх. Свободата не е привилегия на една или друга каста, а свещено право на всички нас“ заяви още Рашидов. Той е категоричен, че законопроектът не може да реши всички проблеми на журналистическата гилдия, но може да урегулира най-сериозните недъзи на сферата. „Законът може да се разпростре дотолкова дали обществени медии могат да получават финансиране от външни фондации. Според мен, ако има външно финансиране, медиите стават зависими. Ползата от всичко това е на свободните медии. За да могат тези хора да не са изкушени от пари, трябва да се помисли за бюджета на обществените медии“, допълни още шефът на културната комисия в НС.", "date": "2018.05.20", "title": "Рашидов: Анонимността на медиите обслужва олигарсите"}
{"url": "https://www.monitor.bg:443/bg/a/view/izgoniha-ot-doma-im-svekyr-i-svekyrva-dyrjali-snaha-si-na-studeno-prez-zimata-100086", "text": "Възрастно семейство бе изгонено от общото им със снаха им и внучето жилище заради домашно насилие. Заповедта за незабавна защита била издадена от съда в Пловдив, където младата майка се жалвала, че е подложена на психически и емоционален тормоз от мъжа си и неговите родители. Пловдивчанката, жертва на домашно насилие, нямала никакви други свои близки роднини. Тя и мъжа й живеели в апартамент в Пловдив и дълги години се опитвали да имат дете. След продължително хормонално лечение и няколко опита за ин-витро, Мария родила момченце. Още по време на бремеността й мъжът й си хванал любовница и се изнесъл да живее при нея. Тогава в апартамента на Мария и бебето се намъкнали родителите му. Те започнали да тормозят снаха си, като тя предполага, че инициатор на всичко е бил бившият й мъж, разказаха от неправителствената организация „Джендър алтернативи”, към която се обърнала потърпевшата. Пред психолозите на фондацията тя разказала, че свекър й и свекърва й непрекъснато я обиждали и тормозели психически. В студените зимни дни двамата заели единствената отопляема стая в дома им, като през това време Мария с бебето мръзнели в спалнята. Младата жена търпяла, защото нямало къде да отиде. Когато се оплакала за случващото се на своя приятелка, последната я завела във фондацията. Там консултирали Мария и със съдействието на юристите на „Джендър алтернативи” завела дело в съда с искане за незабавна защита. Възрастните били изгонени от общото им жилище и им било забранено да приближават за определен период от време както снаха си, така и внучето. Мария е завела и ново дело срещу бившия си мъж и родителите му за домашно насилие, което е насрочено за началото на юни.", "date": "2018.05.20", "title": "Изгониха от дома им свекър и свекърва, държали снаха си на студено"}
{"url": "https://www.monitor.bg:443/bg/a/view/bylgarski-bogomolci-obsadiha-chudotvorna-ikona-v-gyrcija-100119", "text": "Десетки  богомолци от България пристигнаха в неделя край брега на най-голямото гръцко сладководно езеро Вистонида край градчето Порто Лагос, за да се поклонят пред чудотворната икона на Богородица, намираща се в метоха от ХІ в. „Свети Николай“ при атонския ватопедски манастир. Копието на ватопедската Богородица Пантанаса привлича вярващи от цял свят след като през 2005 година монасите обявиха, че от нея е потекло миро. Мнозина палеха свещички и пред иконата на покровителя на рибарите, мнозина си попълваха листченца с молби за изцеление на болежките си.   Повечето българи бяха от района на Кърджали и Хасково, които използваха двата почивни дни, за да си направят разходка до плажа на селцето Фанари, където въпреки че сезонът да не е започнал почти нямаше свободни стаи в местните хотелчета. Макар и по-рядко се срещаха и жители на Бургас, които коментираха, че са дошли тук, за да договорят морски дарове за нашия курортен сезон, по обяд пристигнаха и дузина старозагорци, които признаха че чули за района от приятели, любители на дълбочинния риболов и искали да изпробват късмета си. Веднага след поклоническото пътуване нашенци се отправиха към традиционния неделен пазар на пристанището в Порто Лагос, където стоки от близо и далеко върху площ от над 50 дка, предлагаха над 500 търговци. С най-голям успех се харчеше изваденият часове по-рано сафрид, който рибарите предлага за по 5 евро килограма. От години собствениците на апартаменти и хотели във Фанари и региона разчитат основно на български гости, почти няма жител на селото, който да не е научил поне малко български, коментира работещата тук от 10 години хасковлийка Кера Николова. Жената е поставила националния ни флаг в кошницата на велосипеда си. По думите й месец преди началото на активния сезон почти всички стаи вече са ангажирани, като цената от 35 евро в момента е скочила на 70 евро с включена закуска.Сред почиващите имало и цели семейства, които от години предпочитали брега на Егейско море пред нашето Черноморие. Кера е категорична, че гръцките жалби за криза са прах в очите на европейците, въпреки законовото разрешение магазините да отварят врати и през почивните дни на пръсти се броели тукашните търговци, които зарязали уикендното си спокойствие, за да застанат зад щандовете.", "date": "2018.05.20", "title": "Български богомолци обсадиха чудотворна икона в Гърция"}
{"url": "https://www.monitor.bg:443/bg/a/view/cherno-more-na-edna-pobeda-ot-liga-evropa-100118", "text": "„Черно море“ е големият победител от отборите във втората осмица. „Моряците“ завършиха 2:2 като гост на „Локомотив“ (Пловдив) в среща-реванш от финалния плейоф за 7-о място в Първа лига и с общ резултат 4:3 елиминираха своя противник. Така моряците се класираха за финалния евробараж, като са само на една победа от класиране за Лига Европа. Съперник на „Черно море“ ще бъде „Левски“ или „Берое“, като развръзката за третото място в класирането бе снощи. След успеха треньорът на „Черно море“ Илиан Илиев поздрави играчите си и заяви, че тимът му заслужено е спечелил правото си да се бори за Лига Европа. „Поддадохме се психологически на натиска на противника, коментира спецът. - Не очаквахме „Локомотив“ да започне толкова агресивно. Догодина ще повишим нивото не само като класиране, но и като футбол. Важно беше футболистите да повярват в своите качества, защото отборът ни може много повече. Трябва да работим, за да не бъдем изненадани през следващия сезон. Очаквам труден бараж. Трябва да пътуваме доста. Няма емоции, когато играем срещу „Левски“. Надявам се да изиграем добър мач и да се класираме за Европа“, заяви Илиев. В лагера на „Локомотив“ (Пд) пък приеха спокойно класирането на осмото място в Първа лига. Собственикът Христо Крушарски бе категоричен, че няма да има треньорска смяна и Бруно Акрапович ще води тима и през следващия сезон. „Вече имаме изграден отбор, доволен бе Крушарски. - Бруно Акрапович остава начело на „Локомотив“, той направи този тим. Догодина ще бъдем още по-добре, защото имаме потенциал да се развиваме. Искам медиите да сте по-обективни, да мога да излизам и да ви правя циркове. В последните месеци малко мълчах и само чичо Венци се изявяваше\", допълни с усмивка босът на „смърфовете“.", "date": "2018.05.20", "title": "„Черно море“ на една победа от Лига Европа"}
{"url": "https://www.monitor.bg:443/bg/a/view/stojcho-mladenov-s-chetvyrti-poreden-mach-bez-zaguba-100116", "text": "„Кайсар“ с треньор Стойчо Младенов, който е сред вариантите да поеме ЦСКА-София, направи равенство 0:0 у дома срещу „Атирау“ в мач от 11 кръг на първенството на Казахстан. Това бе четвърти пореден двубой за „Кайсар“ без поражение. След спечелената една точка тимът е на 9-то място с 11 точки. Воденият от Георги Дерменджиев „Ордабашъ“ допусна трета поредна загуба, след като отстъпи с 0:1 като домакин от „Тобол“. Тимът на Никола Спасов – „Кизилжар“, пък претърпя тежка загуба с 0:5 при гостуването на „Иртиш (Павлодар). „Кизилжар“ е предпоследен в класирането с 8 точки. Лидер е шампионът „Астана“, който тази година е без българския си треньор Станимир Стоилов, който пое националния отбор на Казахстан.", "date": "2018.05.20", "title": "Стойчо Младенов с четвърти пореден мач без загуба"}
{"url": "https://www.monitor.bg:443/bg/a/view/psj-razdava-podaryci-lion-se-dobra-do-shampionskata-liga-100112", "text": "Шампионът на Франция „Пари Сен Жермен“ завърши сезона в Лига 1 с четири мача без победа. Парижани намалиха значително оборотите след спечелването на титлата и определено подхождат великодушно към съперниците си в края на първенството. Поредният тим, който се възползва от това бе „Каен“, който спечели точка при домакинството си на ПСЖ в последния кръг - 0:0. Точката обаче се оказа скъпоценна за нормандците, тъй като с нея те останаха в елита и за следващия сезон. Шампионите пък приключват сезона с 93 точки на първо място - 29 победи, 6 равни и 3 загуби. Последният кръг се оказа щастлив за „Лион“, който победи с 3:2 „Ница“. По този начин “хлапетата” си гарантираха третото място в класирането и съответно участие в Шампионската лига. Гостите пък се простиха с участие в евротурнирите, след като бяха изместени от „Бордо“ от шестата позиция, даваща право на участие в квалификациите в Лига Европа. „Марсилия“ също остана извън Шампионската лига, след като завърши на четвърта позиция.", "date": "2018.05.20", "title": "ПСЖ раздава подаръци, „Лион“ се добра до Шампионската лига"}
{"url": "https://www.monitor.bg:443/bg/a/view/avtobusyt-na-cyrvena-zvezda-izgorja-pri-praznenstvata-100115", "text": "Шампионското шествие на „Цървена звезда“ за малко не се превърна в огромна трагедия. По традиция почетната обиколка се проведе в открит автобус из Белград, но рейсът мина през тълпа от фенове, които държаха димки и факли. Част от играчите също използваха пиротехника, което стана причина за запалването на возилото. За да се спасят, футболистите скачали от автобуса, като при инцидента по чудо няма ранени. „Истински късмет е, че няма сериозно пострадали. Тази шампионска обиколка можеше да се превърне в нещо наистина кошмарно“, написа местният вестник „Телеграф“. Сериозен инцидент имаше и при шампионските празненства на италианския гранд „Ювентус“, а в основата отново е автобус. По време на обиколката на открития автобус с играчите следващ го камион с ултраси закача жици, по които тече ток заради преминаващите под тях трамваи. Двама от ранените фенове са в болница, а останалите четирима са получили медицинска помощ на място. Шампионската обиколка из Торино пък се състоя веднага след победата с 2:1 срещу „Верона“. Цялото събитие под проливния дъжд обаче остана в сянката на раздялата с Джанлуиджи Буфон, който в този следобед изигра последния си двубой за клуба. Логично любимецът на всички излезе последен на подиума и получи скудетото, след което “Ювентус Стейдиъм” избухна в овации. Освен това Юве празнува и четвърти пореден сезон с дубъл, след като преди това спечели и Купата на Италия след победа на финала над „Милан“. След мача пък голямата въпросителна остава бъдещето на Буфон. Легендарният вратар заяви, че все още не е решил дали ще сложи край на бляскавата си кариера. Единият вариант е да стане директор в „Ювентус“, а другият е да избере някоя от многобройните оферти. Самият Буфон заяви, че в близките дни ще обяви окончателното си решение, а най-сериозните информации са свързани с трансфер в английския гранд „Ливърпул“, който на 26 май излиза във финала от Шампионската лига срещу „Реал“ (М).", "date": "2018.05.20", "title": "Автобусът на „Цървена звезда“ изгоря при празненствата"}
{"url": "https://www.monitor.bg:443/bg/a/view/novijat-trenior-na-bajern-go-lishi-ot-trofej-100113", "text": "„Айнтрахт“ (Франкфурт) поднесе голямата изненада, побеждавайки с 3:1 „Байерн“ във финала за Купата на Германия. Мачът за трофея се игра на Олимпийския стадион в Берлин. Така треньорът на „Айнтрахт“ Нико Ковач, който от следващия сезон поема баварците, ги лиши от трофея. След мача спецът призна, че му е било странно да играе срещу бъдещия си отбор, но е показал професионализъм и не се е поддал на емоциите. \"Това е животът, коментира Ковач. - Щастлив съм заради тези невероятни фенове, щастлив съм и за отбора. Когато сме обединени, можем да постигнем всичко. Това е венецът на усилията ми през последните две и половина години. Това, което постигнахме, е наистина голямо. Напускам отбор с големи характери и добри футболисти\", коментира Ковач след финала. От лятото специалистът ще започне работа в шампиона „Байерн“, където ще наследи опитния Юп Хайнкес. 73-годишният Хайнкес беше назначен начело на баварците по време на настоящия сезон, заменяйки Карло Анчелоти. От юни австриецът Ади Хютер пък ще бъде на кормилото на „Айнтрахт“.", "date": "2018.05.20", "title": "Новият треньор на „Байерн“ го лиши от трофей"}
{"url": "https://www.monitor.bg:443/bg/a/view/carsko-selo-pozdravi-botev-vr-za-promocijata-100117", "text": "„Царско село“ изпрати поздравление до ръководството на „Ботев“ (Враца) за спечелването на Втора лига. Врачани се класираха на първо място във втория ни ешелон, което означава, че през новия сезон се завръщат в елита. Тимът от София пък приключи на трета позиция в крайното подреждане и ще трябва да мине през бараж срещу „Дунав“ или „Етър“, за да влезе в Първа лига. Завършилият на второ място „Локомотив“ (София) пък също ще играе бараж срещу „Пирин“ или „Витоша“. „Годината беше тежка, но всичко е добре, когато завършва добре, коментира треньорът на „Ботев“ (Враца) Сашо Ангелов. - Господ ни покри в трудните моменти и успяхме. Много е хубаво да гледам отстрани как се радват момчетата заради труда, който положиха. Класираме се заслужено за Първа лига, а тепърва ще има яснота около селекцията. Целта ще ни е да запазим мястото си в елита“, допълни Ангелов.", "date": "2018.05.20", "title": "„Царско село“ поздрави „Ботев“ (Враца) за промоцията в Първа лига"}
{"url": "https://www.monitor.bg:443/bg/a/view/luti-bitki-za-prizovete-na-pista-pautalija-100121", "text": "Оспорвани и драматични битки за призовете се разиграха пред феновете на мотоциклетните спортове от втория кръг на европейското първенство по супермото на пистата \"Пауталия\" в Кюстендил. Там се проведе и републиканският шампионат за клас \"Скутери\". Общо 38 пилоти от България, Македония, Турция и Румъния караха в различните класове. Борбата за първото място в супермото класа OPEN беше повече от интригуваща през цялото време. Първият манш беше спечелен от Александър Георгиев с КТМ от МСК \"Плевен\". Във втория обаче 4-ма конкуренти караха буквално един зад друг през 18-те обиколки, като в повечето пробягвания времената им бяха равни. Разликите бяха в хилядни от секундата, но във втория манш Янко Ташев (МСК \"Ридо\" Самоков, ТМ) успя да спечели, удържайки натиска на Георгиев, Светлин Иванов (\"Зедмото\", ТМ) и Влад Неага (Румъния, ТМ). В крайното подреждане за кръга първи стана Александър Георгиев с 47 точки, пред Ташев - 45 т.(трети в първия манш)и Светлин Иванов (втори и трети в маншовете) с 42 т). Шампионът ни по мотокрос Майкъл Иванов (НСА \"Моторспорт\", КТМ) се включи в клас S3 и отново показа майсторство и класа, за да постигне две победи. Второто място зае с 40 точки Емирхан Еркан (Тур, КТМ), а на третото с 40 - Глория Дяксова (\"Марица рейсинг тим\", КТМ). При най-малките SM 65 турски пилот стана победител в крайното подреждане с пълен актив от 50 точки. Баран Кочаман с КТМ беше над всички свои конкуренти. На подиума за награждаване на втората позиция стъпи Живко Иванов (44 т., \"Панчо рейсинг тим\", КТМ) , а трети е Патрик Паскота (40 т., Рум, КТМ). В SM 85 безапелационно с 50 т. първото място заслужи Виктор Нейчев от \"Еър макс рейсинг\" с КТМ), с 42 т. зад него се нареди Радостин Михайлов от \"Несебър мото\" с КТМ), а трети с 38 т. е Фуркан Айкут (Тур., КТМ). Клас \"Скутери\" откриха сезона с победа на Лауренцио Чурешку (Рум., \"Априля\"), който имаше и късмет в края, защото в предпоследната обиколка повреда в машината не позволи на водача Алекс Иванов ( МСК Плевен,Пиаджо) да продължи. Втори и трети финишираха Иво Михайлов (МСК \"Плевен\", \"Пиаджо\") и Стилиян Тодоров (МСК \"Плевен\", \"Априля\").", "date": "2018.05.20", "title": "Люти битки за призовете на писта \"Пауталия\""}
{"url": "https://www.monitor.bg:443/bg/a/view/mark-markes-pyrvi-i-na-lio-man-100122", "text": "Пилотът на \"Хонда\" Марк Маркес (Исп) записа трета поредна победа за сезона в MotoGP на световния шампионат по мотоциклетизъм на писта. На легендарното трасе \"Льо Ман\" във Франция той изпревари конкурентите му, които пък се надпреварваха да катастрофират и стигна най-бързо до своята 38-а победа в класа и 64-та в световното първенство. Втори стана Данило Петручи от тима на \"Дукати\", а трети - ветеранът Валентино Роси с \"Ямаха\". Първото падане направи Андреа Яноне няколко завоя след старта точно пред очите на собственика на \"Сузуки\", марката с която кара. След него на същото място излетя и Андреа Довициозо, подписал 48 часа преди това новия си договор с \"Дукати\". В 8-ия тур ги последна стартиралият от полпозишън френски любимец Йоан Зарко, а после и Тито Рабат и Алваро Баутиста с \"Дукати\". Маркес поведе за кратко след старта, но остана на 4-та позиция след атаки Хорхе Лоренсо, Йоан Зарко и Андреа Довициозо. В 11-ата обиколка обаче излезе начело и запази лидерството до края. С успеха си Маркес изравни рекорда на Кейси Стоунър от 38 победи в Гран при. В генералното класиране той води с 95 т, а Маверик Винялес е на 36 от него. На 37 пък е Зарко.", "date": "2018.05.20", "title": "Марк Маркес първи и на \"Льо Ман\""}
{"url": "https://www.monitor.bg:443/bg/a/view/studen-dush-za-desetki-kvartali-v-sofija-grafik-100123", "text": "От по няколко дни до 2 седмици в различни периоди до 30 септември без топла вода ще остават половината център на София и десетки квартали на града, сочат плановете за ремонтната програма на „Топлофикация София”, чието изпълнение започва от 5 юни. От 20 до 29 август ще бъде спряна изцяло ТЕЦ \"София\". По тази причина без топла вода по това време ще останат клиентите от централната градска част, които живеят в карето между ул. \"История славянобългарска”, бул. \"Данаил Николаев”, ул. \"Проф. Милко Бичев”, бул. \"Евлоги и Христо Георгиеви”, бул. \"Фритьоф Нансен”, бул. \"Патриарх Евтимий”, бул. \"Прага”, бул. \"Пенчо Славейков”, бул. \"Ген. Тотлебен”, ул. \"Йоаким Кърчовски”, ул. \"Дамян Груев”, районът на Руски паметник, Зона Б 5, Зона Б 17, Зона Б 18, Зона Б 19, ул. \"Опълченска”, бул. \"Княгиня Мария Луиза”, районът на Сточна гара, жк \"Банишора”, жк \"Света Троица” и жк \"Фондови жилища”. Отново в центъра остават без топла вода до 15 юни около пл. “Гарибалди” заради реконструкция на трасето в районна на “Граф Игнатиев”. От 31 май до 16 юни без топлоподаване ще са: по бул. ”Княгиня Мария Луиза” №36 - №48, ул. ”Поп Богомил” №26, № 30, № 39, № 40,41 - № 43, ул. “Св. св.Кирил и Методий” № 88, №78, № 47, № 70, № 68, №64, ул.”Сердика” № 25А, № 25-1, № 27, ул. “Веслец”№ 35, № 31-1, № 31-2, № 40,№ 37, № 39-41, № 45, № 47, № 54, № 56, ул. “Будапеща” № 52, ул. “Г. Бенковски” № 37, № 34, ул. “Г. С. Раковски” № 54, № 56, № 58, ул. “Цар Симеон” № 40, № 42.  В момента текат процедури за ремонтите и в „Младост“, като целта е да са намалят рисковете, довели до голямата авария от миналата зима. Началото на работата се бави, защото новата районна администрация все още не може да влезе в релси, коментираха от столичната топлофикация. „За „Младост“ се планира да се монтират допълнителни кранове, които да дават възможност при повреда поне част от засегнатите квартали да бъдат захранени по алтернативни трасета“, обясни Николай Колев, директор по ремонтите на столичната топлофикация. В топлофикационен район „Изток“ от 5 до 16 юни без топла вода ще са в местността \"Къро\", а от 19 юни до 4 юли в кварталите „Лозенец“, „Дианабад“, „Изток“, „Подуяне-център“, „Редута“, „Яворов“, „Иван Асен II“. В „Слатина“ и кв. „Дружба 1“, от 30 юли до 14 август ще карат на бойлери, същото важи и за кв. „Младост 1“, „Дървеница“, „Студентски град“ и кв. „Витоша” от 15 до 26 август. В ТР „Люлин“ от 5 до 8 юни без топла вода остават „Люлин“ 2 и 3, а „Люлин 1“ до 9 юни. В „Люлин“ 4,5 и 10 - от 18 до 22 юни. Шести и седми микрорайони ще са без топла вода от 25 до 29 юни, а осми и девети - от 11 до 15 юни. В жк “Надежда 5“ спират топлата вода от 25 до 27 юни, жк “Надежда 6“, от 11 до 14 юни, в жк ”Обеля 1“ от 5 до 8 юни, в жк “Обеля 2“ от 25 до 29 юни и в кв. “Захарна фабрика” от 12 юни до 14 юни.  Абонатите на парното, захранвани от централата в „Земляне“ в кварталите „Лагера“, „Хиподрума“, „Крива река“, „Иван Вазов“, части от кв. „Буката“ остават без топла вода от 20 до 24 август. Части от кв. „Лозенец“, ВВМА, Медицинска академия и НДК от 20 август - до 24 август, а кварталите „Красна поляна“, „Гевгелийски“, „Западен парк“ и „Илинден“ от 27 до 31 август. В „Красно село“, „Бели брези“, „Стрелбище“, „Гоце Делчев“, части от кв. „Мотописта“ ще са без топла вода от 3 до 7 септември. От „Топлофикация“ поясниха, че ще има спирания в зоните по протежение на строежа на третия метродиаметър, когато се наложи преместване на съоръженията им. Планира се да бъдат подменени 20 км от общо около 600 км стари тръби на парното в София.", "date": "2018.05.20", "title": "Студен душ за десетки квартали в София (ГРАФИК)"}
{"url": "https://www.monitor.bg:443/bg/a/view/stotici-se-hvanaha-a-bylgarsko-horo-vyv-varna-100105", "text": "Стотици жители и гости на Варна се хванаха на българско хоро, което се извива с часове пред входа на Морската градина. Родители с деца-танцьори от различни читалищни клубове, участваха в инициативата по проекта „Световно българско хоро: семейство, род, народ“. Той се реализира от студенти от Икономически университет във Варна с подкрепата на Черноморски клъстер „Иновации и развитие“ и се финансира от общинския фонд „Култура“. Идеята е да се генерира енергията на българите, като се покаже, че хората могат да бъдат обединени чрез заряда на културата и духовността, независимо къде се намират. Слоганът на проекта „семейство, род, народ“, представя идеята за обединяващата сила на културните ценности, изразявани чрез българското хоро - свързването на семействата, обединяването им в родове, а на родовете – в народ. Така в изпълнението на проекта, българи от всички точки на света имаха възможността да заснемат видео до 10 минути, в което играят хоро по техен избор, а материалите им бяха излъчени на голям екран пред входа на Морската градина. Клипове са изпратени от Англия, Германия, Швейцария, Дания, Ирландия, Белгия, Испания и Украйна, разкриха организаторите. Танцови и музикални ансамбли от цяла България имаха възможността да подкрепят също нашите сънародници в чужбина, танцувайки традиционни български хора. Цялото събитие бе излъчено от БНТ и в YouTube-канала на проекта.  ", "date": "2018.05.20", "title": "Стотици се хванаха на българско хоро във Варна"}
{"url": "https://www.monitor.bg:443/bg/a/view/davat-bira-za-smet-pri-pochistvaneto-na-plaj-shkorpilovci-100104", "text": "„Бира за смет“ бе наречена инициативата за почистване на плажа край Шкорпиловци. Събирането на боклуците, които морето е изхвърлило на най-голямата плажна ивица по родния ни бряг се проведе в неделния ден, като организаторите от „Ротаракт“ Варна осигуриха необходимите найлонови чували и ръкавици. За всеки събран чувал с боклук  бе предвидена награда - студена бира или лимонада за децата и непълнолетните природолюбители. „Идеята е да покажем на хората колко много боклук изхвърляме в морето, да наблегнем на разделното събиране и извозване на отпадъците, да създадем в децата и гражданите чувството на отговорност към природата и плажа, а също така и навик да почистват след себе си и след другите, когато имат възможност. Целта е да се ангажират плажуващите и техните деца с почистване на отпадъцитe от неохраняемитe плажове и такива без концесионери. Благодарим на всички, които се включиха в инициативата, за да направим нещо добро за природата и морето, да се позабавляваме на плажа и да оставим това прекрасно място по-чисто и още по-красиво”, казаха още организаторите на събитието.", "date": "2018.05.20", "title": "Дават „Бира за смет“ при почистването на плаж „Шкорпиловци“"}
{"url": "https://www.monitor.bg:443/bg/a/view/204-absolventi-ot-amerikanskija-universitet-poluchiha-diplomite-si-100103", "text": "204 бакалаври от 23 държави получиха дипломите си от Американския университет в Благоевград днес пред своите родители, баби и дядовци, а някои и пред своите малки деца.  Това беше 24-та церемония по дипломирането - за първи път тържествената церемония се състоя в студентския кампос „Скаптопара“, поради генералния ремонт на площад „Георги Измирлиев“ в областния център на Югозапада. Сред гостите бяха Росен Плевнелиев, посланици, депутати и княгиня Мария –Луиза, която е член на настоятелството. Почетен оратор на тазгодишната церемония е Росица Заимова, родом от с. Кочан, възпитаник на АУБ (випуск 2011 г.). Тя е класирана сред най-добрите 300 млади лидери от 34 държави в Европа в класацията на Форбс за Европа „30 под 30“ през миналата година. Отличник на випуск 2018 е Мегин Шехи от Албания. Тя се дипломира със специалност икономика и подспециалност математика и със среден успех от 4.00 (по четирибалната система на оценяване) Половината от завършващия випуск тази година са българи, а останалите идват от държави като САЩ, Русия, Албания, Монголия, Нигерия, Виетнам и Шри Ланка. 70% от студентите на АУБ завършват висшето си образование с две специалности – възможност, която предоставя американското образование в стил liberal arts. „Бизнес администрация” е най-предпочитаната специалност сред завършващите – 37%, следват специалностите „Икономика”, „Журналистика и масови комуникации“ и „Политически науки и международни отношения”.", "date": "2018.05.20", "title": "204 абсолвенти от Американския университет получиха дипломите си"}
{"url": "https://www.monitor.bg:443/bg/a/view/stotici-pochetoha-bojan-po-lubimija-mu-marshrut-na-vitosha-100114", "text": "Стотици българи с трибагреници се включиха в похода в памет на Боян Петров, който остана завинаги под хималайския връх Шиша Пангма. От „Княжево” до Копитото се изкачиха близки на алпиниста, както и хора, които не е са го познавали, но са вдъхновени от неговия пример. Сред тях бе и ММА боецът Любомир Симеонов-Чука. Маршрутът, по който преминаха участниците в похода, не бе избран случайно. Това бе пътят, по който Боян се е готвил всеки път, преди да изкачи поредния връх. По маршрута има специален дневник, в който хората, които минават по пътеката, могат да запишат своите впечатленията от природата и емоцията, която преживяват, когато минават по този път. В него е писал и самият Боян. Този дневник е прибран, но на негово място Радослава Ненова, жената до алпиниста, остави още няколко тефтера, в които хората могат да запишат нещо, което винаги са искали да кажат на Боян, но не са могли. Те се намират на средата на маршрута до Копитото и ще са там още 1-2 дни. След това Ненова или някой неин приятел ще ги прибере, обясни тя пред „Монитор“. „Беше много емоционално и много приятно, това показва, че има много любов. През цялото време ме гушкаха много хора. Те ме поздравяваха, никой не е изказвал съболезнования, не приемам такива думи, „поздравявам ви“, „възхищавам ви се“, само позитивни неща. В похода се включиха хора, които според мен не са стъпвали от години или никога на планина, на някои им личеше“, каза Радослава, която бе заедно със семейни приятели, техните деца и своите. Не всички, които се бяха включили в похода, успяха да го изкачат. Имаше семейства с деца, които бяха стигнали до едно място, но маршрутът се бе оказал твърде тежък за тях и бяха предпочели да се върнат. „Много е тежко. Малкият ми син се разплака и ми каза: „Мамо, аз съм сигурен, че Боян е жив. Той не е умрял, такива хора не умират“, разказа Габриела Узунова. По-големият й син пък е тренирал заедно с детето на алпиниста. „Боян беше постоянно на походи, рядко сме го виждали в залите на тренировки. По-скоро с жена му се познавахме, но и тя е силен дух, самият факт, че е с него. Той е пример за децата и за целия народ, вдъхновител, много добър човек, много чист, светъл, позитивен. Дай Боже всички да сме такива. Жалко, че такива хора изчезват“, припомни си Узунова за Боян. В похода се бе включила Яна Грозева, която познава алпиниста от студентските му години покрай нейни приятели, които са учили заедно с него биология. „През целия си живот винаги е бил изключително позитивен, слънчев човек, много целеустремен и вдъхновяващ, какъвто го познавате и вие, след като стана известен покрай алпинизма“, припомни си тя за Боян. В социалните мрежи в групата на събитието се появиха снимки и коментари на хора, които се бяха включили в похода. На тях се виждаха усмихнати хора, които показаха уважението си към алпиниста. Деца на различни възрасти, младежи, възрастни хора, опитни алпинисти и хора, които са първи път правят преход, всички те се бяха обединили, отдавайки почти на Боян. „Шапки долу да почетем Боян! Никога не се от казвайте! Само напред и нагоре! Да живее България!“, написа Любо Сердев, който бе качил снимка от Копитото със свои приятели, на която държаха българското знаме в ръце. Петър Кацаров пък написа: „Боян беше близо и сред нас... онези хиляди, които изкачихме маршрута, по който той често катереше!! Имаше много енергия и поклон към нашия Боян!!“. „Не, той не е мъртъв! Боян е жив тук, където енергията му толкова силно се усеща! Жив е на Черни връх, на Мусала, на Шиша Пангма, на Анапурна, на Манаслу, на К2 и на всеки друг връх, на всяка друга планина. Защото той самият е една планина, планината винаги е била част от него, а сега той се превърна в част от нея. Увековечен завинаги на върха“, се казваше в друг от коментари на момиче, което се бе снимало с плакат на Боян. Из коментарите се появи и идеята походът по маршрута, по който се подготвяше алпинистът, да стане ежегоден. Дори и няколко часа след началото на похода продължаваха да идват хора, които да минат по маршрута. Тези, които вече се връщаха към „Княжево”, не пропуснаха да се снимат с табло с лика на Боян. Дъщерята на Боян Петров Теа не успя да се включи в похода в памет на баща си, но се обърна към хората, които са се включили в него. „Ходила съм много пъти с него. Даже имахме една традиция – на едно определено място, където има много красива гледка, той винаги ме снимаше. Това е маршрутът, по който той винаги е тренирал. Знам, че е тренирал с много тежка раница, пълна с камъни, и е бягал нагоре. Предполагам, че хората няма да го правят това, но се надявам да е приятно толкова много хора да извървят този маршрут. И това ме радва”, разказа тя пред bTV. „Единствено това, че не беше открит, за всички нас остава някаква надежда, която може да трае месеци, години. Не мога да кажа дали вярвам в чудо, но има надежда“, каза Теа.  ", "date": "2018.05.20", "title": "Стотици почетоха Боян по любимия му маршрут на Витоша"}
{"url": "https://www.monitor.bg:443/bg/a/view/rachkov-i-marija-si-prostiha-100111", "text": "Общ кадър на тв водещите Димитър Рачков и Мария Игнатова разбуни духовете, че двамата отново са се събрали. Засега те не коментират дали искрата между тях отново е пламнала, но е ясно, че са си простили взаимно, тъй като до този момент дори продуцентите им трудно ги събираха на едно място. На снимката Рачков и чаровната блондинка са на маса с приятели, сред които бившият съпруг на Мария – бизнесменът Петко Димитров, и настоящата му любима – танцьорката Яна. Разривът в отношенията на една от най-обичаните двойки в хайлайфа се потвърди официално миналия август. Двамата обаче са поели по различни пътища още през януари 2017 г., научи „Монитор“. Звездната двойка бе поставяна от клюката Според анонимни източници, по това време чаровната блондинка не само имала нов мъж до себе си, а и се готвила за сватба. Именно годежът провокирал екранната половинка на Зуека да направи официално изявление за краха на любовните им отношения. Двама бяха спряганите за кандидат-младоженци. Единият е цирковият акробат Енчо Керязов, тъй като на юбилея на продуцента Маги Халваджиян в столично заведение. Другият е неизвестен мъж, за когото в последствие стана ясно, че е шофьорът на майката на Мария. Не по-малко бяха и предположенията, че Рачков е оставил Мария заради нова изгора. Най-често забъркваните в триъгълника имена бяха тези на попфолк дивата Преслава и адреналинката Радинела.  ", "date": "2018.05.20", "title": "Рачков и Мария си простиха"}
{"url": "https://www.monitor.bg:443/bg/a/view/ekskmetyt-krasimir-kostov-shumen-e-oblychen-radioaktivno-100101", "text": "„В целия град се говори, че Шумен е облъчен радиоактивно! Моят джипиес показва, че източникът на облъчване е източно от Шумен.“ – тази бомба пусна пред журналисти по време на пресконференция по партийни въпроси бившият кмет на общината Красимир Костов (БСП). „Вие като журналисти се поинтересувайте за какво става въпрос. Но е нещо страшно, като при Чернобил е! „Ако това е вярно, много е странно защо местната власт мълчи вече 15 дни“ – допълни Костов. – язвително коментира бомбата за радиацията сегашният кмет на Шумен Любомир Христов.  „Чух за изявленията на  г-н Костов, официално досега  не е стигала до мен дори като слух. Ако г-н Костов притежава някакви конкретни данни, моля го да информира органите, а не да създаваме страхове у хората. След като от 15 дни разполага с такава информация, защо не е сезирал никого за опасността?“ – попита кметът Христов и допълни, че се създава една психоза, която може да има отрицателно влияние върху населението и особено върху хората с по-лабилна нервна система. Христов обясни, че е поискал информация от специализираните служби, но не е получил потвърждение за подобна опасност. Според справка от Лабораторията по ядрена физика и радиоекология на Шуменския университет „Епископ Константин Преславски“, където се правят редовни измервания на радиоактивността, няма констатирани отклонения в нивата на радиационния гама-фон в град Шумен. При норма от 0,06 ÷0,40 mSv/h, радиационният фон на територията на университета е бил 0,15 mSv/h. Данните са от 11 май, което влиза в 15-дневния период, за който говори Красимир Костов.", "date": "2018.05.20", "title": "Екскметът Красимир Костов: Шумен е облъчен с радиация "}
{"url": "https://www.monitor.bg:443/bg/a/view/galena-praznuva-rd-v-master-chef-100106", "text": "Попфолк дивата Галена ще духне свещичките за рождения си ден в кухнята на MasterChef. Изпълнителката на „Дай ми любов“ ще чукне 33 утре, когато ще бъде излъчен епизод с известни рожденици в кулинарната надпревара по bTV. Заедно с чаровната брюнетка, наздравици ще вдигнат още Мая Нешкова, Михаела Филева, Крил Икономов и Велян Велинов, които също празнуват рождени дни през май. Звездните гости ще провокират хоби-готвачите да сменят ясни планове в движение, да „късат шорти” и „натриват носове“ в отборната битка, начело с юриста Николай Немигенчев и журналистката Йорданка Райкова. Преди да излъчат синия или червения отбор за победител, певците ще дарят от личните си вещи за благотворителен търг на „Футбол с кауза”, който събира средства за деца, нуждаещи се от лечение.      ", "date": "2018.05.20", "title": "Галена празнува РД в MasterChef"}
{"url": "https://www.monitor.bg:443/bg/a/view/destileriite-obeshtaha-da-izkupjat-i-svryhrekoltata-ot-rozi-100107", "text": "Дестилериите, които преработват розов цвят, ще изкупят максимално възможно количество дори и надвишавайки производствените си капацитети. Това стана известно след тричасова среща на министъра на земеделието, храните и горите Румен Порожанов с представители на розопроизводители, преработватели, кметове и депутати, съобщиха от пресцентъра на министерството. В момента повечето дестилерии работят на максимални обороти, като изпълняват договорите си с регистрирани производители. При възможност и свободен обем те поеха ангажимент да изкупят и още количества. Всички се обединиха, че проблемите тази година са следствие от свръхреколта от розов цвят, която се дължи на ръст на насажденията с 22% за последните 2 години и добри климатични условия. Освен това има и значителни количества непродадено розово масло от миналата година. Това е довело и до натиск върху изкупните цени и намалението им спрямо предходни години. Министерството не може да определя изкупни цени, но моят апел към преработвателите е тя да покрива себестойността и не по-малко от минимална печалба за производителите, припомни министър Порожанов. Той припомни ангажимента на министерството от вчера регистрирани земеделски производители, отглеждащи рози да бъдат подпомогнати стопаните с държавна помощ \"де минимис\" и да се се напише специален закон за розата.", "date": "2018.05.20", "title": "Дестилериите обещаха да изкупят и свръхреколтата от рози"}
{"url": "https://www.monitor.bg:443/bg/a/view/modernizirat-e-registrite-100109", "text": "Агенция по вписванията е бенефициент по проекти, свързани с надграждане на два от най-важните регистри, администрирани от Агенцията – Търговски регистър и регистър на юридическите лица с нестопанска цел и Имотен регистър. С финализиране на проектите, информационните системи на двата регистъра ще бъдат надградени и модернизирани, ще бъде оптимизирана инфраструктурата, свързана с повишаване капацитета на функциониране на всички съществуващи електронни услуги, като ще бъдат добавени и нови – с по-високо качество, сигурност и бързо действие. В процеса на изпълнение на дейностите, заложени в проектите, в периода 19.05.2018 г. – 8.06.2018 г., са възможни временни затруднения при използване на някои от предоставяните електронни услуги. При възникнали затруднения, потребителите на услуги на Агенция по вписванията могат да сигнализират на e-mail: support@registryagency.bg", "date": "2018.05.20", "title": "Модернизират е-регистрите"}
{"url": "https://www.monitor.bg:443/bg/a/view/tanciorkata-gabriela-medarova-tyrsila-katja-da-se-izvini-za-umruka-v-nosa-100093", "text": "Танцьорката от Пловдив Габриела Медарова попадна за втори път в ареста, след като удари юмрук в лицето на непозната в тоалетната на нощен клуб в града на тепетата. Младата дама, която е и студентка първи курс, придоби печална слава в медиите в средата на април с мелето с 10 коли в квартал „Кючук Париж”. С поведението си в нощта на 11 май Медарова затвърди репутацията си на лошо момиче, което пред полиция и съд плаче и се разкайва, но когато излезе на свобода, си прави каквото си иска. Във фаталната нощ на 11 май Габриела отишла в дамската тоалетна на нощен клуб „Мегами” в Пловдив с приятеля си Пачо. Двамата се наврели в една от кабинките. Когато излезли, без абсолютно никаква причина, Медарова праснала юмрук в лицето на напълно непознатата до този момент за нея Катя Андреева. Втората празнувала с приятели в клуба своя 21-и рожден ден. Преди инцидента двете с Габриела не се познавали, не е имало скандали нито между тях, нито между компаниите им, потвърди адвокатът на Габриела Медарова Орлин Търновалийски. Той защитаваше младата жена и по време на първия й арест за потрошените коли. Тогава срещу клиентката му бяха повдигнати три обвинения –за шофиране след употреба на алкохол, след употреба на дрога и за причиняване по непредпазливост на значителни имуществени вреди при управление на моторно превозно средство. За новото провинение срещу Габи прокуратурата повдигна обвинение за нанасяне на лека телесна повреда на Катя Андреева по хулигански подбуди. Производството срещу танцьорката ще бъде бързо, съобщи говорителят на районна прокуратура в Пловдив Атанас Илиев. „С приятеля си са били в тоалетната заедно. Не е имало никакви предварителни разговори или агресия с потърпевшата. Излиза от тоалетната и удря юмрука в лицето на другото момиче”, обясни какво се е случило Илиев. Катя Андреева паднала на земята, обляна в кръв и след това потърсила медицинска помощ. Тя е твърдо решена да си търси правата по съдебен ред срещу Габриела Медарова и не може да си обясни с какво е провокирала тази агресия. Самата Габриела пък при първия си разпит в полицията обяснила, че без да иска е ударила с вратата на тоалетната лицето на Катя. Това обаче било опровергано от свидетели, които са присъствали на инцидента. Няколко дни след юмрука в тоалетните на нощния клуб Медарова бе арестувана повторно от полицията, а наблюдаващият прокурор я остави за нови 72 часа зад решетките. При последващите разпити във Второ районно управление Габриела вече била сменила версията си какво точно се е случило в 2,50 часа на 11 май в тоалетните на нощния клуб. Тя казала, че без да иска се подпряла на Катя и така я наранила. „Не се познават с другото момиче. Твърдението на Габриела Медарова е, че неволно се е опряла на нея. Не е нарочно. Нито я е познавала, нито я е виждала някога”, каза адвокат Търновалийски. По думите на обвиняемата пред разследващите й прилошало, защото била на много силни лекарства. Те й били предписани от психиатър след мелето с 10-те автомобила, за да се успокои след престоя в ареста и медийния шум. „Тя алкохол и наркотици към този момент има пълна забрана. Не е пила, но й е прилошало от силните лекарства. В тоалетната е била с приятеля си именно, защото й е призляло от лекарствата”, обясни защитникът, като така разсея инсинуации, че Габриела и Пачо влезли в кабинката на дамската тоалетна за други, по-интимни неща. Двамата живеят заедно и няма нужда да влизат в тоалетна, за да правят каквото и да било, каза още той. „Вярно е, защото й е станало лошо и той е влязъл с нея, за да й помогне. Но иначе намеците защо са били заедно ги разбирам. Не е за това. Те живеят заедно, не е необходимо да ползват тоалетна за такива цели”, бе категоричен адвокатът на Габриела. А й станало лошо, защото пиела лекарството „Стрезам”. По думите на адвокат Търновалийски след инцидента Габриела Медарова се е опитала да се свърже с Катя Андреева, за да й се извини. Свръзката нямало как да бъде лична, защото танцьорката е в ареста, но нейни близки са се пробвали да говорят с другото момиче. Получили са категоричен отказ за последваща комуникация. „Това е хулиганство”, е категоричен зам.-районният прокурор Атанас Илиев. Той уточни, че производството за юмрука в лицето е за лека телесна повреда по хулигански подбуди. „Има разпореждане от районна прокуратура да се води, като бързо производство. Това е нещо изключително рядко, защото процедурата е нова. С последните изменения в НПК от 5 октомври миналата година бе въведена възможността прокурорът да разпореди дадено досъдебно производство да бъде бързо. Тоест, прокурорът вече има такава възможност и ние се ползвахме от нея”, обясни прокурор Илиев. По първото разследване срещу Габриела Медарова за потрошените коли тя е на свобода срещу 5 000 лева гаранция. Първоначално съдът реши да я пусне от ареста срещу парична гаранция от 20 000 лева, която бе обжалвана и въззивна инстанция я намали с 15 бона. По второто разследване младата дама престоя в ареста няколко дни, след което бе пусната на свобода от районния съд с мярка \"Подписка\".", "date": "2018.05.20", "title": "Танцьорката Габриела Медарова търсила Катя да се извини за юмрука в носа"}
{"url": "https://www.monitor.bg:443/bg/a/view/shvarceneger-stana-krystnik-na-vienski-tramvaj-100110", "text": "Арнолд Шварценегер беше в австрийската столица като гост на  Втората международната среща на върха за климатичните промени, която се проведе в двореца Хофбург и събра 1200 представители от над 50 страни. Повод за участието му във форума е неговата инициатива за борба с климатичните промени, създадена през 2010 г. под мотото \"Less Talk – More Action\". След участието си на форума той се качи задно със заместник-кмета на града Ули Сима на един от трамваите, украсени с лика му. Впечатлен от честта, която му е оказана, Шварценегер постави автограф върху трамвая и стана негов своеобразен кръстник. \"Виена се счита за столица на обществения транспорт, а той е един от най-добрите начини за опазвате на околната среда. Радвам се, че усилията ни са забелязани от международната общност и Виена се е превърнала в глобален център за защита на околната среда.\" – заяви Сима по време на съвместното пътуване с \"железния Арни\".", "date": "2018.05.20", "title": "Шварценегер стана кръстник на виенски трамвай  "}
{"url": "https://www.monitor.bg:443/bg/a/view/karadajy-kym-partijnija-aktiv-dlyjni-sme-da-zashtitim-demokracijata-100134", "text": "„Ние сме призвани да бъдем единни, да защитим демокрацията и да преодолеем всяка опасност пред нея.“. Това послание отправи към партийния актив председателят на ДПС Мустафа Карадайъ от местността Демир Баба Текке край Исперих, където се проведе традиционният митинг-събор по повод събитията по време на т. нар. „възродителен процес”. Той подчерта, че през далечната 1989 година под ръководството на почетния председател Ахмед Доган, със съпартийците му се обединили по пътя на свободата и демокрацията, убедени във своята кауза. „Изпитвам гордост от това, че имаме силата и каузата да се борим за нашата свобода, да отстояваме правата и свободите на всички граждани и да защитaваме демокрацията” допълни Карадайъ. В присъствието на присъединилите се към митинга членове на ръководството на ДПС, народни представители и евродепутати от движението, Карадайъ подчерта също така: „В тези дни изпитваме различни чувства и емоции, но нито една от тях не е омраза и противопоставяне.”. Тези му думи пък бяха обяснени в ефира на Канал 3 от колегата му Йордан Цонев с „пътят на отказа от реванша“. По думите му той бил начертан от отдавна от самия Доган и именно благодарение на него у нас не се стигнало до етнически конфликти, както в Сърбия, въпреки че редица чужди служби предричали такива.", "date": "2018.05.20", "title": "Карадайъ към партийния актив: Длъжни сме да защитим демокрацията"}
{"url": "https://www.monitor.bg:443/bg/a/view/djeri-o-konyl-rabotim-po-vtori-sezon-na-kartyr-100096", "text": "България беше една от първите държави, в които се състоя премиерата на сериала на AXN „Картър“, който все още дори не е тръгнал в Америка. Малко след като поредицата се завъртя в родния ефир „Монитор“ успя да разпита главния актьор Джери О'Конъл за най-интересното от снимачната площадка и извън нея. Да, в северно Онтарио. Там е прекрасно. Беше страхотно да работим на това място, защото природата е впечатляваща, а ние успяхме да извлечем максимума от това. Градът, в който снимахме е наистина много малък и заедно с целия екип излизахме редовно вечер и успяхме да се запознаем с почти всички в града. Прекарахме си страхотно. Направихме и премиерата в Канада, точно в Норт Бей. Наложи се да запазим цялото кино, което има само 1000 места и си направихме голямо парти. Прекрасно място за снимки, прекрасно място за живеене и наистина се възползвахме от красотата на природата им. Не. Винаги съм имал само хубави емоции с почитатели. Е, понякога има някои по-лудички в Инстаграм например, но вярвам, че всеки актьор се сблъсква с това, за щастие на мен ми се случва твърде рядко. Където и да отида имам късмет. Между другото се сещам за едно посещение в Будапеща, за премиерата на друг сериал отново с AXN, и си спомням, че си прекарах наистина страхотно, дори отидох на мач между Унгария и Холандия. Пък и не съм Дуейн Джонсън Скалата, не съм толкова популярен и ако някой иска да дойде при мен и да си направим снимка, просто идва. О, не мисля, че мога да съм полицай. Това е много трудна работа. Не искам такъв вид отговорност. Имам твърде голямо уважение към хората на реда. Пък и не мисля, че което и да било полицейско управление би допуснало актьор в редиците си, камо ли да го консултира за престъпления. Определено ще съм на сватбата. Поканен съм и наистина много се вълнувам за Шелдън и Ейми. За мен беше голяма чест да играя в „Теория за големия взрив“, а е и толкова невероятно забавно на снимачната площадка. Всички са безумно талантливи – и актьорите, и сценаристите. Пък и ролята на брата на Шелдън ме направи част от историята. Обожавам тази коса, в Америка казваме на това „мълет“ (б.р. Вид риба) – дълга отзад и къса отпред. Наистина ми помогна да се превъплътя в ролята. Най- интересното е, че героят Джордж Купър, се появява сега за пръв път в „Теория за големия взрив“, но в спин-офа „Младият Шелдън“ присъства вече два сезона, като там го играе Монтана Джордън и косата си е същата „мълет“. Чък Лор ми каза „И ти трябва да имаш коса като неговата“ и ми дадоха перуката. Да. Определено искаме да снимаме отново. Дори вече работим. Но е много важно как сериалът ще се представи сега. Затова и давам интервюта, за да го популяризирам. Има толкова много телевизионни поредици днес, които се борят за екран. Но екипът сме ужасно уверени, че ще направим и втори сезон и май че казах доста рано тази новина. Всъщност със Сидни се познаваме отдавна, учихме заедно в Нюйоркския университет. Тя е много красива и още по-талантлива. Когато се присъедини към актьорския състав на сериала всички знаехме, че тя е перфектният избор.  Има прекрасна дъщеря и съпруг. Цялото ѝ семейство дойде в Норт Бей и си прекарахме страхотно. Тя наистина е много важна част от „Картър“, защото аз мога да хвърча из облаците, но когато се появи Сидни връща всичко в реалността. Да, по-малко импровизираме. Но създателя на поредицата Гари Кембъл е наистина много забавен човек и всички хумористични моменти си ги е включил самият той. Сценарият е наистина добре написан. Не искам да разочаровам феновете на Мервъл, но трябва да призная че съм абсолютен привърженик на DC. Озвучих Супер мен за малко и беше страхотно, скоро ще излезе „Смъртта на Супермен“ и ви казвам, че е наистина специална лента. Но си оставам фен на DC. Никога, въпреки че ми е родина. Аз съм поляк – дядо ми е емигрирал в САЩ и аз наистина искам да посетя Полша някога, не знам защо не съм го направил до сега. Фамилията на дядо ми е Уитковски. Истински купон е да работя по „Картър“, както и по „Теория за големия взрив“. Но преди няколко години бях на Бродуей и участвах в едно шоу, което се казваше “Seminar” заедно с Алън Рикмън. От тогава ми се иска да съм на сцена малко повече. Не съм участвал в пиеса повече от година и мисля, че е време. В момента активно се оглеждам за подобни театрални предложения. В нещо като тези модерни комедии, на които им казват „драмедия“. Има нещо много интересно в тези нови постановки. Почти участвах в мюзикъл миналата година, репетирахме повече от месец и дадох всичко от себе си, но мога да кажа, че съм най-лошият танцьор и не ми се получи. Том е много мил и много себераздаващ се. С него беше много забавно, но и много динамично на снимачна площадка. Той е истински работохолик и винаги дава най-доброто. Научих много само докато го гледах. В момента наистина съм се фокусирал върху телевизията. Обожавам да правя сериали като „Картър“, чиято работа продължава с месеци, сезони. Това е като да разказваш приказка без край. Затова трябва да навлезеш дълбоко в и да не спираш да изграждаш образа. Тази постоянна заетост наистина ми харесва повече в момента.  ", "date": "2018.05.20", "title": "Джери О'Конъл: Работим по втори сезон на „Картър“"}
{"url": "https://www.monitor.bg:443/bg/a/view/katja-popov-sviri-na-cigulka-ot-nebeto-100092", "text": "Една от най-успешните ни цигуларки зад граница - Катя Попов, изгуби битката с рака. За смъртта на красивата българка съобщиха близките й в социалните мрежи. Катя, която е майка на две деца, се бори с коварната болест в продължение на три години. Тя следва в Българската музикална академия, след което продължава обучението си в Париж. Първото концертмайсторско място, което печели, е в Европейския младежки симфоничен оркестър, но след пътуване до Лос Анджелис, решава да се установи там. Бляскавата кариера на Катя стартира от Камерния оркестър на Ел Ей, а през 2009 г. става концертмайстор на легендарния оркестър Hollywood Bowl. Междувременно Попов свири и във филхармонията на Лос Анджелис. С Hollywood Bowl тя участва в записите за музиката на над 600 филма, в част от които е солистка. На 30 май Катя трябваше да се срещне с родните меломани за концерт в зала „България“, като част от цикъла на Оркестъра на Класик ФМ радио „Музиката на Америка“.  ", "date": "2018.05.20", "title": "Катя Попов свири на цигулка от небето"}
{"url": "https://www.monitor.bg:443/bg/a/view/aktrisa-obvini-luk-beson-v-iznasilvane-100091", "text": "Френският режисьор Люк Бесон е поредният кинодеец, набеден за „сексуален хищник“. 27-годишна актриса обвини носителя на „БАФТА“ в изнасилване, а органите на реда в Париж се заеха с разследването по случая. категорично заяви адвокатът му Тиери Марембер пред АФП. Той сподели в заявлението още, че клиентът му е паднал от стола, когато е чул в какво го обвиняват. Според радиоканала Europe 1, който пръв разпространи новината, предполагаемата жертва на сексуален тормоз е бивша приятелка на режисьора. Тя твърди, че Бесон най-вероятно я е дрогирал, тъй като След като се събудила, осъзнала, че е била изнасилена. Случката се разиграла в хотел Bristol във френската столица. По това време актрисата и създателят на блокбъстърите „Люси“ и „Петият елемент“ са били заедно от две години, а тя признала в ефир още, че се е чувствала притисната да има интимни отношения с него по професионални причини. По последни данни, Люк Бесон е извън страната и полицаите все още не са успели да го разпитат. По време на церемонията по награждаването в рамките на 71-то издание на кинофестивала в Кан случаят не бе подминат. Италианската актриса Азия Ардженто, която е един от идейните двигатели на активисткото двжиение #MeToo, заяви, че знае за обивението срещу Бесон от осем месеца.", "date": "2018.05.20", "title": "Актриса обвини Люк Бесон в изнасилване"}
{"url": "https://www.monitor.bg:443/bg/a/view/rosen-plevneliev-i-desi-banova-chakat-momchence-100095", "text": "Президентът Росен Плевнелиев и доскорошната водеща на прогнозата за времето Деси Банова ще стават родители на момченце. Щастливата двойка ще посрещне общия си наследник на бял свят през септември. Това призна гордият татко в Благоевград, където присъства на церемонията по връчване на дипломи в Американския университет. „Средата на септември чакаме бебето. Сигурно е, че ще е момченце“, заяви с усмивка той. Двойката обаче засега пази името на рожбата си в тайна. На събитието Плевнелиев се появи сам, тъй като коремчето на Деси вече личи и тя предпочита да си стои вкъщи. Това ще е четвърто момченце за Плевнелиев, който изгуби един от синовете си след сериозно заболяване. Банова пък възпитава дъщеричка. Връзката между чаровната блондинка и бившия държавен глава стана обществено достояние миналия ноември. Тогава двамата обясниха, че искрата помежду им е пламнала близо половин година по-рано. За Банова Плевнелиев казва, че е неговата „сродна душа“ и счита връзката си с нея за подадена от съдбата ръка. Тя пък го определя като „страшно искрен, интелигентен и с огромно сърце“", "date": "2018.05.20", "title": "Росен Плевнелиев и Деси Банова чакат момченце "}
{"url": "https://www.monitor.bg:443/bg/a/view/petkov-ochakva-tejyk-mach-sreshtu-ukrajna-za-zlatnata-liga-100097", "text": "Старши треньорът на женския ни национален отбор по волейбол Иван Петков сподели, че очаква тежък мач срещу Украйна във втория мач от Златната лига на Европа. Това стана след убедителната победа с 3:0 (13, 18, 19) над Португалия в първата среща от турнира, играна в столичната зала \"Христо Ботев\". Мачът беше и неговият официален дебют на поста, който пое тази пролет. „Нормално е след такъв резултат да сме доволни, а не само от резултата, мисля че и от играта трябва да бъдем доволни, каза той пред bgvolleyball.com. - Трудно е да дам категорична оценка, тъй като и нивото на отбора на Португалия не беше най-високото, което ние търсим. Но от идеите, които се опитваме да налагаме, като стил, игра и поведение, мисля че трябва да бъдем доволни. Очаква ни доста труден мач срещу Украйна в сряда. Добър отбор, който последната година показа голямо израстване. На Европейската лига и на европейското първенство имаше малшанс. Загуби всички мачове с по 2:3. Ще бъде доста трудно срещу Украйна и трябва да се подготвим по най-добрия начин.\" Потвърждение за думите на Петков бяха и показателите на украинките при гостуването на Азербайджан в Баку. Там те отстъпиха на домакините с 1:3 (16,-19,-23,-26) за 94 минути игра, като се бориха съвсем равностойно. Според статистиката азерките взеха 49:55 точки от атака, 14:13 от блокада, 6:8 аса и решаващи се оказаха грешките на противника - 25:17. За победителките Шафагет Алишанова се отличи с 18 точки (1 ас), Катерина Жидкова добави 17. За Украйна пък топреализатор стана Анастасия Крайдуба с цели 26 т. (1 ас, 3 блока). С 15 (2 аса, 3 блока) завърши пък Ирина Трушкина. Мачът с украинките е на 23 май отново в зала \"Христо Ботев\", а после нашите посрещат и Азербайджан там на 26-и. С победата над Португалия българките оглавиха класирането в група А с по-добрата геймова разлика от Азербайджан 3:0 срещу 3:1, трети и тимът на Украйна, а последен - на Португалия. Срещу португалките най-много точки - 14 (3 блока, 2 аса) записа Гергана Димитрова, а новата капитанка Христина Русева завърши с 12 (5 блока!).", "date": "2018.05.20", "title": "Петков очаква тежък мач срещу Украйна за Златната лига"}
{"url": "https://www.monitor.bg:443/bg/a/view/nacionalisti-prebiha-kmeta-na-solun-100094", "text": "Кметът на втория най-голям град в Гърция - Солун беше приет в болница с наранявания в областта на главата, гърба и краката, след като бил нападнат от крайни националисти, информира електронното издание на в. \"Катимерини\". Калипсо Гула, председателката на общинския съвет в Солун, съобщи, че кметът Янис Бутарис е присъствал на церемония вчера в памет на т.нар. Понтийски геноцид - избиването на етнически гърци от турците през Първата световна война и последвалата Гръцко-турска война. Гула, която също е била на събитието, разказва, че десетина души са наобиколили 75-годишния кмет и са му казали да си тръгва, а после го нападнали с бутилки. Кметът е известен с твърдия си антинационалистически подход. По думите на Гула Бутарис е паднал и е бил ритан в главата и краката. Тя каза още, че по време на църковната служба преди това в памет на жертвите присъстващите политици са били освиркани.  ", "date": "2018.05.20", "title": "Националисти пребиха кмета на Солун "}
{"url": "https://www.monitor.bg:443/bg/a/view/galatasaraj-s-21-va-shampionska-titla-v-turcija-100098", "text": "„Галатасарай“ триумфира с титлата в турското първенство за 21-ви път в историята си. В мач от последния кръг грандът победи „Гьозтепе“ с 1:0 като гост и завърши на върха в класирането с 3 точки аванс пред втория „Фенербахче“. Бафетимби Гомис вкара единствения гол от дузпа в 66-ата минута за успеха на тима на Фатих Терим. „Фенербахче“ победи „Коняспор“ с 3:2, но това стигна само за второто място. Теоретични шансове за титлата имаше и „Истанбул“, който водеше през по-голямата част от сезона, но в крайна сметка съперникът на „Лудогорец“ групите на Лига Европа миналата есен завърши на трета позиция с равни точки с „Фенербахче“. „Истанбул“ победи „Касъмпаша“ с 3:2, като с два гола за победителите се отличи Емануел Адебайор. За гостите от „Касъмпаша“ цял мач игра българският национал Страхил Попов. „Галатасарай“ ще играе директно в групите на Шампионска лига, докато „Фенербахче“ ще се включи в квалификациите на най-комерсиалния турнир. В Лига Европа ще участват „Истанбул“ и „Бешикташ“.", "date": "2018.05.20", "title": "„Галатасарай“ с 21-ва шампионска титла в Турция"}
{"url": "https://www.monitor.bg:443/bg/a/view/tomislav-donchev-i-syprugata-mu-se-preobraziha-kato-morfej-i-triniti-ot-matricata-snimki-100081", "text": "Вицепремиерът Томислав Дончев и съпругата му се появиха тежко въоръжени по време на карнавала на хумора в Габрово.  Двойката се бе маскирала като емблематичните герои Морфей и Тринити от филма с Киану Рийвс Матрицата.  Съпругата му пък се беше въоръжила с пистолети и кожено яке. За поредна година карнавалът в столицата на хумора и сатирата Габрово събра хиляди гости от страната и чужбина. Мотото на празника този път беше \"Габрово - Мой малък Брюксел\". В карнавалното шествие се включиха над 2 000 участници, а 5-метровите емблематични макети на известни личности бяха една от най-големите атракции за зрителите.", "date": "2018.05.20", "title": "Томислав Дончев и съпругата му \"влязоха\" в \"Матрицата\" (Снимки)"}
{"url": "https://www.monitor.bg:443/bg/a/view/mourinio-poludja-sled-nulevija-sezon-za-unajted-100100", "text": "„Челси“ победи с 1:0 „Манчестър Юнайтед“ на \"Уембли\" в 137-ия финал на ФА Къп, а Еден Азар реализира единственото попадение от дузпа в 22-рата минута. По този начин лондончани спасиха лошия си сезон, в който финишираха на пето място в крайното класиране на Премиър лийг и през следващата кампания тимът ще играе в Лига Европа. Това е осма Купа на Англия за \"сините\". „Манчестър Юнайтед“ пък завършва сезона без трофей, като \"Червените дяволи\" трябва да се задоволят само с второто място в шампионата. За Жозе Моуриньо това бе трета загуба от 15 финала. Антонио Конте пък спечели първия си трофей извън шампионска титла и Суперкупата на Италия. Той вече има четири победи срещу две загуби в директните сблъсъци с Моуриньо. След мача португалският спец не издържа на напрежението и напомни за пиперливия си език. Въпреки че в последните месеци Моуриньо демонстрираше културно поведение, загубата от „Челси“ не му понесе. \"Поздравявам съперниците, когато побеждават, но не мисля обаче, че „Челси“ заслужи тази победа, коментира Специалния. - Поздравявам ги, защото съм спортстмен, те вкараха един гол повече от нас и взеха купата. Правя това, което ме задължава моята професия. Аз съм треньор на „Манчестър Юнайтед“ и трябва да се държа по определен начин. Не защото „Челси“ ми е бивш клуб, а за това, че спечелиха. Но все пак не заслужаваха победата. Мениджърът на „Челси“ Антонио Конте демонстрира самочувствие след успеха, който може и да го остави начело на тима. Италианецът бе нарочен за гонене заради слабия сезон, но със спечелването на купата даде сериозна заявка за нов шанс. \"Когато си свикнал да побеждаваш всяка година, сезон като този може да ти създаде проблеми, сподели Конте. - Започваш да си задаваш въпроси, да губиш увереност. Но дори и в тези трудни времена аз доказах, че съм сериен победител. Това е самата истина. Тази купа ми донесе повече удовлетворение от предишните ми успехи\", коментира бившият наставник на „Ювентус“, който в предишния сезон изведе „Челси“ до титлата.", "date": "2018.05.20", "title": "Моуриньо полудя след нулевия сезон за „Юнайтед“"}
{"url": "https://www.monitor.bg:443/bg/a/view/astronomi-otkriha-naj-rannija-kislorod-vyv-vselenata-100085", "text": "След като откриха следи от кислород, астрономи определиха, че звездите в една от най-далечните наблюдавани досега галактики са се образували 250 милиона години след Големия взрив - доста кратък интервал от космическа гледна точка, съобщи \"Ройтерс\".  Този кислород е най-ранният известен във Вселената. Светлината, излъчена от галактиката, е пътувала до земята 13,28 милиарда светлинни години и е била наблюдавана чрез инфрачервени орбитиращи телескопи. Те са създадени от реакциите на синтез в най-ранните звезди и са изхвърлени в междузвездното пространство при експлодирането им. Наличието на кислород показва, че образуването на звезди в галактиката е започнало около 250 милиона години след Големия взрив, когато възрастта на Вселената е била само 2 процента от сегашната, разказа астрономът Такуя Хашимото от университета  Осака Санджо.", "date": "2018.05.20", "title": "Астрономи откриха най-ранния кислород във Вселената"}
{"url": "https://www.monitor.bg:443/bg/a/view/real-sdade-vtoroto-mjasto-sinyt-na-zidan-debutira-100099", "text": "„Реал“ взе само точка от гостуването на „Виляреал“ - 2:2, в последния си двубой за сезона в Примера дивисион. С ремито мадридският гранд сдаде второто място на „Атлетико“, който има две точки повече и мач по-малко. Попаденията за „Реал“ отбелязаха Гарет Бейл в 11-ата и Кристиано Роналдо в 32-рата минута, докато за домакините се разписаха Мартинес в 71-вата и Кастийехо в 85-ата. Двубоят ще се запомни и с дебюта на сина на треньора на „Реал“ Зинедин Зидан - Люка. 20-годишният французин пази вратата на мадридчани за първи път в мач от Примера дивисион. \"Щастлив съм, че дебютирах, но съм малко разочарован от резултата - призна Люка Зидан след срещата. - В петък баща ми ми каза, че аз ще пазя и ми пожела да използвам открилата се възможност. Наистина съм горд, че имах възможността да играя с най-добрия отбор в света\", добави младият футболист. Люка е вторият син на Зидан, който излиза на терена за „Реал“ (Мадрид). През 2016 година Енцо игра в полузащитата на тима, но не впечатли и последователно премина в отборите на „Алавес“ и швейцарския „Лозана“. Люка и Енцо имат още двама по-малки братя.", "date": "2018.05.20", "title": "„Реал“ сдаде второто място, синът на Зидан дебютира"}
{"url": "https://www.monitor.bg:443/bg/a/view/18-godishna-stana-carica-roza-v-karlovo-100088", "text": "18-годишна красавица грабна короната на Царица Роза тази година в Карлово, съобщиха от общината.  Ива Тонкова бе избрана на традиционния конкурс, който се проведе в залата на читалище „Васил Левски – 1861” в подбалканския град. В конкурса са участвали 12 претендентки, а председател на конкурсното жури за втора поредна година бе “Мис България 1995-та”  - Жени Калканджиева. Победителката Ива е възпитаничка на СУ „Васил Левски“ в Карлово. Пред журито тя обяснила, че „Царица на розата не е просто титла, зад която стои поредното красиво лице. Напротив - носителката на тази титла е представител на целия град Карлово и трябва да носи в себе си както физически принадлежности, така и интелект, маниери, добрина, учтивост, възпитание и още много други качества…“ Зам.-кметът на община Карлово Антон Минев връчи на победителката истинска роза със златно покритие и поздрави всички участнички в конкурса. За първа подгласничка на Царицата бе избрана Виктория Трифонова, а втора подгласничка стана Лиляна Карабобева. Наградата на Асоциация на цариците на розата бе присъдена отново на Ива Тонкова. Всички 12 участнички в конкурса получиха грамоти, сертификати за участие и награди от община Карлово. За доброто настроение на публиката се погрижиха певицата Деси Добрева и танцьорите от ансамбъл „Българе“, а водещи на конкурса бяха Александър Кадиев и Десислава Стоянова.", "date": "2018.05.20", "title": "18-годишна стана Царица Роза в Карлово"}
{"url": "https://www.monitor.bg:443/bg/a/view/vijte-kyde-njama-da-ima-voda-utre-v-sofija-100080", "text": "На 21 май 2018 г. (понеделник), във връзка с диагностика на уличен водопровод в кв. \"Димитър Миленков\", се налага спиране на водоподаването от 09:00 до 16:00 часа на клиентите на \"Софийска вода”, живеещи в района на: кв. \"Димитър Миленков\" При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: №203 . Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx . \"Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.  ", "date": "2018.05.20", "title": "Вижте къде няма да има вода утре в София"}
{"url": "https://www.monitor.bg:443/bg/a/view/rumen-porojanov-se-sreshta-s-rozoproizvoditeli-v-sofija-100084", "text": "След няколкодневни протести на розопроизводителите срещу ниските изкупни цени на розовия цвят министърът на земеделието се среща днес и с дестилериите, които произвеждат розово масло, съобщи БНР. Според протестиращите цените на розите тази година са три пъти по-ниски отколкото миналата година и това води до загуби за земеделците и изкореняване на розови насаждения. Има подозрения ,че дестилериите са договорили ниските цени помежду си, каза за \"Хоризонт\" Зара Клисурова от браншовата организация на производителите: \"Целта на днешната среща е да се разграничат коректните дестилерии от тези, които работят с вносна суровина. В момента има нелоялни производители, които ползват вносни продукти от Иран, Турция и Тунис, смесват ги с българското розово масло и по този начин компрометират качеството и марката му на световните пазари\" - смята земеделският министър Румен Порожанов. Вчера министърът обеща на регистрираните розопрозиводители да получат финансова помощ по линия на деминимис.", "date": "2018.05.20", "title": "Румен Порожанов се среща с розопроизводители в София"}
{"url": "https://www.monitor.bg:443/bg/a/view/stolichna-obshtina-vodata-v-sofija-ne-e-opasna-100083", "text": "ГЕРБ дават на прокуратурата публикацията на червения депутат Таско Ерменков във Фейсбук, че в язовир „Искър“ са изсипани голямо количество химикали. От управляващата партия заявиха, че БСП насаждат страхове у хората и попитаха Корнелия Нинова как ще реагира в този случай. „Тук става въпрос за 2 млн. жители на София, които в момента се чудят какво се случва. Ще сезираме ДАНС и прокуратурата”, заяви депутатът от ГЕРБ Станислав Иванов. Той отбеляза, че това не е първият такъв статус на Ерменков. „Предишният път той спомена, че САЩ и Европа могат да си гледат работата едва ли не и каза, че този статус го е написал по гащи. Ако това е така, къде са БСП, къде е г-жа Нинова, защо и дали те ще се намесят? Ако те не се намесят, защо няма да се намесят? Ако предишният път са се смяли на г-н Ерменков, този път отново ли ще се смеят? Тук става въпрос за 2 млн. жители на столицата, които се чудят какво да правят“, каза Иванов. Колегата му Александър Иванов заяви, че от червената партия през 1986 г. са криели месеци наред инцидента в Чернобил. ”Тогава те не са се посвенили да излъжат българските граждани за качествата на водата и храната. Г-н Ерменков, призовавам ви да разкриете кой така анонимно ви е хвърлил тази бомба”, призова Иванов. Председателят на екокомисята към Столичния общински съвет Лорита Радева пък съобщи, че от лабораторните изследвания, отсъстват каквито и да било данни за промени в качеството на водата на София. Радева допълни, че софиянци пият шестата по качество вода в Европа и попита защо от БСП не казват този факт. Всички показатели за качество на питейната вода, доставяна на потребителите на територията на Столичната община, са в норма, по данни от лабораторните изследвания на “Софийска вода”, съобщиха по-рано днес и от „Мосвкоска“ 33 по повод публикацията на Таско Ерменков във Фейсбук за отворената вода. Категорично не отговаря на истината разпространяваното анонимно съобщение в социалните мрежи, в което се твърди, че водата на София е с нарушено качество, заявиха от Столичната община. Оттам съобщиха, че кмета Йорданка Фандъкова е поискала от дружеството “Софийска вода” АД да публикува данните от лабораторните изследвания, които се правят при денонощния мониторинг на водата. “Всеки сигнал, който бъде получен, се предава за изследване в Лабораторно изследователския комплекс на „Софийска вода“, който следи качеството на водата по целия ѝ път от язовирите „Искър“ и „Бели Искър“ до доставянето на потребителите. Допълнителни проби от различни точки от водопреносната мрежа ще бъдат изследвани по всички показатели за допълнително спокойствие на гражданите на София. Столична община сигнализира компетентните институции за установяване на източника на анонимното невярно твърдение”, казаха от „Московска“ 33.   Публикуваме сигнала на Ерменков:", "date": "2018.05.20", "title": "ГЕРБ дават соцдепутат на прокуратурата заради „отровната“ вода (ОБНОВЕНА)"}
{"url": "https://www.monitor.bg:443/bg/a/view/zaraboti-naj-golemija-3d-printer-100082", "text": "Австралийската компания Titomic представи най-големият 3D принтер за метал, в света, в напълно автоматизираното си съоръжение в Мелбърн.  Използвайки патентован процес, разработен съвместно с Австралийската федерална научноизследователска агенция (CSIRO) 3D принтера разполага с площ за изграждане размери 9 м х 3 м х 1.5 м, но процесът на печат не е ограничен от размера на кабината му, което означава, че може да се използва за отпечатване на още по-големи предмети. Устройството отпечатва слой по слой, както съществуващите 3D принтери, но вместо да използва метален прах, които се разтапя при екстремни температури, процесът Titomic Kinetic Fusion използва роботизирана ръка, която впръсква частици от титаниев прах върху скеле със свръхзвукова скорост от около 1 км в секунда, което е толкова бързо, че когато частиците се сблъскат, механично се сливат плътно. Тъй като, процеса използва кинетична енергия, а не топлинна енергия, не съществува риск от топлинна деформация на предметите, които се отпечатват. Компанията вече използва технологията за производство на монолитни титаниеви велосипедни рамки, на по-малка машина с капацитет от една рамка на всеки 30 минути. По-големият вариант, който е с габарити 40 х 20 метра и може да вложи 45 кг материал за час, е много по-бърз от други, по-малки метални 3D принтери, които разполагат със скорост на изграждане от около 1 кг за 24 часа, според главния изпълнителен директор на Titomic, Джеф Ланг. Освен това, принтерът позволява, частите съставени от няколко компонента да бъдат изработени цели, които са по-леки и по-здрави, защото не се нуждаят от рязане, огъване, сглобяване и заваряване, което позволява производството да бъде напълно автоматизирано. Titomic е насочена към производството  на авиокосмически, военни, морски и спортни стоки, предимно велосипеди, както и с приложения в автомобилостроенето, медицинското оборудване, строителството и минна дейност. За военни приложения съоръжението на компанията в Мелбърн ще включва зона за спазване на правилата за регулиране на международния трафик в областта на оръжията (ITAR), която да отговаря на изискванията за национална сигурност на САЩ. Компанията вече е привлякла вниманието на някои големи производители, съобщавайки за партньорства с производителя на голф стикове Callaway и корабостроителната компания Fincantieri Australia.", "date": "2018.05.20", "title": "Заработи най-големия 3D принтер "}
{"url": "https://www.monitor.bg:443/bg/a/view/ostaviha-v-aresta-obvinenija-za-bludstvo-v-stolichno-uchilishte-100090", "text": "33-годишният Валентин Асенов, който беше арестуван и обвинен за блудство с две първокласнички от столичното 17 Основно училище заяви, че по професия е треньор по бокс. Освен това бил висшист. Днес ромът се изправи пред Софийския градски съд, който в закрито заседание реши, че Асенов трябва да остане в ареста, тъй като срещу него има достатъчно доказателства за извършеното. Освен това може да извърши друго престъпление, ако бъде пуснат. Мъжът бе арестуван в четвъртък, след като карал децата да го пипат по гениталиите в тоалетната на училището. Преди да бъде засекретено заседанието, магистратите попитаха дали е вярно, че Валентин има висше образование, защото Бил завършил Националната спортна академия (НСА). В момента доставял закуски в училищата, но бил треньор по бокс и даже щял да става учител по физкултура на деца. „Защо го очерняте така? Сбъркали сте човека“, разпалено обясняваше сестрата. Запознати разкриха, че пред магистратите Асенов дори твърдял, че работил заедно с няколко фондации и помагал за физическото развитие на деца. След ареста си Валентин направил частични самопризнания. Въпросният ден по обяд той влязъл в школото, за да достави закуски за училищния стол. След това влязъл в тоалетната, където били и децата. „Можете ли да пазите тайна“, запитал той децата, след това ги карал да го пипат. Само едно от децата обаче споделило с родител за случилото се и така се стигнало до ареста на Асенов. От прокуратурата бяха категорични, че е имало блудствени действия. Ако бъде признат за виновен, Асенов ще отнесе от 5 до 20 години затвор. Ромът е осъждан за кражба и за престъпление против кредиторите. На негово име се оказала задлъжняла фирма.", "date": "2018.05.20", "title": "Училищният педофил бил треньор по бокс (ОБНОВЕНА)"}
{"url": "https://www.monitor.bg:443/bg/a/view/fojerverki-slojiha-tochka-na-svatbata-na-megan-i-hari-100089", "text": "Сватбата на принц Хари и Меган Маркъл приключи с фойерверки след приема в тесен кръг, даден от принц Чарлз в близкото до Уиндзорския замък имение Фрогмор хаус. Младоженците се преоблякоха за приема, а по-рано раздадоха на дамите чехли, за да не се морят на високи токчета. Принц Хари беше с костюм, а Меган Маркъл отново с бяла копринена рокля, но по-семпла, с голи рамене, създадена от британската дизайнерка Стела Маккартни. Принц Хари сам откара съпругата си до приема с електрически автомобил - модифициран сребристосин спортен ягуар, произведен през 1968 г. Меган Маркъл носеше пръстен с голям аквамарин, принадлежал на майката на Хари, принцеса Даяна. Изглежда той й е подарен за сватбата от принц Хари. Принц Уилям подари на съпругата си Катрин нейни обеци на сватбата им. Преди това той й предложи брак с годежния пръстен на принцеса Даяна. Годежният пръстен на Меган е по дизайн на принц Хари с два диаманта от личната колекция на принцеса Даяна. Гостите на приема бяха почерпени с биовечеря на тема \"Пролетта посреща лятото\". На нея произнесоха закачливи речи кумът принц Уилям и приятелите на младоженеца Том Инскип и Том ван Страубензее. Озвучаването беше поверено на диджей Сам Тотоли, който подбра любимата хаус музика на принц Хари. Темата на бара беше \"напитки от цял свят\". Специално за вечерта беше създаден коктейл \"Когато Хари срещна Меган\" на базата на ром с джинджифил. Като водещ се изяви Джеймс Кордън. След края на приема във Фрогмор хаус много от гостите отидоха на неофициално афтърпарти в клуба \"Чилтърн файърхаус\" в Лондон. Още едно подобно тържество бе планирано в частен дом в Челси. Благодарствената реч произнесе принц Хари. В нея той за първи път нарече Меган своя съпруга и се пошегува с присъстващите американци, като и помоли да не задигат сабите на тръгване, както и да внимават да не събудят съседите. Меган, вече херцогиня на Съсекс, също благодари на кралското семейство за топлия прием. Те нарушават традицията и няма да заминат веднага на меден месец. Днес се очаква да се върнат в дома си в двореца \"Кенсингтън\". Първата им публична поява след сватбата ще е на тържество в Бъкингамския дворец в чест на принц Чарлз и благотворителната му дейност. Принц Чарлз през есента ще навърши 70 години.", "date": "2018.05.20", "title": "Фойерверки сложиха точка на сватбата на Меган и Хари"}
{"url": "https://www.monitor.bg:443/bg/a/view/v-semchinovo-izbirat-kmet-dnes-100069", "text": "В септемврийското село Семчиново днес се провеждат частични избори за кмет, като кандидатите са двама- независимият Пламен Темелков, който сдаде поста предсрочно заради разследване за организирана група за трафик на хора с цел сексуална експлоатация, и Димитър Джамов, издигнат от ДПС. От Общинската избирателна комисия в Септември информираха, че изборният ден е започнал навреме и гласуването протича според правилата. В обособените две секционни комисии, право на глас могат да упражнят общо 1 633-ма гласоподаватели, а доставените за целта бюлетини са 1 850.   Засега няма постъпили жалби за нарушаване на изборния процес, в деня на размисъл също никой не се е жалвал. Изборният ден ще продължи до 20.00 часа, а ако има закъснели гласоподаватели пред секциите, времето за гласуване ще се удължи с до 1 час по закон. Към 21.30 часа днес ще стане известен новият кмет на септемврийското село Семчиново, тъй като кандидатите са само двама.  През целия изборен ден извън секциите ще има дежурни полицейски служители, а дежурни екипи в Районното управление на МВР в Септември са в готовност за проверка на сигнали за нередности по време на частичните избори в селото. Има и дежурни гишета на звено \"Български документи за самоличност\" в РУ-Септември и ОДМВР-Пазарджик, които при необходимост да съдействат на жителите на село Семчиново за връчване на вече готови лични карти или удостоверения за гласуване.  ", "date": "2018.05.20", "title": "В Семчиново избират кмет днес"}
{"url": "https://www.monitor.bg:443/bg/a/view/nagradite-v-kan-za-onepravdanite-100087", "text": "Много от наградите на кинофестивала в Кан спечелиха филми, посветени на незаконни имигранти или хора, изтласкани от обществото по целия свят. Хирокадзу Коре-Еда стана първият японски режисьор, спечелил заветната награда \"Златна палма\" за най-добър филм след 21-годишна пауза. Неговият филм \"Магазинни крадци\" (Manbiki kazoku, превеждан също като \"Семеен въпрос\"), е сърцераздирателна история за група хора, образували нещо като семейство от джебчии. Обявявайки наградата, председателката на Журито Кейт Бланшет, каза, че фестивалът е представил филми за \"невидимите хора\" и \"хората с отнети права\". Във филма си Коре-Еда отново се съсредоточава върху семейния живот в Япония, който е централна тема в цялото му творчество още от 90-те години на миналия век. На пресконференцията за премиерата режисьорът обясни, че героите вече са изживели по един личен провал в предишно семейство и започват наново. Те приемат в дома си малтретирано момиче. Японски режисьор не е печелил \"Златна палма\" от 1997 г., когато тя беше присъдена на Шохей Имамура за \"Змиорката\". Коре-Еда е четвъртият японски режисьор, получил наградата от учредяването на фестивала през 1955 г. През през 2013 г. той спечели Наградата на журито в Кан с \"Какъвто бащата, такъв и синът\". На фестивала дебютира през 2004 г. с \"Никой не знае\". Втората по значимост награда на фестивала - Гран при, спечели американският режисьор Спайк Лий за \"Blackkklansman\". Политическият филм, в който режисьорът от Бруклин заклеймява едновременно расизма, крайната десница и президента Доналд Тръмп, започва с историята на чернокожия полицай Рон Столуърт, внедрил се в Ку Клукс Клан през 1978 г., и завършва със събитията в Шарлотсвил във Вирджиния през август 2017 г. Жена спечели Наградата на журито - ливанката Надин Лабаки. Филмът й \"Капернаум\" (Capharnaum или Capernaum) е ралистична драма за съдбата на децата, жертва на насилие в раздирания от социални проблеми съвременен Бейрут. Това е третата по значимост награда на кинофестивала в Кан. Петдесет години след като допринесе да бъде отменено изданието на кинофестивала в Кан през 1968 г., 87-годишният Жан-Люк Годар беше удостоен със \"Специална златна палма\". Той участва в основната конкурсна програма с филма колаж \"Le Livre d'image\" (\"Книга с картинки\" или \"Образ и реч\"). Полският режисьор Павел Павликовски получи приза за най-добра режисура за мелодрамата \"Студена война\" (Zimna wojna). Това е първата награда на Павликовски в Кан, но той е носител на \"Оскар\" за най-добър чуждестранен филм през 2005 г. за черно-бялата драма \"Ида\" (Ida). Наградата за най-добър сценарий беше присъдена на два филма - на италианката Аличе Рорвахер за филма \"Щастливия Лазар\" (Lazzaro felice) и на иранците Джафар Панахи и Надер Саейвар за филма \"Три лица\" (Se rokh). Италианският актьор Марчело Фонте бе отличен с наградата за най-добра мъжка роля за драмата \"Кучкарят\" (\"Dogman\") на режисьора Матео Гароне. Казахстанската актриса Самал Еслямова спечели наградата за най-добра женска роля играта й в руския филм \"Айка\" на режисьора Сергей Дворцевой, който също е роден в Казахстан. Филмът е социална драма, разказваща историята на млада нелегална имигрантка от Киргизстан - Айка, която е принудена да се откаже от новороденото си дете и се опитва да оцелее в жестоката реалност на съвременна Москва. Наградата \"Златна камера\", присъждана в паралелната секция \"Особен поглед\" за най-добър режисьорски дебют, спечели филмът \"Момиче\" (Girl) на белгиеца Лукас Донт. Филмът получи и наградата на Международната асоциация на кинокритиците FIPRESCI (ФИПРЕССИ). Австралиецът Чарлз Уилямс спечели наградата \"Златна палма\" за късометражен филм с \"Всички тези създания\". \"Пътят на Самуни\" на Стефано Савона спечели наградата за документален филм \"Златно око\". Филмът е за избиването на едно семейство в ивицата Газа по време на операция на израелската армия. Темата за сексуалните посегателства в киното беше засегната и на закриването на 71-ия кинофестивал в Кан. Италианската актриса Азиа Ардженто каза, че сред публиката има провинили се, които още не са изобличени. Кинофестивалът в Кан беше закрит с прожекция на филма \"Човекът, който уби Дон Кихот\" на Тери Гилиъм.", "date": "2018.05.20", "title": "Наградите в Кан - за онеправданите "}
{"url": "https://www.monitor.bg:443/bg/a/view/njama-bylgari-sred-jertvite-na-aviokatastrofata-v-kuba-100073", "text": "Посолството на Република България в Хавана е получило официална информация от кубинските власти, с която се потвърждава, че сред жертвите на самолетната катастрофа няма български граждани, съобщи пресслужбата на Министерството на външните работи. На 18 май самолет на мексиканската авиокомпания \"Дамох аеролинеас\" се разби малко след излитането си от летище \"Хосе Марти\" в Хавана. На борда пътуваха 113 души, от които трима са оцелели. Боингът е изпълнявал вътрешен полет - от Хавана за град Олгин, в източната част на Куба. Разбил се е в поле малко след излитане от международното летище \"Хосе Марти\". Олгин е популярна туристическа дестинация, известна с девствените си плажове.   Последната фатална самолетна катастрофа в Куба бе през 2017 г., когато при военен полет загинаха всичките осем души, намирали се на борда, припомня Ройтерс. През 2010 г. в централната част на Куба се разби пътнически самолет и загинаха всичките 68 души, които са били в самолета.", "date": "2018.05.20", "title": "Няма българи сред жертвите в Куба"}
{"url": "https://www.monitor.bg:443/bg/a/view/kmet-orjaza-privilegiite-na-obshtinari-da-parkirat-bezplatno-v-celija-pazardjik-100070", "text": "Кметът на общината Тодор Попов със заповед от 15 май ограничава привилегиите на съветниците, кметовете на кметства и служители на администрациите при паркирането им в „Синя зона“. Вместо във всички зони в града, съветниците, кметовете на кметства и служителите на общинската администрация ще могат да паркират безплатно само в зоната на бул. „Мария Луиза“ и паркинга на ул. „Цанко Церковски“ 4, пише в кметското разпореждане. Има промени и за ползвателите на преференциални пропуски за почасово платено паркиране-това са служители на административни, здравни и обслужващи звена в община Пазарджик, както и ползвателите на разрешение за достъп до „Синята зона“ – личните лекарите и свещениците. Те ще могат да паркират безплатно само до 1 час дневно в делничните дни. Така личният лекар, ако има 4 домашни посещения ще може да ползва преференцията само за едно, а другите три да си ги плати. Същата е и ситуацията и със свещениците. Като основание за въвеждането на новия режим на правоимащите, в заповедта е посочено, че за „Синя зона“ има сключен договор за възлагане на обществена поръчка с частната фирма „ Контур 7“. Според запознати до кметската заповед се е стигнало, след като свикнали с досегашните практики са влизали в конфликтни ситуации с новия стопанин на „Синя зона“ и от дружеството-концесионер са се оплакали на градоначалника.", "date": "2018.05.20", "title": "Кмет оряза привилегиите на общинари да паркират безплатно в целия Пазарджик"}
{"url": "https://www.monitor.bg:443/bg/a/view/podtvjali-pokushenie-sreshtu-erdogan-100075", "text": "Разузнавателните служби на Турция и балканските страни работят в координация за разследване на твърдения да готвено покушение срещу президента на Турция Реджеп Ердоган. Това съобщи тв каналът TRT, позовавайки се на информации от службите за сигурност. Според тях покушението било готвено от група лица от турски произход на Балканите. Информацията се появи преди еднодневно работно посещение на Ердоган в Босна и Херцеговина, планирана за неделя. Не се посочват никакви подробности за евентуалното време или място на покушението. Информацията за евентуално покушение срещу Ердоган бе коментирана от вицепремиера на Турция Бекир Боздаг. „Знаем, че има кръгове, които са обезпокоени от това, че имаме такъв силен лидер и затова искат да го унищожат. Съобщения за готвени срещу него покушения се появяват постоянно\", пише той в „Туитър“ и изтъква, че Ердоган не е човек, който се плаши от заплахи и когото те могат да отклонят от поетия път.  ", "date": "2018.05.20", "title": "Подтвяли покушение срещу Ердоган   "}
{"url": "https://www.monitor.bg:443/bg/a/view/8-arestuvani-sled-mele-po-vreme-na-gala-vecher-na-mma-dvuboi-100077", "text": "Над 200 от агитките на футболните клубове ЦСКА и „Локомотив Пловдив” се сбиха зверски в пловдивската зала „Колодрума” и отвън на паркинга по време на гала вечерта на ММА двубои. Специалните полицейски сили успели да разтърват участниците в мелето и арестували 8 човека, съобщиха от полицията в Пловдив. Грозните сцени се разиграли към 23,30 часа в съботната вечер, когато в спортната зала в Пловдив се провеждала зрелищна вечер на бойните спортове. Кик бокс и бокс звезди са мерили преди това сили в 17 срещи, водещ на които е бил Киро Скалата. Мелето е станало след боксовия мач между Владислав Кънчев от червените и Виктор Николов от „Лаута Арми”. Пловдивчанинът е спечелил по точки, което е предизвикало гнева на агитката от столицата. Според сайта TribunaPlovdiv.bg след победата и на последния “черно-бял” боец, към ринга е полетял стол от фенове на ЦСКА-София. След това последвало хвърляне на бомбички и ракети. Секунди след това двете страни влезли в сериозна схватка, която се пренесла извън спортното съоръжение. „Първо се чу гръм на няколко бомбички в залата, след което тълпата излезе на паркинга отвън. Над 200 души се биеха, но явно всичко е било предварително подготвено. Когато излязоха извън залата, отвориха багажниците на колите си и извадиха отвътре бухалки и ножове. Чупиха коли. Беше страшно. За секунди стана всичко”, коментираха живеещи в съседния до „Колодрума” комплекс. По думите на очевидците, а те никак не били малко, полицаите от Специалните сили се намесили много бързо и адекватно в мелето. Те успели да направят кордон между противниците, които пък се опитали да заобиколят полицейския кордон и да се сбият в горната част на паркинга. Полицаите успели да предотвратят и това, като задържали отцепилата се групичка. Цялото меле продължило около 15 минути и хората от жилищния комплекс видели как арестуват най-агресивните от масовия бой. Един от закопчаните дори се опитал да избяга. „Бяха му закопчали ръцете с белезници на гърба и той използва секунда, че полицаите се опитват да арестуват друг, та се пробва да избяга. Хванаха го. Друг един видяхме с разбита глава. Много кръв му течеше от главата”, разказват още очевидците. При овладяването на мелето са пострадали осем полицаи. Седем от тях са имали повърхностни рани заради избухналите бомбички, съобщи директорът на ОД на МВР в Пловдив ст. ком. Атанас Илков. Последният е бил напръскан с лютив спрей. Илков уточни, че охраната на спортното мероприятие е била поверена на частна фирма, а полицията не е била ангажирана да проверява посетителите дали внасят в залата опасни предмети. От пето районно управление на полицията са започнали разследване на случая, тъй като интериорът на спортната зала е бил потрошен. „Гледаме записите от камерите. Заради хвърлянето на бомбички, има повредено имущество”, каза шефът на полицията в Пловдив.", "date": "2018.05.20", "title": "8 арестувани след меле по време на гала вечер на ММА двубои"}
{"url": "https://www.monitor.bg:443/bg/a/view/brad-pit-se-bori-za-sreshta-s-aktrisa-ot-igra-na-tronove-100045", "text": "Звездата от „Игра на тронове“ Емилия Кларк призна, че най-прекрасната нощ в живота ѝ е била, когато по време на благотворителна инициатива самият Брад Пит е наддавал за среща с нея. Тя не повярвала, когато звездата от „Седем години в Тибет“ се включил в търга, в който се разигравала възможността победителят да гледа бъдещ епизод на култовия сериал на HBO заедно с нея. Всичко това се случило по време на ежегодната галавечеря на Шон Пен в помощ на Хаити през януари. За най-голямо съжаление на Кларк, Брад не дал най-високата оферта. Пит бил готов да извади 120 000 долара за среща с колежката си, но анонимен участник вдигнал офертата на 160 000 долара в последния момент. Анонимният дарител обаче има да почака за заветната среща и неизлъчвания епизод, тъй като HBO планират да пуснат последния сезон на „Игра на тронове“ чак през 2019 г. На същата гала Емилия пък прецакала Леонардо Дикаприо, като дала най-много за картина на Джош Смит. Тя се бръкнала с 90 000 долара. За щастие на звездата от „Вълкът от Уолстрийт“, по-късно в търга била предложена втора творба на Смит, с която той се сдобил.", "date": "2018.05.20", "title": "Брад Пит се бори за среща с актриса от \"Игра на тронове\""}
{"url": "https://www.monitor.bg:443/bg/a/view/berluskoni-poluchi-3-mln-evro-nasledstvo-ot-bivsha-sekretarka-100063", "text": "Силвио Берлускони е получил наследство от 3 млн. евро от починала бивша служителка на главния секретариат на резиденцията на италианския премиер, съобщава вестник „Стампа“.  Според изданието 88-годишната Анна Ч. е починала преди 20 дни. Тя е нямала деца или съпруг и затова, малко преди да почине, се обърнала към адвокатите си с молба да съставят завещание в полза на Берлускони, с когото работела по-рано, предаде БГНЕС. Жената е притежавала голяма недвижима собственост и банкови сметки. Тя посочила като причина за решението си, „благодарността към Берлускони за годините съвместна работа“.   ", "date": "2018.05.20", "title": "Берлускони получи 3 млн. евро наследство от бивша секретарка  "}
{"url": "https://www.monitor.bg:443/bg/a/view/gyrcija-se-otmetna-za-imeto-na-makedonija-100074", "text": "С позицията, че името трябва да съответства на предложението на посредника на ООН Матю Нимиц, т.е. да има географско или времево определение, Атина отхвълри предложението на македонската страна за „Република Илинденска Македония”. „Приветстваме позицията на Скопие, но решението на името не може да съществува без приемане на „ерга омнес“ име, съответно за всестранна употреба. Въпреки това, насърчаваме нашите съседи да продължим да работим заедно за намиране на взаимно приемливо решение с географско или времева определение точно както предвижда пакетът от предложения на специалния пратеник на ООН Матю Нимиц“, пише в заявление на гръцкото правителство. Само няколко часа по-рано Ципрас информира парламентарните лидери и президента за предложението, което беше договорено с македонския му колегата Зоран Заев на среща между двамата в София. Всички опозиционни партии в Гърция отхвърлиха предложението за „Илинденска Македония”, заявявайки, че „укрепва иредентизма”. Лидерът на гръцката партия Нова демокрация Кириакос Мицотакис обаче, както и бившият външен министър на ПАСОК Евангелос Венизелос незабавно отхвърлиха идеята. Мицотакис е бил информиран за предложението от Ципрас по телефона. Според източници от Нова демокрация терминът Илинден е свързан исторически и пряко с усилията за създаване на \"македонска\" нация, обхващаща Солун и простираща се до Егейско море, пише \"Катимерини\". На свой ред Ципрас обяви, че решението за името е близо, но последните стъпки са най-трудните. Той е разговарял по темата и с вицепрезидента на САЩ Майкъл Пенс. Часове преди Гърция да се отметне, македонският премиер Зоран Заев официално съобщи, че най-приемливо е наименованието \"Република Илинденска Македония\", който вариант бил обсъдил с Ципрас на преговорите им в София „Република Илинденска Македония е име с времево определение, което се позовава на конкретни дати от миналото и е реална възможност за компромис, който отговаря на интересите на двете страни. Очакваме предложението да бъде разбрано и ще осигури по-широка подкрепа в Атина”, се казва в декларация на македонското правителство. „С това име ние извършваме пълно разграничаване с региона на Македония в Гърция. Разграничение във всеки един аспект. Илинденското въстание е съвместна борба на многоетническия ни народ за социални права и свободи. И няма никакви териториални претенции, към която и да е съседна страна, включително Гърция. Това е същата борба и през 1903 г., и през 1944 г.” „Правителството на Република Македония ще продължи преговорите с правителството на Република Гърция, докато не бъде постигнато окончателно решение на 25-годишния спор. Никога не сме били по-близо до решение и приятелството между двете страни и двата народа никога не е било по-голямо. Ще положим всички усилия, за да извлечем максимална полза от този положителен исторически момент за двете страни”, гласи позицията на македонското правителство.  ", "date": "2018.05.20", "title": "Гърция се отметна за името на Македония"}
{"url": "https://www.monitor.bg:443/bg/a/view/novo-izsledvane-slaga-kraj-na-konspiraciite-za-smyrtta-na-hitler-100062", "text": "Адолф Хитлер наистина е загинал през 1945 г. в Берлин, със сигурност от отравяне с цианид, но и от куршум. Това сочат изводи на френски учени, изследвали фрагменти от зъбите и черепа на германския диктатор, съхранявани в Москва, предаде АФП. \"Зъбите са автентични, без никакво съмнение. Анализът ни доказва по безспорен начин, че Хитлер е загинал през 1945 г.\", заяви за АФП проф. Филип Шарлие. Заедно с още четирима изследователи той е съавтор на публикация по въпроса, поместена от научното списание \"Юропиън джърнъл ъв интернъл медисин\". Анализът на проби от болните зъби на Хитлер и многобройните протези показва, че белите петна по тях наистина са от зъбен камък, а няма и следи от месни влакна (фюрерът е бил вегетарианец). След тези констатации, огласени през март в документален филм на телевизия \"Франс 2\", \"няма вече място за каквито и да било конспиративни теории за \"оцеляването\" на Хитлер. Френските учени са открили на отломка, представена за част от черепа на Хитлер, отвор отляво, наподобяващ дупка от куршум. Не им е било разрешено обаче да вземат проби от този фрагмент. Неговата форма и структура обаче са били \"напълно сравними\" с рентгеновите снимки на черепа на Хитлер, направени година преди смъртта му, твърди професорът. \"Не се знаеше със сигурност дали се е самоубил, използвайки ампула с цианид, или с куршум в главата. Изглежда и двете\", обясни той.    По запазените зъбни фрагменти не са открити следи от барут, което изключва изстрел в устата - по-вероятно може би е стреляно във врата или в слепоочието. Същевременно синкави петънца по зъбните протези \"изглежда\" са следствие от химична реакция между цианида и металната част от тези конструкции, смята изследователят. Като експерт по съдебна антропология д-р Шарлие установи преди време по-специално автентичността на сърцето на Ричард Лъвското сърце и на останките, приписвани на Св. Луи. Оспорва се обаче заключението му, потвърдило, че е автентична и мумифицираната глава на френския крал Анри Четвърти.", "date": "2018.05.20", "title": "Ново изследване слага край на конспирациите за смъртта на Хитлер"}
{"url": "https://www.monitor.bg:443/bg/a/view/razkriha-informatora-na-fbr-za-kampanijata-na-trymp-100076", "text": "Американският президент Доналд Тръмп засили нападките си срещу Министерството на правосъдието, като намекна, че ФБР може би е внедрило свой информатор в предизборния му щаб през 2016 г. или е вербувало някого от кампанията му, съобщи Ройтерс. Тръмп се въздържа да обвини бюрото, че го е шпионирало и предпочете да говори за сведения, че най-малко един човек от ФБР бил \"имплантиран\" с политическа цел в кампанията му, но не каза чии са тези твърдения. \"Ако това е вярно, това е най-големият политически скандал на всички времена\", написа Тръмп в Туитър. Бившият кмет на Ню Йорк Рудолф Джулиани, който сега е един от личните адвокати на президента, почти незабавно омаловажи спекулациите на Тръмп за някакъв информатор. Пред Си Ен Ен той каза, че той лично не е сигурен, че е имало такъв човек, и добави, че и президентът не е сигурен. Нито Тръмп, нито Джулиани дадоха някакви доказателства за внедряване на някого от правителството в щаба на Тръмп. Дълго време ни се казваше, че е имало някакво проникване, каза Джулиани. По едно време президентът мислеше, че е бил подслушван, добави той. Според в.\"Ню Йорк таймс\" ФБР е ползвало услугите на таен осведомител по време на разследването за действията на екипа на Тръмп по време на предизборната кампания. Според източници на вестника такава роля играел американски университетски преподавател, работещ във Великобритания. Той поддържал връзка с двама души, които тогава били съветници на Тръмп - Джордж Пападопулос и Картър Пейдж. И двамата са разследвани във връзка с твърденията за евентуална намеса на Русия в американската предизборна кампания. По-късно изданието The Intercept уличи бившият сътрудник на ЦРУ Стефан Халпър, че е бил таен информатор на ФБР по време на предизборната кампания на американския президент Тръмп. Отбелязва се, че Халпър бил замесен в \"шпионски скандал\" през 1980 година, когато сътрудници от предизборната кампания на Роналд Рейгън били уличени в шпионаж в полза на администрацията на президента Джими Картър. По даннни на изданието към настоящия момент Халпър преподава в университета в Кеймбридж. Тръмп отбеляза, че обнародването на документите на комитета по разследването на евентуално вмешателство ще помогнат да се намерят отговорите на съответстващите въпроси. По повод разследването на специалния прокурор Робърт Мълър Тръмп и някои негови съюзници са казвали, че хора от министерството на правосъдието се стремят да саботират администрацията му, отбелязва Ройтерс. ФБР отказа да коментира твърденията за негов източник в екипа на Тръмп. Междувременно южнокорейският президент Мун Дже Ин и президентът на САЩ Доналд Тръмп са обсъдили по телефона бъдещето на планираната американско-севернокорейска среща на върха след заплахата на Пхенян да се откаже, предаде Ройтерс. В телефонния разговор, продължил около 20 минути, двамата лидери са обменили мнения за неотдавнашните реакции на Северна Корея, съобщи президентската канцелария в Сеул без повече подробности. \"Двамата лидери ще работят в тясно и неотклонно сътрудничество за успешното реализиране на срещата на върха Северна Корея-САЩ, насрочена за 12 юни, включително предстоящата среща на върха Южна Корея-САЩ\", гласи съобщението на Синия дом. Мун и Тръмп ще се срещнат във вторник, 22 май, във Вашингтон, преди севернокорейският лидер Ким Чен-ун да се срещне с Тръмп на 12 юни в Сингапур. Макар че историческата междукорейска среща на върха в края на април породи надежди за помирение, Пхенян демонстрира рязка промяна в тона през последните дни, отбелязва Ройтерс. Севернокорейският главен преговарящ Ли Сон-гуон заяви през седмицата, че Пхенян няма да разговаря със Сеул, ако не бъдат изпълнени исканията му, възразявайки срещу американско-южнокорейските военновъздушни учения \"Макс тъндър\" (Max Thunder).  Влошавайки още повече атмосферата, вчера говорител на севернокорейския Червен кръст, цитиран от официалната агенция КЦТА, настоя правителството на Южна Корея \"незабавно да върне\" севернокорейските ресторантски работнички, дошли в Южна Корея през 2016 г. от Китай, за да демонстрира волята си за подобряване на междукорейските отношения. Пхенян твърди, че 12-те жени са били отвлечени от южнокорейските служби, а според Сеул те са решили да избягат доброволно. Според наблюдатели с исканията за репатрирането Северна Корея отчасти цели да раздели южнокорейското обществено мнение по въпроса, а също така да окаже натиск над правителството на Мун да отстъпи, ако иска да се реализира американско-севернокорейската среща на върха. /МИГ/    ", "date": "2018.05.20", "title": "Разкриха информатора на ФБР за кампанията на Тръмп "}
{"url": "https://www.monitor.bg:443/bg/a/view/ot-knjajevo-do-kopitoto-pohod-v-pamet-na-bojan-petrov-100065", "text": "Близки и приятели на алпиниста Боян Петров организират днес поход от Княжево до Копитото.  В него се включиха и много хора, които не са познавали Боян, но са вдъхновени от неговия пример.  Маршрутът, който е избран, не е случаен – това е пътеката, по която Боян се готви, преди да изкачи всеки връх. По пътеката има специален дневник, в който хората пишат впечатленията си от природата и емоцията, която преживяват, когато минават по този път. Самият Боян също пише в този дневник.   Тя повтори неговите думи: Продължавайте да изкачвате своите върхове и винаги напред. По думите ѝ трябва да помним Боян с неговата устременост и борбеност. Той завинаги ще си остане нашият герой, ще остане пример за всички, допълни сестрата на алпиниста. „Боян успя да събуди доста заспали хора и всички искат да се заредят от неговата енергия”, каза жената до алпиниста – Радослава Ненова. Тя смята да остави по пътя още няколко тефтера, в което хората могат да запишат нещо, което винаги са искали да кажат на Боян, но не са могли. „Тези дни получавах много хубави писма и мисля, че това ми помогна много и ми даде много сила”, отбеляза тя. „Ходила съм много пъти с него. Даже имахме една традиция – на едно определено място, където има много красива гледка, той винаги ме снимаше. Това е маршрутът, по който той винаги е тренирал. Знам, че е тренирал с много тежка раница, пълна с камъни, и е бягал нагоре. Предполагам, че хората няма да го правят това, но се надявам да е приятно толкова много хора да извървят този маршрут. И това ме радва”, каза тя пред bTV. Ето какво каза още дъщерята на алпиниста: – Остана ли ви надежда за чудо? – Може би по принцип не бих имала надежда за чудо, но знаейки тази история за американски алпинист, който също е бил загубен 3 месеца на Шиша Пангма, това нещо ми вдъхва надежда и тъй като не беше открит, това е което той би искал и е символично за него. Единствено това че не беше открит, за всички нас остава някаква надежда, която може да трае месеци, години. Не мога да кажа дали вярвам в чудо, но има надежда.  – Ако Боян Петров наистина си е отишъл от този свят, това ли е краят, който той би избрал? – Абсолютно. Знам, че той това би избрал. Знам, че не би искал да почине някой ден в леглото си на топло. Определено би избрал нещо друго за себе си. И както казах, това е много символично. Той обожава природата и тя си го е взела.  – Ако той Ви чува, какво бихте му казали? – Бих му разказала за всичко, за всичките му планове това лято. Понеже това лято много ще пътувам и той се радваше, много ме мотивираше да изкача и аз някой малък връх. Случва ми се да се събудя през нощта и да мисля за него и това да ме е събудило.  – Кои са най-ярките преживявания, които сте имали заедно? – Най-веселите ми спомени са били през летата пет-шест години поред, като бях по-малка ходехме на море и спяхме на палатки. Прекарвахме две-три седмици там. И той всяка сутрин ми купуваше палачинка за закуска и следобед ядяхме сладолед. И това наистина са най-скъпите ми спомени с него. – Как трябва България да запомни Боян Петров? – Бих искала да го запомнят като човек, който дава всичко от себе си, който не отлага нещата, както всички ние – просто ни мързи и отлагаме нещо ден за ден, а наистина планира и иска да осъществи всичко. И е много позитивен. Казвал ми е, че спи усмихнат.", "date": "2018.05.20", "title": "От Княжево до Копитото – поход в памет на Боян Петров "}
{"url": "https://www.monitor.bg:443/bg/a/view/v-honkong-za-1-1-mln-kupiha-na-tyrg-naj-skypoto-uiski-100078", "text": "Бутилка 60-годишно уиски Macallan бе продадена днес за 1,1 млн. долара на аукцион за 1,1 млн. долара, съобщава ТАСС. Едномалцовото уиски е отлежавало в бъчви от 1926 г. до 1986 г. От партидата са останали само 12 бутилки от по 0,750 л. Върху тях им има подпис на италианския художник Валерио Адами, който е разработил дизайна на етикета. Предишният рекорд за най-скъпо уиски от 1,01 млн. долара принадлежи на 60-годишна отлежала напитка на същия производител. Бутлка е била част от серия, оформена от британския художник Питър Блейк. Той е известен с работата си по обложката на албума на Beatles, озаглавен Sgt. Pepper's Lonely Hearts Club Band. През 2014 г. шестилитрова бутилка 60-годишно уиски Macallan е била продадена за 632 хил. долара.", "date": "2018.05.20", "title": "В Хонконг за $1,1 млн. купиха на търг най-скъпото уиски"}
{"url": "https://www.monitor.bg:443/bg/a/view/bojno-shou-v-plovdiv-zavyrshi-s-mele-bombichki-i-policija-100064", "text": "8 души са арестувани в Пловдив след ексцесии на бойно шоу, в което мериха сили кикбоксьори и боксьори.   По време на срещата в зала \"Колодрума\" е възникнало напрежение между фенове на ЦСКА-София и \"Локомотив\" (Пловдив) и е започнало хвърляне на бомбички и бутилки. Наложило се е полицаи да се намесят. Няма пострадали зрители, но заради масовото хвърляне на бомбички има много леко пострадали служители на реда.", "date": "2018.05.20", "title": "Бойно шоу в Пловдив завърши с меле, бомбички и полиция  "}
{"url": "https://www.monitor.bg:443/bg/a/view/evakuiraha-garata-v-marsilija-zaradi-podozritelene-chechenec-100068", "text": "Френската полиция евакуира гарата в Сен Шарл в Марсилия заради задържането на подозрителен мъж. Става дума за чеченец, който се опитал да постави взривно устройство на гарата. В чантата му са открити материали, от които може да се сглоби такъв взрив. Властите отбелязват, че все пак не са установили самоличността му. Подозрителният мъж не е оказал съпротива при задържането му.", "date": "2018.05.20", "title": "Евакуираха гарата в Марсилия заради подозрителен чеченец"}
{"url": "https://www.monitor.bg:443/bg/a/view/es-i-iran-pravjat-rabotna-grupa-za-petrolnata-tyrgovija-100061", "text": "ЕС и Иран се договориха за създаването на работна група за петролната търговия, обяви в Техеран еврокомисарят по енергетиката Мигел Ариас Канете, съобщи ТАСС. Висшият еврочиновник е на посещение в Ислямската република. Там заедно с ръководител на иранската организация за ядрена енергия Али Акбар Салехи са се разбрали през ноември в Брюксел да се проведе семинар на високо равнище за ядреното сътрудничество между Евросъюза и Иран. Двамата са потвърдили подкрепата за ядрената сделка подписана през юли 2105 г. от Иран от една страна и САЩ, Китай, Русия, Германия, Великобритания и Франция. В резултат на нея бяха отменени санкциите на Съвета за сигурност на ООН и западните държави срещу Ислямската република. На 8 май 2018 г. обаче американският президент Доналд Тръмп обяви оттеглянето на щатите от нея и поиска предоговаряне.", "date": "2018.05.20", "title": "ЕС и Иран правят работна група за петролната търговия"}
{"url": "https://www.monitor.bg:443/bg/a/view/mercedes-benz-slc-se-preobrazjava-za-20-sekundi-naj-malkijat-roudstyr-v-gamata-na-markata-poluchi-novo-ime-i-lice-99754", "text": "Купе-кабриолетите датират още от средата на 30-те години на миналия век, като първоначално те били по-скоро ексклузивни автомобили, отколкото масов продукт. Положението се промени в края на 90-те години, а Mercedes-Benz SLK стана един от първите представители на новата вълна купе-кабриолети. От 1996 г. досега са произведени над 700 000 автомобила от модела в три поколения. Неотдавна най-малкият роудстър в гамата на Mercedes-Benz не само беше обновен, но и промени името си на SLC, като по този начин подчертава общата платформа с C-Class. Дългият преден капак, късите надвеси на каросерията и изтегленият назад салон са характеристиките на класическия спортен роудстър. Обновеният Mercedes-Benz SLC много наподобява наскоро актуализирания по-голям брат на SL. Той има нова, леко наклонена радиаторна решетка с декорация, напомняща на диамантен прах. Нови са и фаровете с извити LED светлини, а срещу доплащане се предлагат и изцяло LED фарове. Бронята е станала по-агресивна, а отворът за всмукване на въздух в нея е с увеличени размери. Предните калници са украсени с малки хриле, а задните са леко раздути. Задните светлини са с леко намалени размери, а бронята е по-компактна. Зад гърбовете на седалките са поставени дъги за сигурност, между които е монтиран ветробран, който предпазва пътниците от вятъра. Най-мощната версия SLC43 AMG може да бъде разпозната от аеродинамичния пакет, спойлера на капака на багажника и 18-цоловите лети джанти вместо стандартните 16-цолови колела. Твърдия покрив с рамка от магнезий се сгъва и разгъва с електрическо задвижване за 20 секунди, а сега това може да се осъществи и при движение със скорост до 40 км/ч. Предлагат се три вида сгъваеми покриви - конвенционален, с панорамно стъкло и панорамен с функция за промяна на степента на оцветяване Magic Sky Control. В интериора са се появили карбонови детайли, а осветлението от светодиоди може да променя цвета си. Кръглите дефлектори на вентилационната система наподобяват на дюзите на реактивен двигател. Поставен е нов волан с три спици с плоско дъно, обшит с перфорирана кажа в областта на захващане с ръцете. Таблото пред водача е с нови показатели, а екранът на бордовия компютър е цветен. Над вертикалния централен панел е поставен аналогов часовник, а под него е новият 7-инчов дисплей на мултимедийната система Comand. Има и слот за SD карти с памет. Бутоните на аудиосистемата и климатроника са твърде много, като утехата е, че са подредени рационално. Позицията зад волана е ниска, като това впечатление се засилва от високия централен тунел на трансмисията. Седалките са удобни и имат добра странична опора. В подглавниците са разположени дефлектори на вентилационната система, обгръщащи шията с топъл въздух, така че можете да шофирате със сгънат покрив дори и в хладно време. Обемът на багажника е 225 литра при прибран в него покрив и 335 литра с вдигнат покрив като купе. Стандартно SLC е оборудван с електрически прозорци, CD плейър, климатроник, Bluetooth и адаптивен круиз контрол. За сигурността има 4 въздушни възглавници, електронна система за стабилизация ESP, система за автоматично спиране и следене на умората на водача. Сред опциите са камера за задно виждане, автопилот за паркиране, навигация, Wi-Fi, система за следене на слепите зони, спазване на лентата и разпознаване на знаците. От сега нататък всички двигатели на Mercedes-Benz SLC са с турбокомпресор, директно впръскване на горивото и система за гасене на мотора при спиране. Най-масов се очаква да бъде 2,0-литровия бензинов турбомотор, който развива мощност 184 к.с. Той тегли прилично роудстъра с въртящ момент от 300 Нм, наличен още при 1200 об/мин. Тягата в този SLC 200 е повече от достатъчно и изпреварванията на пътя стават много лесно. Освен това двигателят работи тихо и гладко. Ускорението от място до 100 км/ч отнема 6,9 секунди, а максималната скорост е 237 км/ч. При лежерно каране разходът на гориво е много малък – 5,7 л/100 км. Голям принос за подобрената икономичност има и новата 9-степенна автоматична скоростна кутия, която превключва неусетно предавките и има възможност за ръчна смяна от планките зад волана. На пътя Mercedes-Benz SLC e добре балансиран, като в завои се подчинява и е забавен за управление, а стандартното окачване е меко. Воланът е точен и информативен. За активните шофьори се предлага динамичен пакет, който включва твърди пружини, адаптивни амортисьори и остро кормилно управление с 2,2 оборота на волана от край до край. Има и диференциал с ограничено приплъзване, който позволява да се постигне неутрално управление. Сцеплението с пътя е добро, а ESP се намесва рано, дори и в спортен режим, така че е трудно да предизвикате занасяне на задната ос. Mercedes-Benz SLC вече се продава у нас, като базовата версия струва 70 500 лева, а SLC 200 започва от 80 150 лева.", "date": "2018.05.20", "title": "Mercedes-Benz SLC се преобразява за 20 секунди"}
{"url": "https://www.monitor.bg:443/bg/a/view/jitelite-na-vladaja-shte-blokirat-e-79-100051", "text": "Жителите на Владая ще блокират главен път Е-79 от 11.30 часа днес, съобщиха от инициативния комитет пред медиите. Те протестират срещу Агенция \"Пътна инфраструктура\" заради \"безхаберието и за реализирането на реверсивното движение на пътя София – Перник\".  \"Заниженият контрол на качеството на извършвания ремонт, който още преди да е приключил, започна да показва своите дефекти. Смятаме, че е престъпно при извършването на такъв скъп ремонт той да се извършва некачествено, вследствие ремонта да се наводняват къщи, да падат подпорни стени, два месеца след асфалтирането да пропаднат шахтите и да се появят дупки\", пишат те. Настояват също да се осъществява временна организация на движението в посока София всяка сутрин между 6.30 и 10 часа, а контролът по ремонта да се осъществява от граждански обществен съвет. Недоволните искат още възстановяване на маршрутна линия 22. \"Имаме решение на Столичния общински съвет в подкрепа на възстановяването на маршрутката, както и писмени становища в подкрепа на искането ни от Столична община. Единствено областният управител Николай Пехливанов не се съобразява с проблема на гражданите и не дава разрешение на Столична община да възложи линията на фирма, която да извършва превоз на пътници\", пишат те. \"Настояваме лично министър-председателят да се заеме със случая\", пишат още и прилагат видео, в което се вижда след ремонта на пътя какво се случва в дворовете на хората в близост до пътя, когато вали.  ", "date": "2018.05.20", "title": "Жителите на Владая ще блокират Е-79   "}
{"url": "https://www.monitor.bg:443/bg/a/view/bylgarin-zamesen-v-trafik-na-hashish-za-milioni-v-ispanija-100052", "text": "Испанската полиция е прехванала рибарски кораб, превозващ приблизително 15 тона хашиш.  Един от арестуваните трафиканти е българин, предава Xinhua. Рибарският кораб, който незаконно е плавал под малтийски флаг, е забелязан от испански кораб на около 110 морски мили от източния испански бряг в ранните часове на петък, според прессъобщение на испанското МВР.  Екипажът – трима холандци и един българин, са арестувани, а корабът е отведен в югоизточното пристанище Алисанте.  ", "date": "2018.05.20", "title": "Българин замесен в трафик на хашиш за милиони в Испания   "}
{"url": "https://www.monitor.bg:443/bg/a/view/plejada-ot-zvezdi-kazaha-ne-slushaj-100044", "text": "Новата песен на Петя Алекса и Монти „Не слушай“ получи мощна подкрепа от колегите ми в музиканти и актьори. Парчето се обявява срещу фалша в обществото, а Графа, Орлин Павлов, Венци Венц, Тото, FO, Диона, моделът Диляна Попова, актьорите Александър Сано и Деси Бакърджиева, водещите Део и Павел Владимиров, синоптичката Натали Трифонова изпратиха свои видеа с посланието \"Не слушай какво говорят, гледай техните очи\". Опитът, който Петя Алекса е събрала в Холивуд, отлично се съчетава с възможностите на Монти като бивш член и продуцент на група Ice Cream. За Petya Alexa & Monty \"Не слушай\" е втори сингъл след \"Нека бъде лудница\". Този път атрактивните изпълнители залагат не толкова на комерсиално звучене, колкото на лиричен текст - нещо, което и двамата определят като риск. \"Не слушай\" е по музика на Светлин Къслев, Петя Алекса и Монти, текстът е на Монти. Парчето е миксирано от Оllipop (Universal Music). Ивомир Пешев заснема видеото, като реализира идеите на двамата изпълнители. Преди да заформят музикалния си дует, Петя Алекса следваше в елитните американски филмови школи, както и красеше лъскавите холивудски премиери. Творческата й половинка Монти пък жънеше успехи из цяла България с група Ice Cream, с която имат 20 годишна история.  ", "date": "2018.05.20", "title": "Плеяда от звезди казаха „Не слушай“"}
{"url": "https://www.monitor.bg:443/bg/a/view/levski-i-beroe-v-reshitelna-bitka-za-shans-da-igrajat-v-evropa-100053", "text": "Последните срещи от сезона в първата шестица на Първа лига са днес, а с тях ще дойде и отговорът на въпроса - Кой ще е съперникът на \"Черно море: за баража, даващ право на участие в евротурнирите. \"Моряците\" вчера преодоляха \"Локомотив\" (Пловдив), а днес ще разберат съперника си в решителния плейоф (24 май). Изборът не е голям, а тимът ще е един от \"Левски\" и \"Берое\". \"Сините\" са с аванс от две точки и могат да пропуснат мач с \"Черно море\" за Европа само при загуба срещу \"Верея\" в Стара Загора от 20:00 часа. По същото време е другата битка по оста София - Стара Загора  между ЦСКА-София и \"Берое\", където гостите се нуждаят от задължителна победа. Нападателят на \"Левски\" Серджиу Буш е контузен, но добрата новина е завръщането на защитниците Давид Яблонски и Холмар Ейолфсон, които изтърпяха наказание. На вратата на \"сините\" ще застане дебютантът Димитър Шейтанов, тъй като титулярният страж Божидар Митрев бе повален от вирус, а Николай Кръстев е контузен. В \"Берое\" поради наказание срещата с ЦСКА-София пропуска Камен Хаджиев, а Педро Еуженио, Павел Виданов, Веселин Пенев, Драгош Фърцулеску, Иван Бандаловски и Антон Карачанаков са с различни здравословни проблеми. Програма: 17:30 часа, \"Лудогорец\" - \"Ботев\" 20:00 часа, ЦСКА-София - \"Берое\" 20:00 часа, \"Верея\" - \"Левски\"", "date": "2018.05.20", "title": "\"Левски\" и \"Берое\" в решителна битка за шанс да играят в Европа"}
{"url": "https://www.monitor.bg:443/bg/a/view/nameriha-cherna-kutija-ot-razbilija-se-samolet-kraj-havana-100066", "text": "Кубинските власти са намерили една от двете черни кутии на самолета, който се разби в близост до летище Хавана, убивайки повече от 100 души, информира Би Би Си. Кутията е намерена в \"добро състояние\". Черната кутия, която вече е била възстановена, съдържа ключови полетни данни и информация за случилото се с самолета. Министърът на транспорта на Куба - Адел Йзиеро заяви, че се надява второто устройство да бъде възстановено скоро. Той информира, че към момента официалната смъртност от катастрофата е стигнала до 110 души, в това число и 11 чужденци. Три жени преживяха катастрофата, но се казва, че са в критично състояние със сериозни изгаряния. Инцидентът е най-лошото въздушно бедствие в Куба за последните десетилетия. В държавата в събота бе обявен двудневен национален траур.", "date": "2018.05.20", "title": "Намериха черна кутия от разбилия се самолет край Хавана"}
{"url": "https://www.monitor.bg:443/bg/a/view/20-postradali-pri-vzriv-v-himicheski-zavod-v-pasadena-100067", "text": "Най-малко 22-ма души пострадаха при взрив в химически завод в Пасадена. Това не е първият подобен инцидент. През 2013 г. взривът в Уест стана един от най-големите в историята на човечеството. Предприятието, където е станал инцидента сега, е собственост на компанията Kuraray America. По думите на представител на организацията Джеф Сагс, взривът е станал в 10 часа сутринта в събота, а причината е твърде голямото количество гориво, подадено в една от тръбите.", "date": "2018.05.20", "title": "20 пострадали при взрив в химически завод в Пасадена  "}
{"url": "https://www.monitor.bg:443/bg/a/view/equinox-zapisvat-album-za-univyrsyl-100042", "text": "Въпреки 14-тото място на Евровизия, сформираната специално за конкурса група Equinox, явно ще се окаже трайно явление на музикалната сцена. Бандата е първата българска формация, която подписа официален договор за албум с „Юнивърсъл“. Това потвърди шефът на гиганта Корнелиус Балин пред предаването на bTV Cool…T. Парафът е сложен под договорка за мини тава, в която основна движеща сила са тримата българи Жана Бергендорф, Владимир Михайлов и Георги Симеонов-JJ. Договорът е бил финализиран на специална среща в София, на която освен музикантите е присъствал и композиторът на конкурсното парче “Bones” Борислав Миланов.  ", "date": "2018.05.20", "title": "Equinox записват албум за „Юнивърсъл“"}
{"url": "https://www.monitor.bg:443/bg/a/view/rusija-pusna-po-voda-akademik-lomonosov-pyrvata-plavashta-aec-100054", "text": "Русия представи вчера първата плаваща атомна електроцентрала в света на церемония по акостирането й в северното пристанище Мурманск. Централата ще захранва с електроенергия отдалечените райони, но тревожи природозащитните организации, предаде Франс прес. АЕЦ \"Академик Ломоносов\", построена в Санкт Петербург, акостира в пристанището на град Мурманск и беше представена пред журналисти. След като бъде заредена с ядрено гориво, централата ще се отправи към крайната си дестиация - пристанище Певек в Чукотския автономен окръг, Източен Сибир, на 350 км северно от полярния кръг. Тази 21 000-тонна платформа няма собствено задвижване и ще бъде изтеглена на буксир до пристанище Певек през лятото на 2019 г. Централата ще осигури електроенергия за местното население, но най-вече за нефтените платформи в района, в който Русия иска да развива производството на петрол и газ. Плаващите АЕЦ ще дадат възможност да се осигури електричество и отопление в най-отдалечените райони, което ще подпомогне растежа и устойчивото развитие там, каза Виталий Трутньов от \"Росатом\" и подчерта, че така годишно ще бъдат спестени близо 50 000 тона въглероден диоксид. По план платформата трябваше да бъде заредена с ядрено гориво в Санкт Петербург, а после да премине край няколко европейски страни. Това обезпокои неправителствени организации в тези страни, главно скандинавски, и беше решено зареждането с гориво да се извърши в Мурманск.", "date": "2018.05.20", "title": "Русия пусна по вода \"Академик Ломоносов\" "}
{"url": "https://www.monitor.bg:443/bg/a/view/ucheni-identificiraha-naj-izdryjlivite-kym-stud-hora-100056", "text": "Учени от Лондонския университетски колеж изясниха, че жителите на Северна Европа притежават специфичен ген, който защитава организма от хипотермия и им позволява да понасят по-леко студените зими, съобщи списание \"Лайф\". Установено е, че генът наречен TRPM8 се появил у хората преди около 25 000 години, когато климатът в Европа бил по-студен. Въпросният ген играе също роля на обезболяващо, като повишава прага на болката и дава възможност на притежателите му да се справят по-лесно със сериозни заболявания. Учените отбелязват, че именно благодарение на този ген жителите на северните райони в Европа се чувстват по-добре и по-рядко боледуват в студовете в сравнение с другите хора.", "date": "2018.05.20", "title": "Учени идентифицираха най-издръжливите към студ хора"}
{"url": "https://www.monitor.bg:443/bg/a/view/slynce-i-dyjd-ni-ochakvat-v-nedelnija-den-100055", "text": "Днес преди обяд над по-голямата част от страната ще бъде предимно слънчево. След обяд отново ще се развие купеста облачност, но само на отделни места ще превали и прегърми. Ще духа слаб до умерен вятър от север-североизток. Максималните температури ще са между 21 и 26 градуса, прогнозират синоптиците от НИМХ към БАН. Над Черноморието преди обяд ще има разкъсана до незначителна облачност. След обяд ще се развие купеста облачност, но само на отделни места, главно по северното крайбрежие, ще превали краткотрайно. Ще духа до умерен вятър от север-североизток. Максималните температури на въздуха ще са 21-26 градуса. Температурата на морската вода е 17-22 градуса. Вълнението на морето ще бъде 1-2 бала. Над планините преди обяд ще бъде предимно слънчево. Максималната температура на височина 1200 метра ще е около 15 градуса, на 2000 метра - около 8 градуса. През първите дни от следващата седмица вятърът ще се ориентира от изток-югоизток. Ще има и слънчеви часове, но и развитие на купесто-дъждовна облачност в часовете след обяд и до полунощ. В понеделник краткотрайни превалявания ще има на места из цялата страна, а във вторник - на малко места в Западна България. Следи се непрекъснато прогнозата за времето, поддържа се постоянна връзка с Националния институт по метеорология и хидрология към БАН и Изпълнителната дирекция борба с градушките, допълниха от вътрешното ведомство. Осъществена е координация с областните дирекции на МВР и областните управители. В Главна дирекция \"Пожарна безопасност и защита на населението\" се събира информация от цялата страна, с особено внимание се следят евентуални симптоми на поява на буря \"супер клетка\" от която пострадаха жителите на Плевен и с. Гривица. Министерството на вътрешните работи има готовност при необходимост да реагира на подадени сигнали от граждани. На този етап няма застрашени райони и опасност за хората, се посочва в съобщението.", "date": "2018.05.20", "title": "Слънце и дъжд ни очакват в неделния ден"}
{"url": "https://www.monitor.bg:443/bg/a/view/vicepremieryt-ekaterina-zaharieva-e-na-poseshtenie-v-arjentina-100059", "text": "Вицепремиерът и външен министър Екатерина Захариева е на посещение в  Буенос Айрес, където ще ръководи делегацията на ЕС на двудневна среща на външните министри на Г - 20.  Захариева ще има двустранни срещи с колеги от групата на двайсетте. Приоритетите, избрани от аржентинското председателство за тази година са: бъдеще на заетостта, инфраструктурата за развитие и устойчивото бъдеще на прехраната.", "date": "2018.05.20", "title": "Вицепремиерът Екатерина Захариева е на посещение в Аржентина"}
{"url": "https://www.monitor.bg:443/bg/a/view/oficialni-danni-zaginalite-v-samoletnata-katastrofa-v-kuba-sa-110-100050", "text": "110 души са загиналите в катастрофата вчера с пътническия самолет на излитане от Хавана, съобщи кубинска държавна медия, като се позова на министъра на транспорта.   В първо официално потвърждение за броя на загиналите министърът Адел Искиердо Родригес каза, че сред 110-те загинали има пет деца. По думите му единствените трима оцелели се борят за живота си в болница. Родригес добави, че бордовото записващо устройство е открито. Министърът добави, че сред пътниците е имало петима чуждестранни граждани – по двама на Аржентина и Западна Сахара и една мексиканка.", "date": "2018.05.20", "title": "Официални данни: Загиналите в самолетната катастрофа в Куба са 110"}
{"url": "https://www.monitor.bg:443/bg/a/view/otbeljazvame-mejdunarodnija-den-za-syprichastnost-sys-zasegnatite-ot-hiv-100048", "text": "На 20 май се отбелязва Международния ден за съпричастност със засегнатите от ХИВ/СПИН и техните близки. По този повод столичната организация на Българския червен кръст в рамките на проект „Знаещи, Можещи, Здрави”, съфинансиран от Програма за изпълнение на Общинска стратегия за развитие на физическото възпитание и спорта на Столична община, и реализиран в подкрепа на инициативата \"София - Европейска столица на спорта през 2018 г.\" организира информационна кампания. Кампанията, известна още като Candlelight Memorial, е съвкупност от инициативи за насърчаване на диалог вътре в уязвимите общности и подкрепа на действащите политики в областта на ХИВ-превенцията и грижата за хората, живеещи с вируса. Тазгодишното послание изразява необходимостта бъдещите планове да стъпят на усилията, историята и опита за лечението, профилактиката и грижите, свързани с живота с ХИВ, както и правото на живот без стигма и дискриминация, с достъп до качествени здравни и социални услуги. От началото на тази година до 9 май 2018 г. са открити нови 95 ХИВ-серопозитивни лица, с което носителите на ХИВ в страната са 2810 лица. Съотношението на инфектираните мъже и жени, от общия брой регистрирани лица за тази година е приблизително 8:1 (мъже/жени). Над 90% от новорегистрираните са се инфектирали по сексуален път (53% при хомосексуален контакт) и 5,3% - при инжекционна употреба на наркотици.  Денят традиционно ще бъде отбелязан в редица градове на страната от партньорите на Националната програма по превенция и контрол на ХИВ и сексуално предавани инфекции - регионални здравни инспекции, общини, неправителствени организации и учебни заведения. За поредна година от Клуб „С.У.П.Е.Р.“ (ученици от Софийската математическа гимназия, 73-то СУ и други столични училища) организира концерт от 11.00 ч. на Лятната сцена в Борисовата градина. Специални гости-участници ще бъдат Деница Караславова от „Гласът на България“ и Прея. От 10.00 до 13.00 ч. пред Народен театър „Иван Вазов“ младежи-доброволци от БМЧК-София ще разпространят информационни брошури за заболяването, а мобилен кабинет на „Каритас-София“ ще предоставя анонимно и безплатно консултиране и изследване за ХИВ.", "date": "2018.05.20", "title": "Отбелязваме Международния ден за съпричастност със засегнатите от ХИВ"}
{"url": "https://www.monitor.bg:443/bg/a/view/bajern-munhen-njama-limit-za-transferi-100049", "text": "Изпълнителният директор на \"Байерн\" Карл-Хайнц Румениге заяви, че клубът не е поставил лимит като сума за привличането на нови попълнения през лятото. „Ние нямаме лимит. Ако искаме непременно да имаме един играч и той струва 80 или 90 милиона евро, ще трябва все някога да скочим. Дали ще го направим тази или следващата година, не знам. Но все някога ние ще скочим”, коментира Румениге пред „Билд” на въпрос за евентуални рекордни трансфери в клуба. „Когато шест пъти поред ставаш шампион с голяма преднина, липсва емоцията. А футболът е емоция. Имаме интерес от това конкуренцията да се доближи пак поне малко до нас. \"Борусия\" (Дортмунд), \"Шалке 04\", \"Хофенхайм\" или \"Лайпциг\" могат да израснат национално, но да празнуват успехи и на международната сцена”, сподели Румениге за доминирането на \"Байерн\" в Бундеслигата, като допълни, че не е привърженик на създаването на нова Суперлига с топ отборите от Европа. „Не съм голям приятел на тази идея. Сега трябва да запазим Бундеслигата. Трябва да помислим какво можем да направим за нея, за да я развием. Имахме една-две години успехи, които международно не бяха задоволителни. Изпаднахме до четвърто място в ранглистата на УЕФА, а ако се смъкнем с още една позиция, ще загубим две места в Шампионската лига”, заяви Румениге.", "date": "2018.05.20", "title": "\"Байерн\" (Мюнхен) няма лимит за трансфери"}
{"url": "https://www.monitor.bg:443/bg/a/view/selo-galiche-izbira-dnes-nov-kmet-100047", "text": "Днес жителите на врачанското село Галиче ще гласуват за кмет на населеното място.  Частичните избори станаха факт след като предсрочно бяха прекратени правомощията на вече бившия кмет Ценко Чоков. Гласуването започна в 7.00 ч. в четири избирателни секции, от които една подвижна. Право на глас имат над 1500 избиратели. Те ще избират между трима кандидати - Страхил Стоянов, издигнат от ГЕРБ, Веселин Тушинов - от БСП и Николай Банков - от ВМРО - БНД. Бюлетините за изборите пристигнаха преди няколко дни и се съхраняват под охрана в Общинската избирателна комисия в Бяла Слатина.", "date": "2018.05.20", "title": "Село Галиче избира днес нов кмет"}
{"url": "https://www.monitor.bg:443/bg/a/view/dnes-kazvat-koi-kvartali-v-sofija-ostavat-bez-topla-voda-prez-ljatoto-100060", "text": "Днес след обяд ще стане ясно кои квартали на столицата през лятото ще останат без топла вода и за колко време. От столичната топлофикация ще представят на пресконференция графиците за спиране на топлоподаването и ремонтите. През миналото лято близо две трети от кварталите в София останаха без топла вода, заради ремонти. Публична тайна е, че голяма част тръбите, по които се доставя топлоенергията до абонатите в столицата са в лошо състояние и трябва да бъдат подменени, но дружеството не може а отдели необходимите инвестиции.", "date": "2018.05.20", "title": "Днес казват кои квартали в София остават без топла вода през лятото"}
{"url": "https://www.monitor.bg:443/bg/a/view/mestni-izbori-v-2-obshtini-i-8-kmetstva-100057", "text": "В 2 общини и 8 кметства в страната започнаха частични местни избори за избор на кмет. Жителите на община Макреш, област Видин ще избират управник, след като на 4 януари тази година Общинската избирателна комисия прекрати предсрочно пълномощията на кмета на общината Иван Каменов. Каменов подаде молбата за оставка по лични причини до Общинския съвет на Макреш. Кметски избори ще се проведат и в община Лозница, област Разград. Там един срещу друг в надпреварата за поста ще се изправят Ниязи Ниязимов от ГЕРБ, Севгин Шукри от ДПС и Цветомир Савов от БСП. До изборите в общината се стигна, след като през февруари кметът Айхан Хашимов е осъден бе осъден условно за неправомерно изразходване на бюджетни средства. Избори ще се проведат и в кметство Галиче, община Бяла Слатина, област Враца. Трима са кандидатите за кметския пост - Страхил Стоянов - ПП ГЕРБ, Николай Банков - ВМРО – Българско национално движение и Веселин Георгиев Тушинов – БСП. До изборите се стигна, след като през февруари съдът прекрати правомощията на предишния кмет на населеното място - Ценко Чоков, защото от 2016 г. е в ареста и не може да изпълнява задълженията си. Преди малко повече от седмица Чоков, който заемаше кметския пост в Галиче 20 години, бе признат от Специализирания съд за виновен за отвличане, побой и палеж на автомобил и бе осъден на 4 години и 6 месеца затвор, от които 2 години ще му бъдат приспаднати заради престоя му в ареста. Жителите на кметство Маломир, община Върбица, област Шумен , също ще избират кмет на населеното място, след като предишният кмет - 26-годишният Даниел Перушински започна работа като полицай и оваканти поста. За неговото място ще се борят Деян Малинов Чолаков от ПП ГЕРБ и Алдин Албенов Чолаков от ДПС. Избирателите на кметство Лясково, община Добричка, област Добрич, също ще гласуват за кмет. В надпреварата ще участват Захари Асенов от ПП ГЕРБ, Божко Божков от Земеделски народен съюз и Костадин Куртев от БСП. До изборите в Лясково се стигна след смъртта на кмета Ивелин Ковачев през декември 2017 година. Двама са и кандидатите за кмет на село Семчиново, община Септември, област Пазарджик. Това са Димитър Джамов от ДПС и Пламен Темелков, издигнат от Инициативен комитет. До избор на нов кмет се стигна заради предсрочното отстраняване на предишния кмет Пламен Темелков, на когото испанските власти повдигнати обвинения за трафик на хора. В кметство Беден, община Девин, област Смолян, също ще се проведат избори. В надпреварата ще участват трима кандидати - Николай Росенов Димов, издигнат от БСП, Стоян Младенов Настанлиев от ПП ГЕРБ и Румен Славчев Каров, издигнат от ДПС. Жителите на кметство Мост, Община Кърджали, област Кърджали, също ще избират кмет. В надпреварата участват двама кандидати - Емин Исмаил от ПП ГЕРБ и досегашния кмет Лятиф Расим, издигнат от ДПС. Избори ще се проведат в кметство Криво поле, община Хасково, област Хасково. Кандидатите за кмет също са двама - Андрей Гаджев, издигнат от ПП ГЕРБ и Асен Христов, издигнат от ДПС. До частичните избори в селото се стигна след отстраняването на редовно избрания кмет Стойчо Стоев заради влязла в сила присъда за шофиране след употреба на алкохол.", "date": "2018.05.20", "title": "Местни избори в 2 общини и 8 кметства"}
