{"url": "https://www.monitor.bg:443/bg/a/view/filologija-ne-pedagogika-142505", "text": "През 70-те години филологиите в Софийския университет заедно с правото и историята бяха най-престижните специалности. Там се влизаше през иглени уши. За едно място се състезаваха по двайсет, пък даже и трийсет души. Сега това е променено. „Екзотичните“ езици като унгарски и румънски очевидно не вървят, щом като там има незаети места. Източните китайски и японски обаче са ОК, а на времето те се смятаха за екзотични. Да, времената се менят и не само в исторически смисъл. Ако пак се върнем назад, който изпаднеше от филология, влизаше на второ класиране в педагогика. За сегашните кандидат-студенти обаче това е желана специалност. Дали защото се вижда светлина в тунела за учителите? Дано, дано, дано... се казваше в една популярна песен. Незаетите места в Софийския университет говорят за нещо друго, не само за промените в живота като цяло. Най-старият и най-престижният университет у нас е добре смазана и поддържана машина. Но това е парен локомотив, а не електрическа мотриса. Да не говорим, че по света вече се движат и скоростни влакове. Разбира се, има и стари световни университети, в които традициите са железни. Когато братята Евлоги и Христо, които „пазят“ входа на Алма матер, са замислили създаването на първия университет, те сигурно са искали той да бъде точно такъв – с установени традиции и да пребъде във времето. Разбира се, че СУ ще пребъде, но май в момента почива на стари лаври. Ако няма гъвкава политика, с която да реагира бързо и адекватно на промените, ще започне да изостава и постепенно да губи от блясъка си. Защото какво би накарало едно българче на 19 г. да предпочете родното висше образование пред това в Германия, Англия или Холандия, примерно? Да оставим настрана факта, че ако не друго, в България си до близките и приятелите си, а и чисто битовите проблеми са по-лесно разрешими. Това, което би насочило младите към Софийския университет, е приложимостта на дипломата, която ще получат след завършване на университета. Като че ли вече не е модерно да си сложиш кетапа в рамка и да си го гледаш с гордост и наслаждение, а да те хранят мама и татко, докато решиш какво да правиш с живота си. И с дипломата. Доказват го и немалко проучвания. И в тях експертите отчитат, че младежите ни не искат нито да учат, нито да работят. Или в краен случай да влязат някаква специалност в университета, колкото да кажат, че са завършили „вишу“. Дано и това да не е причината при началната и предучилищната педагогика да няма свободни места. Защото май през последните години се оказа, че младежите започват да учат тази специалност, но после не искат да стават учители. Жалко, нали.", "date": "2018.08.23", "title": "Филология? Не, педагогика!"}
{"url": "https://www.monitor.bg:443/bg/a/view/81-834-ma-ujileni-ot-olimpik-vse-oshte-bez-grajdanska-142482", "text": "81 834-ма шофьори са без валидна застраховка „Гражданска отговорност“ след фалита на дружеството на „Олимпик“. До вчера на обяд броят на превозените средства, които имат валидна задължителна полица, е 115 858, показва справка на Гаранционния фонд за „Монитор“. В началото на месеца най-много незастраховани превозни средства спрямо регистрираните по области са Видин със 7 на сто, Кърджали с 6,32%, Враца – 5,26%, и Русе с 4,75 на сто. Преди седмица действащите полици по застраховка „Гражданска отговорност“ на автомобилистите са 197 551. От тях 96 658 полици, което е почти половината, са сключени на разсрочено плащане на 3-месечни вноски, а другите – на 6-месечни вноски, показват още разчетите на фонда. Това означава, че за шест дни едва около за да сключат нова полица. Но това крие и своите рискове. Ако полицай ни хване с невалидна от „Олимпик“ застраховка „Гражданска отговорност“ ще ни вземе книжката и ще ни глоби с 250 лева, ако сме физическо лице. За юридически лица или еднолични търговци санкциите са 2000 лева. Лице, което не е собственик, но управлява моторно превозно средство без действаща „Гражданска отговорност“, се наказва с глоба от 400 лева, гласи законът. От вчера „Пътна полиция“ вече го прави, след като изтече гратисният петдневен период за налагане на глоби на водачи. тези мерки и да си търсим обезщетение, твърдят адвокати. Те напомнят още, че може да си върнем парите от полиците в застрахователното дружество. Пред „Монитор“ брокерите на дружеството обаче не бяха оптимистични. Към момента процедурата не е много ясна и за тях, тъй като в средата на септември се очаква местен съд да се произнесе дали започва процедура по несъстоятелност за компанията. Едва тогава ликвидаторът трябва да каже къде и по какъв ред да се приемат документите. Повечето брокери отказват да приемат формулярите за връщане на неосъществените полици, защото не знаят на кого и къде ще бъдат предадени те. Централата на „Пазете си оригиналите на документите и изчакайте“, съветват брокерите и допълват, че при несъстоятелност и ликвидатор процедурата има срок от 35 дни, в които ще се събират от кредиторите искове за обезщетение. Застрахователи, които не са свързани с дружеството, пък вече събират от клиентите си банкови сметки, за да им възстановят парите, но без да дават срок, научи „Монитор“. Между 800 млн. лв. и 1,3 млрд. лв. ще е \"дупката\" между приходите и разходите на застрахователите, ако цената на застраховката \"Гражданска отговорност\" остане непроменена, докато съдът разшири кръга на подлежащите на обезщетение най-близки роднини на жертвите на катастрофи. Това прогнозира пред Нова тв главният секретар на Асоциацията на българските застрахователи Нина Колчакова. Преди два месеца Върховният касационен съд с тълкувателно решение разшири кръга от лицата, които могат да претендират за материално обезщетение вследствие смърт на пътя. \"Досега се плащаше на най-близкия кръг роднини – съпруг, съпруга, деца, родители. Новото решение разшири кръга до – братя, сестри, роднини от втора степен, баби, внуци и всеки, който може да докаже трайна емоционална връзка със загиналото лице\", поясни Колчакова. Четете още в утрешния брой на \"Монитор\"", "date": "2018.08.23", "title": "81 834-ма ужилени от „Олимпик“ все още без „Гражданска“ "}
{"url": "https://www.monitor.bg:443/bg/a/view/sprete-tazi-laterna-molja-142508", "text": "Едно си баба знае, едно си бае, е казал народът. Не е смешно обаче, когато става въпрос за локализираната чума по овцете в Странджа, или за африканската, която заплашва прасетата и вече е на границата ни с Румъния. Поредната порция от взаимни обвинения между политиците, може за тях да са подгряваща увертюра към новия политически сезон, но насърчава единствено нездрав нихилистичен ентусиазъм. Най-новите факти са, че няма зараза в разширения 20 км. участък около около огнищата на зараза. Факт е също, че бяха унищожени 5000 овце, но така бе предотвратена опасност за милион други. Вярно е, че цената на оградата по сухопътната граница с Румъния ще е двойно по-скъпа, но така тя ще е по-стабилна. Не липсват и гафове, като скандалната обществена поръчка за купуване на препарати за тестове на чума. Също така се вижда, че няма добра координация между институциите и някои действия на ветеринарите будят съмнения. Слаба е комуникацията на всички равнища, но най-вече със засегнатите. И точно това подхранва политическия пинг понг. Нека кажем още веднъж – не бива да се спекулира със страховете на хората. Още повече, когато става въпрос за тяхното здраве и за бизнесът на хиляди от тях. Така че нека популистите да зарежат баенето, то няма да им помогне. Нещо повече, може като бумеранг да се обърне срещу тях. Отговорност и сигурност са обществените очаквания. Доскоро на тези, които не ги оправдават, се гледаше с насмешка, но гневът започва да надделява. Не може цяло лято да се каканиже едно и също – вярно ли е, не е ли вярно, колко е вярно и всичко гарнирано със сърцераздирателни истории с участието на политици. Затова да спрем дотук и завършим с още една народна приказка: то бива слободия, ама чак толкова не бива. * Според Уикипедия летерната е малък музикален инструмент, който възпроизвежда една и съща мелодия.", "date": "2018.08.23", "title": "Спрете тази латерна* , моля"}
{"url": "https://www.monitor.bg:443/bg/a/view/ot-septemvri-zabranjavat-halogennite-krushki-142485", "text": "Cлeд пoчти 60 гoдини „на служба“, xaлoгeннитe ĸpyшĸи щe бъдaт зaбpaнeни в Eвpoпa oт началото на следващия месец. Зaбpaнaтa щe изĸлючи няĸoи oт тяx, нaпpимep тeзи, ĸoитo ce пoлзвaт в пeчĸитe, пpипoмня Guаrdіаn. Произведените и вече доставените по магазините ĸpyшĸи щe мoгaт дa ce пpoдaвaт и cлeд тaзи дaтa дo изчepпвaнe нa ĸoличecтвaтa. Преминаването към LED крушките и забраната на халогенните крушки дa дoвeдe дo oгpoмнo нaмaлeниe нa вpeднитe eмиcии и cмeтĸитe зa eлeĸтpичecтвo, пocoчвaт от индустрията, eĸcпepти и екоактивисти. LЕD ĸpyшĸитe ĸoнcyмиpaт пeт пъти пo-мaлĸo eлeĸтpoeнepгия oт xaлoгeннитe, a пълнoтo пpeмaxвaнe нa втopитe щe cпecти 15 милиoнa тoнa въглepoдни eмиcии гoдишнo, което е равно на годишното потребление на електроенергия в Португалия. Рhіlірѕ, вoдeщ пpoизвoдитeл в ceĸтopa, изчиcлявa, чe пoтpeбитeлитe щe пecтят пo oĸoлo €125 гoдишнo cpeднo oт пpoмянaтa, ĸaтo в тoвa чиcлo e вĸлючeнa и пo-pядĸaтa пpoмянa нa ĸpyшĸитe, тъй ĸaтo LЕD мoдeлитe светят дaлeч пo-дългo. Xaлoгeннитe имaт живoт oĸoлo двe гoдини, a пo-мoдepнитe лeд - 15-20 г., твъpдят пpoизвoдитeлитe. Oĸoлo €100 щe ca cпecтeнитe cpeдcтвa в cмeтĸитe зa тoĸ cpeднo зa EC.", "date": "2018.08.23", "title": "От септември забраняват халогенните крушки "}
{"url": "https://www.monitor.bg:443/bg/a/view/pironkova-pak-hvana-raketa-142486", "text": "Цветана Пиронкова отново хвана ракета за тенис. Това показа самата тя чрез интересна история в профила си в Инстаграм. На нея Цвети е подпряла на коленете си ракетата, а насреща й се плези „оживяла“ тенис топка. Това е първата снимка на Пиронкова с тенис атрибути, откакто забременя през миналия година. В навечерието на „Уимбълдън“ тя само припомни със своя сянка по свещената трева, че през 2010-а бе полуфиналистка в турнира и пожела успех на Гришо. Дали бившата ни първа ракета при жените подновява тренировки и има ли намерение да се върне към тениса обаче все още не е известно. Цвети роди сина си Александър на 27 март, а за последно игра на турнири в средата на миналата година.  ", "date": "2018.08.23", "title": "Пиронкова пак хвана ракета"}
{"url": "https://www.monitor.bg:443/bg/a/view/cimentov-kol-schupi-cherepa-na-dete-142502", "text": "Циментов кол падна и счупи черепа на 8-годишно дете. Това съобщиха от Университетската болница „Св. Георги“ в Пловдив, където то е настанено в Клминиката по неврохирургия. Инцидентът се е случил в понеделник привечер в село Куртово Конаре. Детето се катерило по оградата, но стария кол паднал и го ударил по главата. Негови роднини еднага извикали Бърза помощ. Пристигналата за броени минути линейка го закарала веднага в болницата. Лекарите се въздържат от прогнози, но не крият, че състоянието му е изключително тежко. За случая е уведомен дежурен прокурор.", "date": "2018.08.23", "title": "  Циментов кол счупи черепа на дете"}
{"url": "https://www.monitor.bg:443/bg/a/view/zabraniha-vnosa-na-opasnija-valsartan-ot-kitaj-142501", "text": "Европейската агенция по лекарствата забрани вноса на опасния валсартан от Китай в Европейския съюз, стана ясно от електронната й страница. Той е активното вещество в над 180 медикамента, част от които са срещу високо кръвно и сърдечно-съдови проблеми. Агенцията е отнела рзрешението на фирмата – производител „Zhejiang Tianyu“ за експорт в общността. Крайната мярка дойде, след като Дирекцията за качеството на лекарствата и здравната грижа откри в хапчетата за кръвно на китайската компания ниско съдържание на N-nitrosodimethylamine (NDMA). Според експертите има вероятност те да увеличават риска от развитие на онкологични заболявания при дълга употреба. Заради съдържанието на опасната съставка в разлини продукти, те бяха изтеглени от пазарите в ЕС през юли. Занапред обаче китайската компания няма да може да продава активната субстанция за лекарства, които са предназначени за продажба в Европа.", "date": "2018.08.23", "title": "Забраниха вноса на опасния валсартан от Китай за ЕС"}
{"url": "https://www.monitor.bg:443/bg/a/view/ben-aflek-otnovo-lekuva-alkoholizym-142503", "text": "Холивудската звезда Бен Афлек постъпи в клиника за алкохолици. Това е третият път, в който актьорът прекрачва прага на подобно лечебно заведение, а към решението да потърси отново помощ за зависимостта си го подтикнала бившата му съпруга Дженифър Гарнър. Актрисата, която отглежда три деца от Афлек, е пристигнала у дома му с Библия в ръка и придружена от адвокат. \"Единственото нещо, което иска Бен, е да е трезвен заради децата, заради Джен и заради кариерата си. Той осъзнава какво би могъл да загуби, ако не се придържа към програмата\", казва източник, близък до звездата от „Арго“. До намесата на Гарнър пък се стигнало, след като изтекли снимки на Афлек как приема доставки на алкохол в доста раздърпан вид. От алкохолизъм той се лекува още през 2017 и 2001 г.", "date": "2018.08.23", "title": "Бен Афлек отново лекува алкохолизъм"}
{"url": "https://www.monitor.bg:443/bg/a/view/ludogorec-s-edinija-krak-v-grupite-na-liga-evropa-142509", "text": "\"Лудогорец\" победи грузинския \"Торпедо\" (Кутаиси) с 1:0 в първа среща от финалните елиминации за влизане в груповата фаза на Лига Европа. Първото полувреме започна силно за домакините и те имаха голова възможност още в първата минута на двубоя. Сисиньо фаулира Лазар Марин, последва центриране и удар към вратата, който влезе в мрежата, но бе отменен заради засада. \"Лудогорец\" отвърна на удара в 12-ата минута с далечен удар на Марселиньо, а няколко по-късно Мисиджан също стреля към вратата на съперника, но ударът му беше отбит.  Разградчани заложиха на познатата бърза игра по крилата с дейното участие на бековете Сисиньо и Натанаел, подпомагащи Вандерсон и Мисиджан, макар лошият терен да затрудняваше подаванията по земя, като \"зелените\" бяха опасни и при статичните положения. При едно от тях Кампаняро можеше да открие резултата с глава, но стреля на сантиметри в аут. В продължението Вандерсон бе изпуснат по левия фланг, бразилецът нахлу в наказателното поле и със силен удар отблизо откри резултата. В началото на втората част \"Лудогорец\" се дръпна леко в своята половина, а домакините упражниха лек натиск. Груба грешка на вратаря Броун позволи на Долидзе да стигне до топката и да опита да го прехвърли, но неточният му удар лиши \"Торпедо\" от изравняване. \"Лудогорец\" заложи на контраатаки и при една от тях Кешерю и Вандерсон комбинираха добре, последва удар, но Квасхвадзе се справи. Пет минути по-късно бързата игра на Лудогорец отново даде резултат и пас към Кешерю бе продължен към Мисиджан, останал очи в очи с грузинския вратар. Ударът му обаче срещна тялото на стража, а при последвалото доиграване и шутът на Мисиджан бе блокиран. Разградчани не се отказаха от това да търсят втори гол и силен удар на Сисиньо и последвала добавка с глава на Кешерю вдигнаха адреналина на грузинския страж в 69-ата минута, но той се справи. В последните десет минути треньорът на \"Лудогорец\" Пауло Аутори добави още скорост в предни позиции с включването на Лукоки на мястото на Кешерю. Появата му раздвижи още повече десния фланг на атаката на разградчани, в опазването на който Лазар Марин вложи повечко усилия през втората част и това повлия на играта му в офанзивен план. Съдията Хюсеин Гьочек даде пет минути продължение на срещата, в което и двата тима опитаха да променят резултата, но неточности в офанзивен план и при овладяването на топката попречи на голова атака. Taка \"Лудогорец\" спечели с 1:0, с което взе добър аванс преди реванша в Разград на 30 август от 20:00 часа.", "date": "2018.08.23", "title": "\"Лудогорец\" с единия крак в групите на Лига Европа"}
{"url": "https://www.monitor.bg:443/bg/a/view/pusnaha-tyrg-za-plashtane-na-tol-taksite-s-karta-142504", "text": "Агенция „Пътна инфраструктура“ обяви обществена поръчка за обслужване на картови плащания на такси за ползване на републиканската пътна мрежа, наредени чрез виртуално терминално устройство ПОС или чрез терминални устройства ПОС и изграждане на интерфейсна връзка (host to host). По този начин се осигурява свързване на изчислителната система (host-system), обслужваща ПОС устройствата на АПИ и изчислителната система на БОРИКА за обслужване на плащания с платежни карти на територията на България. Процедурата е по договаряне без предварително обявление по ЗОП - чл.18 ал.1 т. 8, тъй като поръчката може да се реализира само от „Борика“ АД, въз основа на изключителните права на дружеството, съгласно издаден от БНБ лиценз. Индикативната стойност на поръчката е 7,2 млн. лв. без ДДС и е за срок от 3 години.", "date": "2018.08.23", "title": "Пуснаха търг за плащане на тол таксите с карта"}
{"url": "https://www.monitor.bg:443/bg/a/view/18-godishnija-driftyr-georgi-ostava-v-aresta-142484", "text": "18-годишния дрифтър Георги Попстоянов остава в ареста с постоянна мярка „задържане под стража“, постанови днес Окръжен съд – Благоевград. Защитата обжалва в Благоевград наложената мярка от съда в Петрич с искане за по-лека, но това така и не се случи. Според адвоката на обвиняемия тежката мярка е била наложена, тъй като има голям обществен интерес към инцидента. Припомняме, че в нощта на 15 срещу 16 август около 00:25ч. в Петрич възникна тежък пътен инцидент, предизвикан от 18–годишния Георги Попстоянов с двумесечен шофьорски стаж, който връхлетя върху трима души на тротоар. Инцидентът стана на тротоара на ул. „Цар Борис III“ пред сградата на бившия съд в южния град. Късно вечерта компания от 8 тинейджъри се връщали от събор и застанали под навеса на заведението „Катмите“, защото чули, че отгоре идва кола с мръсна газ и свистене на гуми. Те знаели, че по това време на нощта там се прави дрифт. Отгоре дошъл познатият им Георги Попстоянов с една от колите на баща си „Опел Астра“. Дъждът бил току-що спрял и на мокрия асфалт колата занесла, качила се на тротоара и помела застаналите под навеса тинейджъри. Най-тежко са пострадали 17-годишният Крум от село Първомай и 15-годишната Валентина. Крум е с ампутиран крак, а Валентина се отървала със счупена подбедреница, травма в корема и порезни рани по краката, настанени са в санданската болница. Линейка закара сестрата на Крум в петричката болница с травма на крака. По-късно тя е освободена за домашно лечение.  Пламен Попстоянов, бащата на дрифтъра Георги е бивш икономически полицай в Петрич. Според петричани преди около 20 години той е уволнен дисиплинарно от системата и станал управител на фабрика „Петричка праскова“. После взел дейно участие в нейната скандална ликвидация и последвала приватизация. Майката на причинилия инцидента е начална учителка в Петрич.", "date": "2018.08.23", "title": "18-годишният дрифтър Георги остава в ареста"}
{"url": "https://www.monitor.bg:443/bg/a/view/bg-pyrvokursnici-shte-uchat-v-nad-100-britanski-universiteta-142494", "text": "Над 1200 български студенти първокурсници ще се обучават в над 100 британски университета. Най-предпочитан е Ковънтри (Coventry University), за където всяка година отпътуват над 80 българи. Това стана ясно по време на финалната среща за ориентация на първокурсници, организирана от международния проект „Световно образование\". Подалите документи за прием тази година са били над 2000. Запазва се тенденцията за предпочитания към университети като Гринуич, Уесминстър (University of Westminster) и Портсмут (University of Portsmouth), съобщиха консултантите на „Интеграл Образователни програми“. Български първокурсници получиха последни инструкции и съвети преди за започнат своето обучение в Англия на финалната среща за ориентация на „зайците“, организирана от международния проект „Световно образование\". Бъдещите студенти получиха пакети с необходимите им документи преди да отпътуват за Острова - оригинал или копие на писмото си за прием, писма за таксите, потвърждение за настаняване, както и карта за разговори. По време на срещата консултантите припомниха на студентите какво не трябва да забравят да носят със себе си – неща като самолетен билет, снимки паспортен формат, зарядни и адаптери за тях, лекарства (в Англия е необходима рецепта и за аналгин), топли дрехи, нещо, което да им напомня за България. Един от консултантите - Николай Христанов, обясни пред „Монитор“, че притесненията на студентите най-често били свързани с таксите за обучение и кандидатстването за заема, докато общежитията рядко са проблем, тъй като университетите имат такива в кампусите си.", "date": "2018.08.23", "title": "БГ първокурсници ще учат в над 100 британски университета "}
{"url": "https://www.monitor.bg:443/bg/a/view/uefa-moje-da-zadylji-psj-da-prodade-nejmar-ili-mbape-142499", "text": "УЕФА може да принуди „Пари Сен Жермен“ да продаде Неймар или Килиан Мбапе, съобщава испанското радио \"Онда Серо\". Френският шампион е разследван за нарушаване на правилата за финансов феърплей и сред вариантите е Европейската футболна централа да накара клуба да се раздели с един от двамата си най-скъпи играчи. Ако парижани не приемат, те са заплашени от много сериозна глоба и дори от забрана за покупка на нови футболисти за определен период. „Реал“ (Мадрид) има сериозен интерес към Неймар и към Мбапе, като желанието на испанците е един от двамата да замени на \"Сантиаго Бернабеу\" напусналия в посока „Ювентус“ португалски ас Кристиано Роналдо. Бразилецът Неймар премина в ПСЖ от „Барселона“ срещу рекордните 222 милиона евро през миналото лято, а Мбапе, който през юли стана световен шампион с Франция, беше привлечен под наем от „Монако“ преди година с опция за задължително закупуване срещу 180 милиона евро през това лято.", "date": "2018.08.23", "title": "УЕФА може да задължи ПСЖ да продаде Неймар или Мбапе"}
{"url": "https://www.monitor.bg:443/bg/a/view/podozirat-muzikalen-festival-za-chumata-strandja-142495", "text": "Музикален фестивал, проведен на 2 в Болярово, на който са присъствали около 1000 български и турски граждани, е една от версиите за появата на чумата по овцете и козите в Странджа. Това съобщи на нарочна пресконференция в МЗХГ шефът на агенцията по храните д-р Дамян Илиев. Друга възможна причина е общото ползване от много стопани в района на камиони за превоз на животни. Според него не е нужно винаги да се пренесе цял коч или една овца, за да се разпространи заразата. Пренасянето й можело да се случи и чрез хора, с храни или друга продукция. Илиев добави, че до понеделник трябва да се изследват 8000 проби, взети от буферната 20 километрова зона около установените огнища. ”Ако има нови положителни проби, ще се удължи автоматично решението на ЕС за прилагане на досегашните мерките“, каза Илиев. В случай, че всички са отрицателни, повече животни в района няма да бъдат умъртвявани и ще поискаме от Брюксел да отпаднат ограниченията за търговия с животинска продукция в засегнатите райони. Шефът на БАБХ припомни, че в началото на епидемията от ЕК са искали прилаганите в общините с огнищата да важат и на цялата територия на областите Ямбол и Бургас. На въпрос дали ще се подават оставки земеделският министър Румен Порожанов отговори отрицателно. Шефът на БАБХ Дамян Илиев, каза, че ако го направи значи, че не си е свършил работа. По думите му мерките срещу чумата досега са дали резултат. Относно заканите на БСП да поиска от Брюксел на България да бъдат спрени евросредствата за земеделие, Румен Порожанов заяви, че не бива да се допуска подобно политическо заиграване с еврофондовете.", "date": "2018.08.23", "title": "Подозират музикален фестивал за чумата в Странджа"}
{"url": "https://www.monitor.bg:443/bg/a/view/nzok-sledi-elektronno-efekta-ot-lechenieto-s-onkolekarstva-142498", "text": "Националната здравноосигурителна каса ще следи по електронен път какъв е ефектът от лечението с онколекарства. Това предвижда проект за изменение в Наредба № 4 от 2009 г. за условията и реда за предписване и отпускане на лекарствени продукти, която е публикувана на сайта на Министерството на здравеопазването за обществено обсъждане. Занапред лекарите ще трябва да попълват рецептата електронно, като хартиеното копие ще е за аптеката, а електронното ще се изпраща веднага в касата. Задължително ще се попълва електронно и терапевтичен фиш, в който медиците ще отбелязват реазултатите от лечението на базата на изследванията в хора на терапията. Той също ще се изпраща по електронен път в НЗОК. „Лекарствените продукти за лечение на злокачествени солидни тумори при лица над 18 г., с изключение на опиоидните аналгетици, се предписват от лекуващия лекар, след решение на клиничната онкологична комисия по химиотерапия, която се състои от поне трима лекари със специалност „Медицинска онкология“, предвижда още проектът. С предложените промени, се цели създаването на предпоставки за по-голям контрол върху предписването на лекарствените продукти за лечение на злокачествени солидни тумори и хематологични заболявания на лицата под и над 18-годишна възраст от комисиите, оторизирани за тази дейност, се казва в мотивите на здравния министър Кирил Ананиев към проекта за изменение.", "date": "2018.08.23", "title": "НЗОК следи електронно ефекта от лечението с онколекарства"}
{"url": "https://www.monitor.bg:443/bg/a/view/gerb-sochi-na-bsp-za-bencho-benchev-142497", "text": "Кой носи отговорността за Бенчо Бенчев и давал ли е пари за кампанията на президента Румен Радев. Това попитаха от ГЕРБ соцпартията, след като лидерът на БСП Корнелия Нинова ги нападна за проблема с чумата в Странджа. Депутатът Тома Биков обясни, че все още чакат отговор от Нинова кой ще понесе отговорността за общинския съветник от БСП в Бургас Бенчо Бенчев, който бе арестуван заедно с Митьо Очите в Истанбул. По думите му казусът Бенчев не е изключение, а правило и настоява органите да разследват случая. В тази връзка той напомни, че по признания на червени активисти в БСП функционира черна каса. Именно затова те питат БСП, а и самия Радев как Бенчев е помагал на червените по време на кампанията за президент и дали това е ставало по прозрачен начин. „В какво точно се изразява тази подкрепа – лепене на плакати, раздаване на флаери, ходене по махали или даване на пари?“, попита Биков. Според него Нинова ръководи БСП като РМД - работническо-мениджърско дружество и го превръща в такова. Неговият колега Александър Ненков пък заподозря президента Румен Радев и БСП в координирана атака. По думите му те се опитват да влязат във властта през задния вход чрез служебно правителство, назначено от Радев. Искат да вкарат държавата в политическа криза, убеден е Ненков. Поредната задочна престрелка между ГЕРБ и БСП пък се разрази, след като по-рано през деня Нинова нападна ГЕРБ за проблема с чумата, като обяви, че обмисляли соцдепутатът Кристиян Вигенин да изнесе доклад в Брюксел по темата, в който щял да обяснява, че държавата не се справя с проблема и е избила животни без нужда. Малко по-рано през деня Нинова поиска оставката на двамата министри – на вътрешните работи Валентин Радев и на земеделието Румен Порожанов. По думите й последните резултати от вторичните проби доказали, че чума няма, а Нинова дори заподозря и схема за източване на субсидии от фиктивни земеделски стопани зад кризата с болестта. Относно чумата, от ГЕБР обясниха, че т.нар. втори проби показвали, че институциите са реагирали адекватно и заразата е преодоляна.", "date": "2018.08.23", "title": "ГЕРБ скочи на БСП за Бенчо Бенчев"}
{"url": "https://www.monitor.bg:443/bg/a/view/ostava-gravity-co-i-jeremy-zabivat-zaedno-v-plovdiv-142483", "text": "Три от най-обичаните родни групи - „Остава“, Gravity Co. и Jeremy? ще изпълнят сцената на Летния театър в Пловдив със 100%-ова българска музика на 31 август. Въпреки дългите си години на сцена, групите се събират едва за втори път за обща изява, като предишната беше само преди няколко дни, на 12 август в Бургас. За участието си под тепетата обаче обещават много изненади. Любими парчета, прекрасни музиканти и страхотна енергия събрани в неповторима комбинация от рок, инди и електронна музика ще се леят повече от 3 часа. Билетите за пиршеството от родна качествена музика вече са в продажба на цена от 20 лв. „Остава“ е може би най-активната „стара“ българска група, която не спира да пише нова музика в последните 26 години, без да прави особено драматични паузи, които да отчаят феновете. В последните месеци дори вокалистът на бандата Свилен Ноев потърси още по-широко поле за изява като започна подготовката на първия си самостоятелен албум, което съвсем не означава, че отношенията в „Остава“ са се разклатили. Напротив. Ден преди големия концерт в Пловдив, групата ще направи традиционния си годишен концерт в столичния клуб „Маймунарника“ със специалното участие на група P.I.F. Gravity Co. се включват в общия концерт под тепетата с огромен ентусиазъм, заредени с енергия от срещите си с публика през последните няколко месеца. Бандата се завърна официално на сцена след почти 4 годишно, но пък с емблематични си вокалист Явор Захариев, с когото през февруари разпродадоха за дни два „инцидентни концерта“ в столичния клуб „Терминал 1“. Музикантите не крият, че са готови за нови музикални предизивкателства, а липсата им в пространството през тези няколко годините се усети осезаемо. “Точно тази жажда за нашата музика и любовта на феновете ни кара да сме още по-ентусиазирани за нещата, които предстоят”, споделя Явор. Jeremy? са най-младата сред трите банди, но със серозно и собствено присъствие и верни фенове. През април бандата представи втория си албум Jeremy (II), който е продължение на дебютната им тава.", "date": "2018.08.23", "title": "Ostava, Gravity Co. и Jeremy? забиват заедно в Пловдив"}
{"url": "https://www.monitor.bg:443/bg/a/view/gotvjat-tavan-na-budjeta-za-otborite-142489", "text": "Във Формула 1 ще бъде въведен таван на бюджетите на отборите още от 2019 г., обяви отговорникът по спортните въпроси Рос Браун. Той уточни, че следващите 2 сезона ще са пробни и контролът ще е в по-мека форма, но от 2021-а ще бъде фиксиран на $150 млн. и всички трябва да се вместват в него Целта е да се направят сериозни икономии и да се увеличи конкуренцията между тимовете. Браун обясни още, че се предвижда използване на стандартни елементи по болидите. Според него такива могат да бъдат скоростните кутии, диференциали и валове, което би спестило от разработката на такива за всеки тим между 5 и 10 млн. долара. Собствениците на Формула 1 от \"Либерти Медиа\" се надяваха да привлекат и нови производители на двигатели, но не се явиха кандидати за това. Производителите на хибридните системи, които трябваше да отпаднат след 2012 г. поискаха тяхното запазване. Според Браун и затова не бива да се бърза с иновациите.", "date": "2018.08.23", "title": "Готвят таван на бюджета за отборите във Формула 1"}
{"url": "https://www.monitor.bg:443/bg/a/view/pusnaha-v-prodajba-biletite-za-slovenija-bylgarija-142488", "text": "Цената на билетите за срещата на България със Словения на стадион \"Стожице\" е 40 лева (20 евро), а желаещите да подкрепят възпитаниците на Петър Хубчев на трибуните ще трябва да изпратят заявка на електронната ни поща: ticketing@bfunion.bg, съобщава официалния сайт на БФС. Крайният срок за приемане на заявки е четвъртък, 30 август. Всички желаещи ще получат обратен отговор с потвърждение и с номера на заявката, след което ще трябва да извършат плащането. Начини на плащане: В брой в евро или в български лева до четвъртък, 30.08.2018 г. в касата на БФС, София, ул. \"Витошко лале\" 18, етаж 1, във всички работни дни между 09:30 и 12:00 и между 13:00 и 17:00 ч. По банков път в евро или в български лева (парите трябва да са получени в БФС до петък, 31.08.2018 г.) Получател: Български футболен съюз, ул. \"Витошко лале\" 18, 1618 София / Bulgarian Football Union, Vitoshko lale 18, 1618 Sofia Банка: ДСК, ул. \"Цар Калоян\" 1, 1000 София / DSK Bank, 1. Tsar Kaloyan Str., 1000 Sofia BIC: STSABGSF IBAN: BG61STSA93000001682815 (в български лева), BG22STSA93000023413069 (в евро). В нареждането за превод в графата \"основание за плащане/details of payment\" следва да бъде вписан номер на заявката. Платените билети могат да бъдат получени в отдел \"Международен\" на БФС, София, ул. \"Витошко лале\" 18, етаж 1, в понеделник, 03.09.2018 г. и вторник, 04.09.2018 г., срещу документ за извършено плащане. Билети могат да бъдат закупени и на касата на стадиона в Любляна след 15:00 ч. в деня на мача, 06.09.2018 г., срещу валиден български паспорт. Двубоят ще се проведе на стадион \"Стожице\" от 21:45 ч., а три дни по-късно България приема Норвегия на стадион \"Васил Левски\".", "date": "2018.08.23", "title": "Пуснаха в продажба билетите за Словения - България"}
{"url": "https://www.monitor.bg:443/bg/a/view/es-otpusna-18-mln-evro-pomosht-za-iran-142496", "text": "Европейският съюз ще отпусне 18 милиона евро помощ на Иран, включително за частния сектор, за да може страната да преодолее последиците от санкциите на САЩ, предаде Ройтерс. Този ход е част от плана на ЕС да спаси ядрената сделка с Техеран, от която президентът на САЩ Доналд Тръмп се оттегли през май. Обявените 18 милиона са част от 50-те милиона евро, които ЕС ще отдели от бюджета си в помощ на Иран съгласно сделка след ядреното споразумение от 2016 г. Първият дипломат на ЕС Федерика Могерини заяви в изявление, че съюзът желае да запази сътрудничеството с Иран. \"Този нов пакет ще разшири икономическите и секторните отношения в области, които са от пряка полза за нашите граждани\". Осем млн. евро са предназначени за частния сектор, за средни и малки предприятия и в помощ на иранската организация за подпомагане на търговията. Други осем милиона ще отидат за екологични проекти и още два - за борба с наркоманията.    ", "date": "2018.08.23", "title": "ЕС отпусна 18 млн. евро помощ за Иран"}
{"url": "https://www.monitor.bg:443/bg/a/view/63-godishen-zagina-pri-chelen-sblysyk-142473", "text": "63-годишен софиянец загина при челен сблъсък между „Опел“ и „Ауди“. Около  12:40 часа на пътя за Гоце Делчев между селата Места и Господинци е станала свирепата катастрофа, при която челно са се сблъскали лек автомобил „Опел“ с 54-годишен водач от с. Лъжница и лек автомобил „Ауди“ с 63-годишен шофьор от София. Водачът на „Ауди“-то е загинал на място, а шофьорът на лекия автомобил „Опел“ е транспортиран с линейка в Гоцеделчевската болница „Иван Скендеров“. Полицията изяснява причината за катастрофата. Заради катастрофата движението беше затворено за около 2 часа.", "date": "2018.08.23", "title": "63-годишен загина при челен сблъсък"}
{"url": "https://www.monitor.bg:443/bg/a/view/prevoziha-po-zemja-svalenija-ot-ptici-vyrtolet-142481", "text": "С огромен камион сваленият от ято птици въртолет „Кугър” от 24-а Авиобаза Крумово бе превозен сутринта в четвъртък от селскостопанското летище на село Цалапица до авиобазата. По пътя към военното поделение хеликоптерът бил ескортиран от общо 7-8  военни коли и полицейски патрулки. Цялата „операция” по превозването на Кугъра отнела над 4 часа. Снимки от необичайното авто шествие се появиха в социалните мрежи, като хората коментираха на шега дали въртолетът, в кабината на който имало и човек, бил с винетка. Военната машина бе приземена на 21 август вечерта от ято птици над река Марица в стамболийския квартал „Полатово”. Заради крилатото нашествие пилотът предприел рязка маневра, вследствие на която въртолетът скъсал жици на електропровод. По чист късмет кабелите паднали в реката, а не на тревата и така не предизвикали пожар. По Кугъра имало много поражения от тока, но пилотът успял да го приземи аварийно на селскостопанското летище до село Цалапица. Там техници проверили състоянието на машината и установили, че не е възможно на собствен ход Кугърът да се върне в авиобазата си. По случая се води разследване от военна прокуратура.", "date": "2018.08.23", "title": "Превозиха по земя сваления от птици въртолет"}
{"url": "https://www.monitor.bg:443/bg/a/view/dunav-pogylna-uchenik-142476", "text": "Река Дунав погълна ученик от врачанското село Галово. 13-годишният Звезделин Митков се гмурнал във водите на реката в района на пристанището в близкото село Остров, но силните подводни течения го завлекли и той не се появил на повърхността, макар че плувал добре. Трагедията се разиграла във вторник пред очите на 15-годишния му приятел Калин. Още същия ден на фаталното за детето място пристигнали водолази, които започнали издирването му. Тялото му обаче е открито чак в сряда на десетина метра от зоната, в която се е гмурнал Звезделин. Удавеният ученик от основно училище „Христо Ботев“ в Остров тази година е трябвало да бъде в 7 клас. Съучениците и преподавателите му са потресени от трагедията с момчето, което било много добро и жизнерадостно.   „В памет на Звезделин! Почивай в мир! Няма да бъдеш забравен! Вярваме, че си на едно по-хубаво място, усмихнат, какъвто винаги беше!“, написаха в страницата на школото от ръководството на училището. Това е второто удавено дете във врачанско през този сезон. На 7 август в язовира край село Добролево потъна 15-годишният Никсън Илиев. А коварният участък на река Дунав край пристанището в село Остров в последните години е взел още две жертви, припомнят хората в селото. Районът е характерен не само с опасното течение, но и с дълбоки канали, които правят плуването изключително рисково. Със заповед на кметицата Ирена Станкулова там къпането е забранено, но мераклиите да се разхладят в жегите често я пренебрегват.", "date": "2018.08.23", "title": "Дунав погълна ученик"}
{"url": "https://www.monitor.bg:443/bg/a/view/50-agneta-i-ovce-izgorjaha-v-plovdivsko-selo-142471", "text": "50 агнета и овце, 1200 метра покривна конструкция и 4000 бали сено изгоряха при пожар в овцеферма в пловдивското село Скутаре. Сигналът за огъня бил получен около 12,45 часа в четвъртък и на мястото били изпратени пет противопожарни коли. С риск за живота си огнеборците успели да извадят от една от селскостопанските постройки 13 газови бутилки, за които е имало опасност да се взривят. Причините за пожара не са ясни и се разследват. Една от версиите е умишлен палеж.", "date": "2018.08.23", "title": "50 агнета и овце изгоряха в пловдивско село"}
{"url": "https://www.monitor.bg:443/bg/a/view/rekordna-pratka-kokain-be-zalovena-v-gent-142475", "text": "Белгийската полиция е заловила в Гент почти 2 тона кокаин за около 100 милиона евро. Говорителят определи залавянето на пратката, което станало във вторник, като най-голямото досега в града. Кокаинът бил на борда на кораб от Бразилия, който бил акостирал в пристанището на Гент. Белгия е най-важният разпределителен център за кокаина към Европа. Според властите в ЕС за 2016 г. там са били задържани 30 т наркотици при общо 71 т в европейски мащаб. Дълго време най-популярната входна точка за наркотиците беше белгийският град Антверпен, но заловената във вторник пратка сочи, че Гент изисква повече внимание.", "date": "2018.08.23", "title": "Рекордна пратка кокаин бе заловена в Гент"}
{"url": "https://www.monitor.bg:443/bg/a/view/fors-indija-pod-vypros-za-gran-pri-na-belgija-142477", "text": "Отборът на \"Форс Индия\" може да пропусне старта от Формула 1 за Гран при на Белгия този уикенд на пистата \"Спа Франкоршамп\". Причината е, че юридическото състояние на тима не е изяснено, след като той изпадна в несъстоятелност още преди лятната пауза, след като неговият собственик - индиецът Виджай Маля на практика фалира. През паузата активите бяха изкупени от консорциум начело с канадския милиардер Лорънс Строл, баща на пилота на \"Уилямс\" Ланс Строл. Това спаси над 400 души от уволнение, но за да бъде обявена за приключена сделката, трябва съгласието на 13 индийски банки кредитори. Така формално Строл е собственик на активите, но още не е получил права да ползва марката \"Форс Индия\" и да участва с нея в състезания. Дали ще му разрешат ще стане ясно днес преди свободните тренировки. Сред кандидатите за купуване на отбора беше и руската компания \"Уралкалай\", представила атрактивни проекти, но тя не беше одобрена от временно управляващите \"Форс Индия\". Заплахата от пропускане на състезанието обаче не предизвика паника в екипа. Всички трейлъри и моторхоуми пристигнаха на \"Спа\" и тимът се готви за старт. Пилотите Серхио Перес и Естебан Окон заявиха участие в пресконференциите, а в бокса готвят болидите за надпреварата. \"Форс Индия\" е във Формула 1 от 2008 г., има 6 подиума в състезания, сега е на 6-о място в класирането с 59 т., Перес е 10-и с 30 при пилотите, а Окон - 12-и с 29. Междувременно стана ясно, че отборите на \"Мерцедес\" и \"Ферари\" се канят да пробват новите си двигатели в Белгия, а после и в Италия на \"Монца\". Причината е, че трасето в Белгия предлага много възможности за изпреварване и загубените позиции могат бързо да бъдат върнати. За \"Мерцедес\" от такъв ход вероятно ще се възползва Валтери Ботас, въпреки че ще трябва да изтърпи наказание, защото ще кара с третата за сезона спецификация на мотора. Той обаче има шанс да навакса изоставането, ако експериментът се окаже успешен. Синоптиците пък предрекоха дъжд и гръмотевици по време на съботната квалификация, което ще усложни тактиката на отборите. За старта в неделя обаче прогнозите са за сухо време.", "date": "2018.08.23", "title": "\"Форс Индия\" под въпрос за Гран при на Белгия"}
{"url": "https://www.monitor.bg:443/bg/a/view/komisijata-antikorupcija-promenja-pravilnika-si-142478", "text": "Комисията за противодействието на корупцията и отнемане на незаконно придобито имущество (КПКОНПИ) готви изменение на Правилника за своето устройство и дейност. Различното от действащия Правилник, в сила от 3-ти юли т.г., е разделянето на две на ключовите специализирани дирекции на антикорупционната комисия – \"Публичен регистър\" и \"Конфликт на интереси\". Тяхната основна роля е проверката на декларациите за имущество и интереси, които властимащите са длъжни да подават всяка година. Антикорупционната комисия ще пази 10 г. декларациите на властимащите. Предлага се също така конкретизиране на правомощията на териториалните дирекции на КПКОНПИ, свързани с достъпа до банкова и други тайни, отнасящи се до извършваните от институцията проверки. Публичната консултация е със срок от 14 дни, като промените в Правилника ще се приемат с решение на самата КПКОНПИ. ", "date": "2018.08.23", "title": "Комисията „Антикорупция“ променя правилника си "}
{"url": "https://www.monitor.bg:443/bg/a/view/sgs-dvorecyt-vrana-e-sobstvenost-na-dyrjavata-142479", "text": "Дворецът \"Врана\" е собственост на държавата, реши съдия Петя Алексиева от Софийския градски съд. Уважен е искът на държавата, съобщиха от съда. Целият комплекс е почти 1000 дка. В него, освен сградата на двореца с площ 2013 кв.м, се намират още 20 постройки, оранжерии и парк. Решението на СГС е от 22 август т.г., то не е окончателно и може да бъде обжалвано. Дворецът „Врана“ бе върнат на Симеон Сакскобургготски през 2001 г. с решение на СОС. Впоследствие наследникът на Борис III дари голяма част от имота на общината. Връщането на „Врана“ на Сакскобургготски се базираше на решение на КС от 1998 г., с която се обявява за противоконституционен законът от 1947 г. за национализация на имотите на Борис III. Според адвокатите на държавата обаче те никога не са били собственост на царя в качеството му на частно лице, тъй като са били управлявани от Интeндaнтcтвoто, което е държавна институция. С тази презумпция се атакуват актовете за връщане на имотите на Симеон Сакскобургготски. До този момент съдебните решения са, че реституцията им е незаконна, тъй като са били управлявани от Интeндaнтcтвoто, което е държавна институция. Позицията на царската фамилия e, че комплексът „Врана“ е изграден на земя, закупена с лични средства от Борис III. Досега държавата спечели редица дела срещу реституционните претенции на Симеон Сакскобургготски - съдът отсъди в нейна полза за „Cитняĸoвo“, „Capъгьoл“, „Цapcĸa Биcтpицa“, бившeтo cтoпaнcтвo нa УБO ĸpaй Bpaнa, като първите две решения са и окончателни след произнасяне на ВКС.", "date": "2018.08.23", "title": "СГС: Дворецът „Врана“ е собственост на държавата (ОБНОВЕНА)"}
{"url": "https://www.monitor.bg:443/bg/a/view/tri-zrelishtni-spektakyla-gledame-bezplatno-v-bansko-142480", "text": "От тази вечер площад “Никола Вапцаров” в Банско се превръща в сцена за класическа музика. За девета поредна година курортното градче ще се изпълни с посетители на красивото изкуство от България и чужбина, които ще се насладят на спектаклите „Бохеми“, „Зоро“ и „Класиката среща АББА“ в тридневната програма на безплатния фестивал Банско Опера Фест. Откриването е поверено на Държавна опера Стара Загора с концерта “Класиката среща АББА”. Най-големите хитове на популярната формация ще звучат в класически аранжимент и в изпълнение на дует “Мания”. Дирижира брилянтния Найден Тодоров, който ще застане зад пулт и на следващия ден – 24 август, когато пак старозагорска опера представя “Бохеми”. Сценичната адаптация е на Славчо Николов, а сред солистите са имената на Милен Божков, Руси Ников, Нина Божков и Ивайло Джуров. Операта „Бохеми“ е написана по либретото на Луиджи Илика и Джузепе Джакоза, които са либретисти на голяма част от оперите на Пучини. Базирано е на новелите „Сцени из живота на бохемите“ от Анри Мюрже. Държавна опера Варна ще закрие форума в събота със спектакъла “Зоро”. Още на премиерата си преди близо два месеца постановката печели сърцата на публика. Легендарната история за борбата на доброто срещу злото е трайно вдъхновение за Gipsy Kings, които застават зад музикалната част, а допълнителните оркестрации, композиции и аранжименти са на Джон Камерън. Текстът е на Стивън Кларк по известния роман на Исабел Алиенде. Мюзикълът пресъздава драматичната приказка за романтичния герой Зоро в необикновени певческо-актьорски превъплъщения, зрелищни борби с мечове и невероятни каскади, всичко обгърнато в автентичните цветове на традиционното фламенко. Постановката е на Петко Бонев, дирижира Страцимир Павлов. Организатори са община Банско и Монте Мюзик.", "date": "2018.08.23", "title": "Три зрелищни спектакъла гледаме безплатно в Банско"}
{"url": "https://www.monitor.bg:443/bg/a/view/mitio-ochite-kym-biznesmen-vseki-si-nosi-krysta-142465", "text": "Обвиненият за лидер на организирана престъпна група за изнудване, палежи, нанасяне на телесни повреди и наркоразпространение Димитър Желязков – Очите е тормозел бизнесмени заедно с общинския съветник от Несебър Пейко Янков. Това стана ясно по време на мярката за неотклонение на Янков в апелативния спецсъд. Общинарят се предаде последен след спецакция в Слънчев бряг и по Южното Черноморие за разбиване на групата и затова чак сега се провеждат делата срещу него. Единствено Очите все още е в Турция, където чака производство за екстрадирането му у нас. Часове преди началото на съдебното заседание в четвъртък прокуратурата внесе в апелативния спецсъд един том с нови доказателства срещу Янков – допълнителни разпити на свидетели. Ден преди това са били прецизирани част от обвиненията срещу общинаря. Той е подведен под наказателна отговорност за участие в бандата на Желязков, за съучастие в палежа на казино в Слънчев бряг и за две изнудвания. По време на делото стана ясно, че Янков заедно с изнудваните Атанас Симеонов и Йордан Д. Йорданов били съдружници във фирма „Хермес“ ЕООД. Янков стопанисвал казиното в хотел „Хризантема“ и сключил договор със себе си за 80 000 лв. годишна рента. Съдружниците му се опълчили, подали оплакване и Държавната комисия по хазарта му отнела лиценза. На 24 април 2016 г. Симеонов бил нападнат и бит с метален лост в главата, а по-късно колата му била запалена. Според свидетелски показания същия месец Очите и Пейко Янков отишли на среща с Йорданов и там Желязков заплашил бизнесмена с думите: „Всеки си носи кръста“. Съдът цитира и показанията на анонимния свидетел 374, според който Пейко Янков го заплашвал да плаща 20 % от печалбата си, а анонимният свидетел 375 пък твърди, че общинарят и Желязков контактували много често. Съдът не се съгласи с възраженията на защитата на Янков, че обвиненията срещу него са само въз основа на анонимни свидетели и изброи имената на свидетелите с явна самоличност. Трима с явна и един с тайна самоличност - №366, свидетелстват за връзката на общинаря и Очите с палежа на казино в курорта. Съдът не се съгласи и с възражението на адвоката, че няма никакви доказателства Янков да е изнудвал Йорданов да му прехвърли своите дялове в „Хермес“. Представената справка от Търговския регистър отразява сегашното състояние на фирмата, а не историята й през 2016 и 2017 г., отсече тричленният съдебен състав на апелативният спецсъд. Според него има обосновано предположение за участие на Янков в престъпленията, в които е обвинен, няма опасност той да се укрие, но има риск на свобода да извърши престъпление. Определението на съда е окончателно.", "date": "2018.08.23", "title": "Още един том доказателства срещу общинаря на Очите"}
{"url": "https://www.monitor.bg:443/bg/a/view/pijan-polski-tiradjija-se-kilna-v-kanavka-142464", "text": "Пиян тираджия от Полша катастрофира на магистрала „Марица” между Любимец и Харманли, съобщиха от полицията. Наквасеният шофьор седнал зад волана с 2.42 промила алкохол в организма, отчел тестът с дрегер. Той бил извършен веднага след пристигането на полицаите на мястото на инцидента. Според специалисти поетото количество от водача е между 600-700 грама твърд алкохол. Катастрофиралият водач бил задържан за 24 часа. Срещу него е заведено досъдебно производство.", "date": "2018.08.23", "title": "Пиян полски тираджия се килна в канавка"}
{"url": "https://www.monitor.bg:443/bg/a/view/mila-kunis-debne-bivsh-pod-prikritie-142466", "text": "Да се появиш на гала, но вместо червило да вадиш от чантичката си отрязан пръст – в такава нелепа ситуация се поставя холивудската звезда Мила Кунис в екшъна, който блести с доста повече хумор, отколкото адреналин - „Бивш под прикритие“. Лентата, която ще можем да видим на голям екран от утре, поставя съпругата на Аштън Къчър в ролята на Одри - изоставена от гаджето си шпионин (Джъстин Теру) продавачка в местния магазин. Заедно с най-добрата си приятелка Морган (Кейт Макинън) разбиват комплекса й за малоценност, потегляйки на опасна мисия из цяла Европа. Да откраднат паспортите на две невинни девойки на гара във Виена и да напъхат жизненоважна флашка във вагината си са само част от „операциите“, които трябва да извършат, за да се приберат живи у дома. Пътят им преминава през Австрия, Чехия, Холандия и къде ли още не, а мантрата е само една - „не се доверявай на никого... освен на най-добрата ти приятелка, която знае с точност датата, в която си загубила девствеността си“. „Бивш под прикритие“ е достоен летен филм. Той няма да ви натовари, няма да търси отговори на екзистенциални проблеми – единственият проблем вероятно би бил, че не можете да го гледате с чаша мохито в ръка. Откроява се само един феминистки мотив, който обаче по-скоро забавлява, отколкото да се натрапва. Това режисьорката Сузана Фогел успява да постигне чрез шеговитите подмятания на Морган по адрес на шефка в МИ 6 от рода на „ти си Бионсе на правителствените служби“. Някъде там тя се опитва да проповядва феминизъм и на откачен украински перверзник, като го учи на цитати от Мишел Обама. „Бивш под прикритие“ заслужава вниманието ви и заради ненадминатата химия между Мила Кунис и Кейт Макинън, които се сработват толкова добре на големия екран, че резултатът ще ви докара мускулна треска на стомаха от смях.", "date": "2018.08.23", "title": "Мила Кунис дебне „Бивш под прикритие“"}
{"url": "https://www.monitor.bg:443/bg/a/view/v-ispanija-plashat-sys-stachka-i-prekratjavane-na-pyrvenstvoto-142461", "text": "Асоциацията на испанските футболисти (АИФ) заплаши със стачка, ако не бъде ревизирано намерението да се играят мачове от Ла Лига в САЩ. Капитаните на отборите от испанския шампионат се срещнаха в Мадрид и единодушно се обявиха против решението мачове да се играят отвъд Атлантическия океан като част от 15-годишното споразумение с американска компания за промотиране на испанския футбол в САЩ. Президентът на АИФ Давид Агансо заяви, че Лигата трябва да се допитва до играчите, преди да взима подобни \"бизнес решения\" и добави, че футболистите не са стока за продан. \"Играчите са възмутени и са против тези едностранни решения. Футболистите не мислят само за пари, а и за здравето си и за феновете\", каза Агансо. Той постави ултиматум до началото на октомври да бъде намерено решение, като в противен случай заплаши, че ще бъдат предприети ефективни действия, като не изключи вариант играчите да стачкуват и да се прекрати първенството.", "date": "2018.08.23", "title": "В Испания плашат със стачка и прекратяване на първенството"}
{"url": "https://www.monitor.bg:443/bg/a/view/otkriha-trupa-na-99-godishen-stolichanin-razsledvat-ubijstvo-142472", "text": "Малко преди 12.30 часа в полицията е получен сигнал за намерен починал в дома си 99-годишен столичанин, съобщиха от пресцентъра на МВР. На място са изпратени екипи на полицията и Спешна помощ. Продължава работата за изясняване на причините, довели до смъртта му. Тялото на възрастния мъж е открито в дома му на улиците \"Оборище\" и \"Сан Стефано\" от дъщеря му, съобщи Нова ТВ. По данни на Бърза помощ имало следи от рани по тялото и затова полицията разследвала евентуално убийство. ", "date": "2018.08.23", "title": "Откриха трупа на 99-годишен столичанин, разследват убийство "}
{"url": "https://www.monitor.bg:443/bg/a/view/bsp-iska-ostavkite-na-radev-i-porojanov-vidja-shema-za-iztochvane-na-subsidii-142463", "text": "Социалистите се превръщат в „адвокат“ на стопаните от Странджа. Това стана ясно от думите на лидера на БСП Корнелия Нинова, а поводът част от резултатите от пробите след кризата с чумата в Странджа. Нинова обясни, че в близките дни ще посетят Ямболско и ще подпомогнат стопаните да подготвят и подадат искове към български и дори европейски институции. „Два месеца след началото на проблема няма умряло животно от чума. Единствените умрели са убитите животни\", каза Нинова и попита кой ще поеме отговорността. По думите й това са трима души – премиерът Бойко Борисов, вътрешният министър Валентин Радев и земеделският министър Румен Порожанов, като последните двама трябва да си ходят веднага. Нинова запозря и схема за източване на субсидии зад кризата с чумата. Именно затова според нея трябва да се провери дали чрез акцията срещу чумата се прикриват получени субсидии от фиктивни земеделски стопани  и източването на пари от бюджета. Тя посочва, че информацията, с която разполага, е неофициална, но настоява да се провери \"по всички законови начини\". Нинова настоява да се види всяко действие на Порожанов по дати. Земеделският министър променил заповед две седмици преди да излязат резултатите от българския диагностичен център, с която е акредитирал точно този Национален диагностичен научноизследователски ветеринарномедицински институт (НДНИВМИ) да изследва болестта чума по преживните животни, коментираха още от БСП. Все още нямаме отговори какъв е щамът на болестта и кога ще се вдигне възбраната, а стопаните остават без препитание, посочиха социалистите.", "date": "2018.08.23", "title": "БСП иска оставките на Радев и Порожанов, видя схема за източване на субсидии"}
{"url": "https://www.monitor.bg:443/bg/a/view/ludogorec-plashta-3-mln-lv-za-golova-mashina-ot-brazilija-142468", "text": "„Лудогорец“ направи пореден трансферен удар, след като си осигури подписа на бразилския нападател Жуниор Брандао. Разградчани са финализирали всички детайли по сделката и Брандао вече пътува към България, за да уточни финалните детайли по договора си. Ако всичко протече нормално и той премине успешно медицинските тестове, се очаква Брандао да подпише днес с шампионите. Според информация в бразилските медии 23-годишният играч ще парафира за пет години с „орлите“. Вицепрезидентът на „Атлетико“ (Гоянензе) Адсон Батиста разкри, че Брандао ще получава близо 65 000 евро месечна заплата в „Лудогорец“, което е около 20 пъти повече в сравнение с това, което е взимал като играч на досегашния си тим. Изданието „О Популар“ съобщи, че разградчани ще платят 1,5 милиона евро трансферна сума, като „Атлетико“ си запазва 30% при евентуален бъдещ трансфер на играча. Смята се също така, че голяма роля за трансфера на Брандао на „Лудогорец Арена“ е изиграл и треньорът Пауло Аутори, който е провел лични разговори с него. В кариерата си до момента Жуниньо, както още е известен нападателят, не е играл за по-сериозни отбори. Той прави впечатление именно с екипа на „Атлетико“ (Гоянензе), където има отбелязани 9 гола в 18 мача в бразилската Серия „Б“. Самият футболист вече се сбогува с феновете на досегашния си клуб и заяви, че за него е сбъдната мечта да играе в Европа.", "date": "2018.08.23", "title": "„Лудогорец“ плаща 3 млн. лв. за голова машина от Бразилия "}
{"url": "https://www.monitor.bg:443/bg/a/view/trymp-ako-me-svaljat-ot-vlast-pazarite-shte-se-srinat-142469", "text": "Ако ме свалят от власт, пазарите ще се сринат, заяви днес американският президент Доналд Тръмп след изказване на бивш негов адвокат, обърнал се срещу него, предаде АФП. \"Ако някога бъда свален, мисля, че пазарите ще се сринат и всеки ще стане по-беден\", каза Тръмп, отговаряйки на въпрос в предаване на телевизия \"Фокс нюз\". \"Не знам как може да бъде свален някой, който върши супер работа\", добави той. Примката около президента се затяга, след като бившият му адвокат Майкъл Коен заяви под клетва, че по настояване на Тръмп е купил мълчанието на две предполагаеми негови любовници, \"за да повлияе на изборите\" през 2016 г. Коен, обвинен в нарушаване на закона за финансиране на изборите, сключи с властите споразумение да се признае за виновен, което може да го принуди да сътрудничи на специалния прокурор Робърт Мълър, разследващ дали е имало руска намеса в американските президентски избори. Белият дом вчера вече увери, че Тръмп \"ни най-малко не се се тревожи\" от евентуални разкрития, които би могъл да направи Майкъл Коен. В същото интервю за \"Фокс нюз\", заснето вчера, но излъчено днес, президентът изрази съчувствие към бившия ръководител на предизборната си кампания Пол Манафорт и каза, че ще продължи \"да не се ангажира\", посочва Ройтерс. Тръмп каза, че уважава Манафорт за свършената от него работа за видни политици републиканци и отбеляза, че някои от нещата, за които хвърлят обвинения върху него, върши вероятно всеки консултант и всеки лобист във Вашингтон.", "date": "2018.08.23", "title": "Тръмп: Ако ме свалят от власт, пазарите ще се сринат"}
{"url": "https://www.monitor.bg:443/bg/a/view/aga-na-milko-lazarov-shte-se-bori-i-za-priz-na-efa-142467", "text": "Броени дни, след като грабна отличието за най-добър филм на кинофестивала в Сараево, „Ага“ на родния режисьор Милко Лазаров се включва и в съревнованието за европейските оскари. Лентата, закрила Берлинале този февруари, попадна в селекцията на Филмовата академия на стария континент. Наред с нея за приза ще се борят още 48 игрални заглавия. Кои от тях ще триумфират ще разберем в средата на декември. „Ага“ не е единствената българска следа в наградите на ЕФА тази година. Две копродукции с миноритарно българско участие ще протегнат ръка към заветните отличия. Това са „Не ме докосвай“ на Адина Пинтилие (български копродуцент АГИТПРОП – Мартичка Божилова), който грабна „Златната мечка“ на Берлинале и „Дивата круша“ на Нури Билге Джейлан (с български копродуцент Стефан Китанов), който тази седмица стана ясно, че ще послужи и като турското предложение за „Оскар“.", "date": "2018.08.23", "title": "„Ага“ на Милко Лазаров ще се бори и за приз на ЕФА"}
{"url": "https://www.monitor.bg:443/bg/a/view/cska-s-dvama-afrikanski-nacionali-142470", "text": "Защитникът на ЦСКА Стивън Перейра получи повиквателна от националния отбор на Кабо Верде. 24-годишният бранител попадна сред избраниците на селекционера Лусио Антунеш за предстоящата квалификация за Купата на Африканските нации срещу Лесото на 9 септември в Масеру. Заради потеклото си от Кабо Верде Перейра дебютира за националния отбор на островната африканска държава на 1 септември 2017 г. при победата с 2:1 над ЮАР в квалификация за Мондиал 2018. До момента има четири мача за „сините акули“. Преди дни стана ясно също, че крилото на ЦСКА Едвин Джеси получи повиквателна от националния отбор на Гана за мача срещу Кения от квалификациите за Купата на Африканските нации на 8 септември в Найроби. В същото време Спортно-техническата комисия към БФС промени деня на мача от седмия кръг на Първа лига между “Ботев” (Пд) и ЦСКА. Двубоят ще се играе на 1 септември (събота) от 18:45 часа на базата в Коматево, вместо на 2 септември от 18:45 часа, както беше обявено първоначално. Промяната беше направена след предложение на селекционера на националния отбор Петър Хубчев, като с нея се съгласиха ръководствата на ЦСКА и „Ботев”, както и телевизията, носител на правата за първенството.", "date": "2018.08.23", "title": "ЦСКА с двама африкански национали"}
{"url": "https://www.monitor.bg:443/bg/a/view/misteriozni-fekalii-se-izljaha-v-jahtenoto-pristanishte-na-balchik-142445", "text": "Огромно количество фекалии и отпадъци се отприщиха в морето до яхтеното пристанище на Балчик и отплаваха навътре, алармира Росен Димов, шеф на Рибарското сдружение в Балчик и собственик на кораб. Инцидентът е станал малко преди 18 часа в сряда.  Според Димов, нечия канализационна тръба се е спукала и отпадъците са се изляли в морето. От Община Балчик съобщиха, че не знаят за инцидента и при тях няма постъпил сигнал. Инж. Станев, директор на отдел „Контрол на околната среда” при РИОСВ – Варна обясни, че сигнал в РИОСВ няма  и няма как да бъде извършена проверка. По график, служители на РИОСВ трябва да извършат мониторинг на морската вода в Балчик на 29 август. Ако е от канализацията, съоръженията са на ВиК – Добрич и би следвало те да отстранят проблема, допълни инж. Станев. „Получихме сигнал около 18 часа. Направихме проверка на място. Очаквахме, че някоя от помпите не се е включила и затова се е случило това, но се оказа, че абсолютно всички наши помпи са работили нормално. Дори оставих хора и през нощта, за да ги наблюдават. Така че, причината не е във ВиК”, каза шефът на водното дружество в Добрич инж. Тодор Гикински. Той изключи вероятността отпадъците да са се излели от някой от хотелите, тъй като, според него, няма там хотели, заустени директно към морето. Няма как да е и от някой от акостиралите на пристанището плавателни съдове, тъй като те нямат толкова големи резервоари, а и тоалетните им са роторни. „Лично аз нямам обяснение за причината за изливането на отпадни води в морето. Имам някои съмнения, но ще ги кажа, когато ги потвърдя”, коментира още инж. Гикински. Снимки: Росен Димов/ Фейсбук      ", "date": "2018.08.23", "title": "Мистериозни фекалии се изляха в яхтеното пристанище на Балчик"}
{"url": "https://www.monitor.bg:443/bg/a/view/otkriha-nov-vodoem-vyv-velingrad-shte-spasjava-grada-ot-rejim-142460", "text": "С тържествен водосвет кметът на община Велинград д-р Костадин Коев преряза лентата на новоизградения водоем „Нежовица“, съобщиха от местната администрация. Той е поредната стъпка за решаване на водната криза във Велинград.  Водоемът е част от „Водната стратегия” за подобряване на водоснабдяването на кв. \"Каменица\". Инвестицията е в размер на 395 196 лева, отпуснати с постановление на Министерски съвет. Водоемът е с обем 1500 куб.м.  - 3 пъти повече от досегашния. Следваща стъпка за цялостното решаване на проблема с водата е изграждане и на нов водопровод, за който са осигурени необходимите 280 хиляди лева с решение на Министерски съвет. Заради чести аварии във водоснабдителната мрежа курортният град, който бе провъзгласен за СПА-столица на Балканите и на България преди 10 години, бе обречен на воден режим през сезона. Това изнерви жители и летовници във Велинград, тъй като питейната течност често спираше и се налагаше да има режим за пускането й, за да може да достигне до трите квартала –Каменица, Лъджене и Чепино. Преди година пък свлачище прекъсна част от главния водопровод във „Водев чарк“ и това също повлияя на водоснабдяването в курорта.", "date": "2018.08.23", "title": "Откриха нов водоем във Велинград, ще спасява града от режим"}
{"url": "https://www.monitor.bg:443/bg/a/view/milan-privleche-seksi-tv-vodeshta-142453", "text": "През това лято „Милан“ беше доста активен на трансферния пазар и привлече Гонсало Игуаин, Никола Калинич, Диего Лакслт, Фабио Борини и други. В клуба се завърнаха Леоналдо и Паоло Малдини, за да заемат ръководни постове. Най-голяма радост за феновете обаче беше новото попълнение на клубната телевизия „Milan TV“. За медията работа започна апетитната водеща Джорджиа Палмас. 36-годишният модел е известна с работата си в различни италиански телевизии. Родена е в Каляри и подкрепя местния клуб, но никога не е крила силните си пристрастия към „Милан“. Сега феновете на „росонерите“ се надяват по-често да се радват на красивите й форми на стадион „Джузепе Меаца“ за домакинските мачове на тима. За секси трансфера на „Милан“ говорят не само в Италия, но и във футболния свят. Много фенове ахнаха, разбирайки за новото попълнение на 7-кратния европейски клубен шампион, пише Блиц. \r\n", "date": "2018.08.23", "title": "„Милан“ привлече секси тв водеща"}
{"url": "https://www.monitor.bg:443/bg/a/view/bivshe-krupie-obra-500-leva-ot-kazino-s-detski-pishtov-142454", "text": "22-годишен бивш служител на игрална зала я обра с детски пистолет. Извършителят е арестуван, съобщиха от полицията в Пловдив. Грабежът бил извършен около 5 часа сутринта на 19 август. В районното управление на полицията в Раковски постъпил сигнал, че в местно казино маскиран и въоръжен мъж отнел към 500 лева от крупието, след като му нанесъл няколко удара. По случая било образувано досъдебно производство и стартирали незабавни издирвателни действия. Скоро криминалистите влезли в дирите на извършителя - 22-годишен бивш служител в игралната зала, който бил арестуван за 24 часа. Младежът си признал, че при посегателството ползвал пистолет детска играчка, а маската и други предмети, които ползвал при грабежа, изхвърлил в контейнер за смет. Иззетите веществени доказателства били намерени и приобщени към материалите по делото. Работата по случая продължава под надзора на Районна прокуратруа – Пловдив.", "date": "2018.08.23", "title": "Бивше крупие обра 500 лева от казино с детски пищов"}
{"url": "https://www.monitor.bg:443/bg/a/view/premestiha-botev-pd-cska-po-molba-na-hubchev-142458", "text": "Спортно-техническата комисия към БФС промени деня на мача от седмия кръг на Първа лига между „Ботев“ (Пловдив) и ЦСКА. Двубоят ще се играе на 1 септември (събота) от 18:45 часа на базата в Коматево, вместо на 2 септември от 18:45 часа, както беше обявено първоначално. Промяната беше направена след предложение на селекционера на националния отбор Петър Хубчев, като с нея се съгласиха ръководствата и на двата клуба, както и телевизията, носител на правата за първенството, съобщава официалният сайт на „червените“. Както е ясно, националите играят на 6 септември в Любляна срещу Словения, а на 9 септември в София срещу Норвегия в новосформираната Лига на нациите.", "date": "2018.08.23", "title": "Преместиха „Ботев“ (Пд) - ЦСКА по молба на Хубчев"}
{"url": "https://www.monitor.bg:443/bg/a/view/radev-vse-oshte-ima-riskovi-faktori-pred-vvs-142455", "text": "Рисковите фактори продължават да стоят пред българските ВВС. Това коментира президентът Румен Радев при честването на 70-ата годишнина от създаването на Българската военнотранспортна авиация и празника на 16-та транспортна авиационна група в авиобаза \"Враждебна.  Като рискови фактори той определи недостатъчно авиационна техника и ресурси за подготовка, малкия брой летателни часове, което пък повишавало риска от авиационни произшествия. Повод за коментара му са последните няколко инцидента, в това число и този от преди дни , когато военен хеликоптер „Кугар“ прекъсна електропровод и остави квартали на град Стамболийски без ток и вода за няколко часа. \"Не е въпросът просто да се лети, трябва да има вече такива технологии, които да ни позволяват да имаме съвместимост и да изпълняваме безопасно и ефективно задачите заедно с нашите съюзници\", заяви президентът. Радев коментира и предстоящото посещение на делегация на МО в САЩ  относно покупката на нови самолети и заяви, че тя не била съгласува с него.  На свой ред, зам.-военният министър Атанас Запрянов обясни, че българската страна няма как да повлияе на решението на държавите, на които сме изпратили искане за оферти за нов самолет. Той припомни, че сме изпратили искания до няколко държави, а те трябва да върнат своите отговори до 1 октомври. По думите му поканата за посещението в САЩ е за военнотехнически консултации, а такава покана можем да получим и от други държави . \"И ще откликнем позитивно и на тях“, обясни Запрянов. Целта е на базата на тези консултации да се изяснят какви точно са нашите изискванията, методиката на оценка и как ще подхождаме. Той каза, че сроковете за изготвяне на тези оферти са малки и такива военнотехнически консултации биха улеснили нашите партньори по-бързо да подготвят отговорите си. По думите му, ако имаме непълни оферти, ще загубим време след това да ги доуточняваме.  Освен военни теми, Румен Радев коментира и кризата с Търговския регистър и фалита на кипърската компания „Олимпик“, която остави близо 200 000 българи без застраховка „Гражданска отговорност“. \"Въпросът и с \"Олимпик\", и с Трговския регистър имат много по-дълбоко измерение, отколкото ни се представя. Тук вече става въпрос за липса на прозрачност и отчетност, без които няма как да имаме ефективна администрация\", заяви президентът Румен Радев. Според него става въпрос за абдикация от отговорност. Той уточни, че всички става в момент, когато страната ни поема ангажименти относно приемането ни в еврозоната, касаещи засилен контрол на застрахователния и пенсионноосигурителния сектор. \"Ами в тази ситуация как да искаме да има доверие в институциите вътре, как да искаме да има доверие и отвън?”, коментира Радев.  „И за Шенген, виждате, и за Еврозоната. Трябва да се работи за доверие, това означава много неща”, заяви той.", "date": "2018.08.23", "title": "Радев: Все още има рискови фактори пред ВВС"}
{"url": "https://www.monitor.bg:443/bg/a/view/sajmyn-kauyl-poluchi-zvezda-na-alejata-na-slavata-142443", "text": "Британският създател на знаменитости и откривател на таланти Саймън Кауъл (на снимката) получи звезда на Алеята на славата в Холивуд. На церемонията той бе придружен от Кели Кларксън, първата победителка в риалити шоуто \"Американски идол\". Кауъл беше съдия, дискографски продуцент и създател на риалити поредиците \"Х Фактор\", \"Америка търси талант\" и \"Британия търси талант\". \"Ако някой ми каже, че славата е лошо нещо, просто няма да му повярвам. Тя е най-хубавото нещо на света!\", заяви усмихнатият британец. Той стана много популярен в САЩ като съдия на шоуто \"Американски идол\" в периода 2001-2010 година. Той не пестеше суровите си критики към участниците и си спечели прякора Господин Гаден. Кауъл винаги започваше тирадите си с \"Не бих искал да бъда груб, но...\"", "date": "2018.08.23", "title": "Саймън Кауъл получи звезда на Алеята на славата"}
{"url": "https://www.monitor.bg:443/bg/a/view/sprjagat-bala-za-post-v-sporting-lisabon-142451", "text": "Педро Мадейра Родригеш ще върне Красимир Балъков в \"Спортинг\" (Лисабон), ако бъде избран за президент на португалския футболен гранд, съобщава местната преса. Родригеш е един от кандидатите за поста, а изборите са на 8 септември. Балъков ще бъде назначен в управленската структура на \"зелено-белите\" като отговорник за международните връзки. Българинът ще помага и на скаутите на клуба в търсенето на таланти от Източна Европа. Бившият български национал, който игра в \"Спортинг\" в периода 1991-1995 година, подкрепи кандидатурата на Родригеш във видео, разпространено в социалните мрежи. Към момента 52-годишният Балъков е старши треньор на \"Етър\".", "date": "2018.08.23", "title": " Спрягат Бала за пост в \"Спортинг\" (Лисабон)"}
{"url": "https://www.monitor.bg:443/bg/a/view/b-ch-k-nabira-sredstva-za-deca-postradali-v-katastrofi-142444", "text": "Националният дарителски фонд за подпомагане на деца, пострадали при пътнотранспортни произшествия към БЧК стартира благотворителна кампания, съобщха от червенокръстката организация. Целта е, в началото на новата учебна година, общественото внимание да бъде насочено към проблема за пътния травматизъм и превенцията на децата и да се наберат финансови средства, с които да се помогне за лечението и възстановяването на най-невинните жертви на „войната“ по пътищата. За съжаление те се увеличават драстично с всяка изминала година. Това е една от социалните и хуманни каузи, която Българският Червен кръст, с подкрепата на лоялни партньори, отстоява вече 14 години. От 20 август до 20 септември 2018 г. със SMS съобщение на кратък номер 1255 може да бъде направено дарение от 1 лев за лечението на дете, пострадало при злополука на пътя.  ", "date": "2018.08.23", "title": "БЧК набира средства за деца, пострадали в катастрофи "}
{"url": "https://www.monitor.bg:443/bg/a/view/dokazaha-krystoska-mejdu-neandertalec-i-denisov-chovek-142459", "text": "Фосилизирана останка от дете доказва съвкуплението между два човешки вида, съобщават световните агенции, като се позовават на публикация в научното издание \"Нейчър\". Преди 50 000 години от връзката на неандерталка и на Денисов човек се е родило дете от женски пол. Миниатюрен фрагмент от кост от това дете днес е доказателството за кръстоската между тези два вида. \"За първи път намираме директен потомък на тези две групи\", казва Вивиан Слон от института Макс-Планк по еволюционна антропология в Лайпциг в Германия, която е съавтор на публикацията в \"Нейчър\". Денисовият човек и неандерталците са се разделили преди 400 000-500 000 години, като са станали два отделни вида на рода Хомо (Хомо сапиенс са били друг вид). Неандерталският човек е изчезнал от лицето на земята преди около 40 000 години поради все още неизвестни причини. Денисовците също са изчезнали, но не се знае точно кога. Но ДНК анализи са показали, че Денисовият човек е оставил част от генома си на някои Хомо сапиенс, на по-малко от 1 процент от азиатските популации и коренните полулациите на американските континенти и на до 5% от аборигените в Австралия или Папуа-Нова Гвинея. По същия начин всички модерни хора с изключение на африканците имат в своя геном около 2% от ДНК-то, наследено от неандерталеца, което е доказателство, че кръстоски може би е имало между тези два вида в едно далечно минало. До историята за кръстоската между неандерталката и денисовеца се стига благодарение на 1,5-сантиметрова кост. Тя е толкова малка, че когато я намират, изследователите не могат на пръв поглед да кажат дали е на човек или на животно. Открита е през 2012 г. в пещера в Алтайската планинска система в Сибир близо до сегашната граница на Русия с Монголия. Учените кръщават костицата Дени и установяват накрая, че тя е на създание от женски пол на най-малко 13 години, живяло преди около 50 000 години. Костицата е от бедрената му кост, или от голямата пищялна кост на крака, или от костта на ръката от лакътя до рамото. Пещерата, в която е умряло девойчето, е наречена Денисова и е прочута заради това, че там са намерени първите фосилизирани останки от Денисовия човек. Това бяха фрагменти от фаланга на кутрето. При анализа на костицата учените са успели да разграничат хромозоми, които девойката е наследила от баща си и от майка си. За тях няма съмнение, че хромозомите са били предадени на детето от неандерталка и от денисовец. Първо си мислех, че има лабораторна грешка, разказва Сванте Паабо, изследовател в института Макс Планк в Лайциг и съавтор на изследването, публикувано в \"Нейчър\". Напускайки Африка, неандерталците са се разпръснали в Европа и в Западна Азия, докато денисовците са се отправили към Източна Азия. Неандерталците и денисовците може би не са имали много поводи да се срещнат. Но когато това е станало, както изглежда не са били предубедени едни към други, казва Сванте Паабо, който е в основата и на идентифицикацията на Денисовия човек. Те вероятно са се сувокуплявали често, много повече, отколкото мислехме досега, добавя той.", "date": "2018.08.23", "title": "Доказаха кръстоска между неандерталец и Денисов човек"}
{"url": "https://www.monitor.bg:443/bg/a/view/rusenec-se-udavi-v-pomorie-142434", "text": "Русенец стана поредна жертва на коварното мъртво вълнение. 59-годишният Пламен Цветков се е удавил на Централния плаж в Поморие. Трагичният инцидент е станал в сряда около обяд.  Мъжът е бил на почивка със семейството си, но влязъл сам в морето. Свидетели на трагедията няма. Все още не е ясно как се е стигнало да печалния край. Русенецът бил изхвърлен от вълните полужив, близо до вълнолома. Спасителите забелязали агонизиращия турист и веднага хукнали към него. \"Извикаха линейка и опитаха да му правят изкуствено дишане, но той не идваше в съзнание\", разказаха очевидци. Пламен още дишал, когато реаниматорите пристигнали. Въпреки усилията да го върнат към живота обаче, той издъхнал. Тялото е откарано за аутопсия в отделение \"Съдебна медицина\" при УМБАЛ - Бургас, уточниха от полицията.   Инцидентът в Поморие е 22-рият пореден от началото на сезона. Спасителите отново предупреждават да не се влиза в морето, когато над вишките се вее червен флаг. ", "date": "2018.08.23", "title": "Русенец се удави в Поморие"}
{"url": "https://www.monitor.bg:443/bg/a/view/ot-1-oktomvri-po-skyp-gaz-vdiga-cenite-na-parnoto-i-toka-142435", "text": "Поскъпването на природният газ с около 15% от началото октомври неминуемо ще донесе нарастване на цената на топлоенергията и на тока. Това стана ясно след днешното заседание на КЕВР. Засега обаче от регулатора не пожелаха да се ангажират с точна прогноза. Според председателя на КЕВР Иван Иванов на 10 септември се очаква окончателното заявление за цени от страна на \"Булгаргаз\". В момента газовата компания прогнозира увеличение на цените на природния газ за последното тримесечие на тази година с около 15 на сто. Той поясни, че КЕВР ще се съобрази с направеното заявление, но то ще бъде щателно анализирано и проверено от страна на експертите и до края на септември регулаторът ще се произнесе каква ще бъде цената на природния газ за последното тримесечие. Проф. Атанас Тасев, от Българския енергиен форум, смята, че поскъпването на природния газ е ниминуемо, защото за последните 9 месеца петролът на международните пазари, почти непрекъснато повишава цените си. По думите му „Булгаргаз“ няма буфери, с които да компенсира, ръста на цените на природния газ доставян единствено от Русия, защото работи с нищожна комисионна от 1,5%. Енергийният експерт обясни, че при липса на комбинирано производство на ток и топлинна 15-процентен скок на газа би довел до ръст на парното с около 8 на сто. „Има начин обаче чрез повишаване изкупната цена на тока от когенерациите сметките за тока да се увеличат с по-малко“, добави проф. Тасев. Той припомни, че България няма алтернативни източници на доставки на природен газ. „Освен това при сегашната конюктура, ако сега цената на газа бъде вдигната с по-малко от 15%, то за следващото тримесечие от началото на 2019 г. ще трябва да има по-голямо поскъпване. Проф. Тасев припомни, че България е преживяла цени на топлоенергията от 733 лв. за 1000 куб. м, сега сигурно ще е малко над 400 лв. Той призова да започнат да с е правят прогнози за цените на природния газ за година напред, съобразявайки се с котировките на петрола сорт Brent, през които се изчислява и цената доставяното у нас синьо гориво от Русия. По думите му едно евентуално излизане на Иран от нефтения пазар биха довели до скок на цените му, което неминуемо ще доведе и до силно поскъпване на природния газ.", "date": "2018.08.23", "title": "По-скъп газ, вдига парното с 5% от 1 октомври (ОБНОВЕНА)"}
{"url": "https://www.monitor.bg:443/bg/a/view/namaliha-prisydata-na-anita-mejzer-142436", "text": "Апелативният съд във Варна измени присъдата на Анита Мейзер, призната за виновна в убийство по непредпазливост на съпруга си Николай Димов и за подкуп на длъжностно лице. С решението в наказателно-осъдителната част присъдата е била намалена на 3 години лишаване от свобода за престъплението по член 122, ал. 1 от НК. За предложения подкуп на полицейския служител – престъпление по чл.304 „а“ от НК, Апелативният съд е намалил също наказанието й на 2 години лишаване от свобода и глоба от 4000 лева. След групиране на двете наказания, съдебният състав е наложил най-тежкото от двете - 3 години лишаване от свобода при първоначален общ затворнически режим, като е присъединена и глобата от 4 000 лева. Миналият октомври Варненският окръжен съд реши Мейзер да лежи в затвора 4 години и половина. В гражданско-осъдителната част на присъдата на Варненския окръжен съд също има изменения. Апелативният съд е намалил размера на присъденото обезщетение за майката на починалия - от 150 000 на 100 000 лева с дължимите лихви от датата на причиненото увреждане 14 август, 2016 г. до окончателното му изплащане. Искът над 100 000 лева е бил отхвърлен. Мярката за неотклонение „парична гаранция“, остава. Според информация от близки до някогашната сексбомба, тя отказва да живее в баровското жилище на метри от резиденция „Евксиноград“, в което Николай загуби живота си. Прокълнатият апартамент от 200 квадрата е обявен за продажба от 600 000 лв., но никой не го желае и заради цената, и заради зловещата история, разиграла се в него. Междувременно Анита се е настанила в наета от дъщеря й вила във „Виница“, където да е далече от кипящия през лятото светски живот във Варна. Анита Мейзер трябва да заплати в полза на държавата и направените разноски от 2 435 лева по делото в Апелативния съд. Решението може да се обжалва или протестира пред Върховния касационен съд в 15-дневен срок.", "date": "2018.08.23", "title": "Намалиха присъдата на Анита Мейзер "}
{"url": "https://www.monitor.bg:443/bg/a/view/denjat-zapochva-s-eli-gigova-po-bnt-142437", "text": "Ели Гигова, която повечето зрители помнят от последното й амплоа на нежен коментатор в спортните студиа на Световното първенство през 2014 г., е новото попълнение в екипа на БНТ. Тя ще седне в стола на водещия на сутрешния блок на обществената медия „Денят започва“, потвърдиха от телевизията пред „Монитор“. Чаровната брюнетка няма да е единственият нов член на екипа на предаването, като имената на останалите още се пазят в тайна, тъй като предстоят големи промени в програмната схема, за които директорът Константин Каменаров се кани отдавна. До началото на лятната почивка водещ на сутрешния блок беше журналистът Иво Никодимов, който на пожар замести старите лица. Той обаче вече зае традиционното място на разследващо перо в медията и дори сам се похвали преди време в социалните мрежи, че няма да се завърне на екран в ранните часове от есента. Обновяването на телевизионната програма ще се случи на етапи от 10 септември. Знае се вече, че се запазва културния слот в сутрешните часове, но сменя името си на „Култура.БГ“. „Стани богат“ се завръща в ефир от 10 септември а БНТ ще изненада зрителите като стартира още едно телевизионно състезание, но на спортна тематика. Негов водещ ще бъде Мис България Славена Вътова, а сред участниците в премиерните епизоди са популярни български спортисти. Ежедневното предаване „Здравето отблизо“ се преобразува на „100% будни“, а негов продуцент и водещ остава Мария Андонова, но ще се сдобие с постоянен екранен партньор. Екипът на обществената медия разкри пред „Монитор“, че се планират още много нови продукции за науката, пътешествия и музика. Те ще бъдат гарнирани с качествена чужда продукция, защото от септември в съботния следобед тръгва хитовото в цял свят шоу на Греъм Нортън.", "date": "2018.08.23", "title": "„Денят започва“ с Ели Гигова по БНТ"}
{"url": "https://www.monitor.bg:443/bg/a/view/sajmyn-kauyl-sys-zvezda-na-alejata-na-slavata-142430", "text": "Откривателят на таланти Саймън Кауъл получи звезда на прочутата Алея на славата в Холивуд. По време на церемонията британският продуцент бе придружен от певицата Кели Кларксън, която е първата победителка в риалити предаването „Америкън айдъл“. „Ако някой ми каже, че славата е лошо нещо, просто няма да му повярвам. Тя е най-хубавото нещо на света!“, заяви с усмивка той. Изпълнителката на Because of you пък отбеляза, че Саймън имал необичайната дарба да открива таланти в суров вид и да ги доразвива. Кауъл е познат още като съдия, дискографски продуцент и създател на форматите X Factor, „Америка търси талант“ и „Великобритания търси талант“. Миналата година продуцентът поздрави и Кристиан Костов за блестящото му представяне на „Евровизия“. „Дори Саймън Кауъл от X Factor му се обади и му каза, че има бъдеще!“, разказа развълнувана Саня Армутлиева тогава.", "date": "2018.08.23", "title": "Саймън Кауъл със звезда на Алеята на славата"}
{"url": "https://www.monitor.bg:443/bg/a/view/ruska-dvojka-pokori-tangoto-v-buenos-ajres-142441", "text": "Руската двойка Дмитрий Васин и Сагдиана Хамзина (на снимката) стана световен шампион в категорията сценично танго на шампионата на този танц, който се провежда в аржентиската столица Буенос Айрес. Финалът се състоя в културно-спортния комплекс \"Луна-парк\". Руските танцьори взеха и приза за зрителски симпатии. В световното първенство по танго в Аржентина тази година участваха над 500 двойки.  ", "date": "2018.08.23", "title": "Руска двойка покори тангото в Буенос Айрес"}
{"url": "https://www.monitor.bg:443/bg/a/view/prokuraturata-i-sled-1-januari-2019-g-shte-ima-obviniteli-v-okrupnenite-rajoni-142432", "text": "И след 1 януари 2019 г. ще има прокурори, действащи в районите на закритите прокуратури, съобщиха от държавното обвинение. Поводът са изявления на представители на Инициативен комитет от гр. Чепеларе, свързани със закриването на районни прокуратури и разкриването на териториални отделения към прокуратури в областни градове в 11 населени места. В изпълнение на решение на прокурорската колегия към ВСС от 25 юли 2018 г. главният прокурор е изпратил писмо до кметовете и председателите на общинските съвети на общините Ардино, Белоградчик, Брезник, Дряново, Кула, Мадан, Тервел, Тополовград, Трън, Трявна и Чепеларе. Такова писмо е изпратено и до изпълнителния директор на Националното сдружение на общините. В писмата е изрично посочено, че съобразно решението на пленума на ВСС на мястото на закритите районни прокуратури се разкриват териториални отделения в съответните градове. В тези отделения прокурорите ще изпълняват и след 1 януари 2019 г. в пълен обем законовите си задължения – ще участват в съдебни заседания, ще дават дежурства и ще приемат граждани. По никакъв начин правоприлагането в посочените населени места няма да бъде нарушено, а ефективното изпълнение на работата на прокуратурата ще бъде гарантирано чрез адекватно разпределение на натовареността и оптимално използване на ресурсите, се казва в съобщението.", "date": "2018.08.23", "title": "Прокуратурата: И след 1 януари 2019 г. ще има обвинители в окрупнените райони"}
{"url": "https://www.monitor.bg:443/bg/a/view/predavat-kmeta-na-perushtica-na-syd-po-5-obvinenija-oshtetil-obshtinata-s-222-662-lv-142438", "text": "Кметът на Перущица Ради Минчев и двама негови помагачи отиват на съд, съобщиха от окръжната прокуратура в Пловдив. Оттам уточниха, че обвинителният акт срещу тримата е внесен в Специализирания наказателен съд в столицата. Обвиненията срещу градоначалника са общо пет, а общият размер на причинените съставомерни имуществени вреди от деянията, като извършител, е 222 662 лева. Другите двама са обвинени, че са били помагачи и съучастници на кмета. Едното от обвиненията е е, че от 2 декември 2013г. до 10 март 2014г. в Перущица в съучастие с 36-годишната втора обвиняема е присвоил 19 524 лева. Сумата е била за плащане по договори с фирми. За да ги присвоят, се е ползвал пред община Перущица от неистински официални и частни документи, които удостоверявали извършване на дейности и плащане по договори между местната власт и фирми за строителство на сгради. Второто обвинение е, че от юни 2016 до август същата година, в съучастие с другите двама обвиняеми, е присвоил 87 027 лева, като за да си улесни това присвояване, е сключил неизгодна за общината сделка. Вредите от нея били за 79 949 лева, уточниха от окръжната прокуратура. Третото обвинение срещу кмета на Перущица е, че на 13 септември 2016г. пред Междуведомствена комисия в София е подал фалшиви документи. На 15 май 2014г. е представил неверни сведения пред ДФ „Земеделие”, за да получи средства от ЕС по Програмата за развитие на селските райони. На 13 юли 2012г. в Перущица е сключил неизгоден договор за консултантски услуги, с което е ощетил общината с 36 162 лева, гласи петото обвинение срещу кмета. Другите двама са обвинени, че са улеснили кмета в присвояването на 87 027 лева, а срещу дамата има повдигнати още две обвинения. Едното е, че е улеснила градоначалника да присвои 19 524 лева., а второто е, че е държала и укривала печати и щемпели, които били за съставяне на неистински официални документи.  ", "date": "2018.08.23", "title": "Предават кмета на Перущица на съд по 5 обвинения, ощетил общината с 222 662 лв. "}
{"url": "https://www.monitor.bg:443/bg/a/view/novo-obvinenie-sreshtu-pohotlivostta-na-kevin-spejsi-142442", "text": "От прокуратурата в Лос Анджелис обявиха за повдигнато ново обвинение в сексуално посегателство срещу актьора Кевин Спейси, предадe АФП. То било получено от шерифа на окръг Лос Анджелис и е в етап на разглеждане от компетентните органи. Обвинението идва няколко месеца след подобна депозирана жалба в Ел Ей срещу Спейси. Тя е била внесена от мъж, който се позовава на събития от 1992 година. Скандалът около Спейси избухна, след като актьорът Антъни Рап пръв го обвини в сексуално посегателство, когато бил 14-годишен. Спейси заяви, че не си спомня за такъв инцидент, но в същото време призна, че е хомосексуален. Британската полиция започна разследване на три случая, свързани с подобни обвинения срещу Спейси. Преди броени дни бе съобщено, че филмът „Клуб на милиардерите“ с Кевин Спейси е претърпял фиаско на старта си, събирайки 287 долара при премиерата си в 10 кина в САЩ. При средна цена от пет долара за билет, горе-долу премиерата е била посетена от шейсетина души. Филмът не се е появил по екраните в Лос Анджелис и Ню Йорк.", "date": "2018.08.23", "title": "Ново обвинение срещу похотливостта на Кевин Спейси"}
{"url": "https://www.monitor.bg:443/bg/a/view/lubo-kirov-otdava-pochit-na-ana-marija-tonkova-142440", "text": "Любо Киров е музикантът, който тази година ще подготви акустичния концерт в памет на Ана Мария Тонкова. За пети пореден път екипът на БГ Радио, много музиканти, приятели и слушатели на медията ще изразят своето уважение и признателност към дългогодишния музикален директор и един от създателите на медията, която пуска само българска музика. Любо символично ще й посвети песен в ефир в деня, в който се навършват пет години от раздялата с нея. Специалният концерт „Песен за Ани“ ще се излъчи на живо в ефира на радиото на 30 август от 18 ч. и чрез онлайн излъчване на сайта на медията. Заедно с Любо, на импровизираната сцена в радиото ще бъде и китаристът Ангел Дюлгеров. Много близки приятели, музиканти и екипът на БГ Радио ще споделят в ефир спомени от знаменателните си срещи с Ана Мария Тонкова.", "date": "2018.08.23", "title": "Любо Киров отдава почит на Ана Мария Тонкова"}
{"url": "https://www.monitor.bg:443/bg/a/view/tigrovi-komari-se-pojaviha-vyv-varnenski-kvartal-142422", "text": "Във варненския квартал „Трошево“ има тигрови комари, съобщи шефката на дирекция „Надзор на заразните болести“ във Варна, д-р Янка Драганова. Преди повече от месец, жител на Цветния квартал в морската столица алармира за наличие на тигрови комари, които го изпохапали, като публикува и снимки на пораженията в социланите мрежи. Тогава и други варненци информираха здравната инспекция във Варна, която впоследствие извърши проверки на деретата в града, като взе екземпляри за идентифицирането на вида им от различни места. Специалистите ги изпратили в Министерството на здравеопазването и в Националния център за заразни и паразитни болести в София, където е установено, че в Цветния квартал няма тигрови комари, но се оказало, че в „Трошево“ ги има. Д-р Драганова каза също, че във Варна и региона има общо 54 биотопа, където се развъждат комарите и те се следят редовно от санитарните инспектори още от месец март. Освен това, общинското предприятие „ДДД” във Варна извършва редовна обработка срещу кръвосмучещите насекоми, особено в районите около детските градини, паркове и обществените места със струпване на много хора. Тигривите комари са с характерна черно-бяла окраска по тялото и крайниците. Произхождат от тропичните и субтропичните райони на Югоизточна Азия. Характеризират се с висока пластичност и устойчивост по отношение на променящите се условия на средата. Яйцата си снасят близо до водоеми, места с вода, като стари гуми, саксии, чешми, басейни, фонтани и др. Разликата с нашенските комари е, че тигровият хапе само през деня, максимум до коляното, тъй като е дребен и лети ниско. Опасността от Азиатският тигров комар идва от това, че той пренася болести като Зика, Жълта треска, Сейнт Луис, Денга, предизвиква енцефалит, отговорен е и за разпространението на паразитния кръгъл червей, причиняващ дирофилориоза при кучета и котки. Според специалисти от РЗИ-Варна, цитирани от moreto.net. обаче, у нас няма сериозна опасност за пренасяне на тези болести. Все пак е препоръчително, както при обикновените комари, така и при тигровите, да се използват репелентни препарати против насекомите, да се поставят защитни мрежи на прозорците, за да се предотврати влизането им в домовете.", "date": "2018.08.23", "title": "Tигрови комари се появиха във варненски квартал"}
{"url": "https://www.monitor.bg:443/bg/a/view/germanci-prashtat-kartichki-i-pari-na-mejdunarodno-izvestnata-krava-penka-142424", "text": "Почти ежедневно германци изпращат картички със скромни суми пари за кравата Пенка, която стана международно известна след бягството си в Сърбия. „Ето и вчера получих картичка от Германия. Тези хора не ни забравят. Постоянно пращат поздрави. Наскоро ми бяха изпратили и 50 евро., за да почерпя Пенка. Интересът към нея от чужденците не стихва и това е факт“, обяснява собственикът на животното Иван Харалампиев. Наскоро в стопанството му в кюстендилското село Мазарачево дошли гости от Унгария. Искали да купят Пенка за далеч не скромната сума от 10 хил. евро. „Досега съм отказал поне 4-5 подобни оферти. Колкото и пари да ми предлагат, аз Пенка няма да я продам. Не напразно водих такава борба с всички институции в страната, когато искаха да я умъртвят. Сега ако я продам значи да плюя на всичко, което постигнах“, обяснява пред наш екип Харалампиев. Той споделя, че от два месеца Пенка се намира в животновъдния му обект в село Мазарачево и се чувства много добре заедно е с останалите 6 крави и 2 новородени теленца. Мечтата на Иван е стопанството му да се разрасне и в него да отглежда поне 20 крави. Естествено обаче Пенка ще остане за него най-специалното животно. Надеждата му е през есента тя отново да забременее и да го дари с така дългоочакваното теленце. Кравата-беглец Пенка придоби международна известност, след като избяга в Босилеград в средата на месец май т.г.. Тогава нашите ветеринарни власти поискаха да я умъртвят, а това от своя страна предизвика вълна от недоволство в цял свят. Последва петиция в Европейския парламент, а на гости при Пенка пристигна и белгийският евродепутат Джон Флаг.", "date": "2018.08.23", "title": "Немци пращат картички на кравата Пенка"}
{"url": "https://www.monitor.bg:443/bg/a/view/bolnica-pravi-konkurs-za-pesen-v-podkrepa-na-onkobolnite-142426", "text": "Университетската специализирана болница по онкологични заболявания продължава конкурсая за песен в подкрепа на пациентите, засегнати от онкозаболявания, съобщиха от лечебното заведение. Създаването на музикалното произведение е част от кампанията „Продължаваме“, която се провежда с безвъзмездно от десетки творци. Сред тях са композиторът Ефтим Чакъров, галеристът Бистра Стойчева, музикантът Стефан Илчев, поетесата Маргарита Петкова, художникът Димитър Анастасов и певицата Тони Димитрова. С общи усилия те се стараят да създадат център за арт терапия в болницата, който да дава емоционална и психологическа подкрепа на пациентите и техните близки. Кампанията започна в края на месец май с изложба на 40 български художници, тогава беше обявен и конкурсът за песента. Победителите ще получат шанса тя да бъде изпята напълно безвъзмездно от Тони Димитрова и подарена на всички хора с онкологични заболявания. В състава на журито, което ще избере най-добрият текст влизат композиторът Ефтим Чакъров, музикантът Стефан Илиев и поетесата Маргарита Петкова. В конкурса може да участва всеки. Досега сме получили седем текста. Очакваме вашите предложения на имейл prodyljavame@gmail.com. Срокът, до който може да се изпращат е 1 септември. След това журито ще избере най-добрият и ще създаде мелодия за него. Междувременно на фейсбук страницата на УСБАЛО ще публикуваме предложенията за текст на песен на всички участници в конкурса.", "date": "2018.08.23", "title": " Болница прави конкурс за песен в подкрепа на онкоболните "}
{"url": "https://www.monitor.bg:443/bg/a/view/svyrshi-kryvta-ot-naj-populjarnata-grupa-0-v-burgas-142427", "text": "Отделението по трансфузионна хематология в Бургаската университетска болница свърши кръвта от най-популярната група 0, съобщиха от лечебното заведение. От там призовават всички, чието здравословно състояние позволява да станат кръводарители. Предвид спешната нужда от там молят хората, които имат намерение да дарят, да отидат в хематологията още днес. Причината е в изчерпване на количествата, които са прелети на няколко пациенти в тежко състояние, с голяма кръвозагуба. Кръводарител може да бъде всеки здрав човек от 18 до 65 години. Кръвният център в Бургас има дежурен екип, който да посрещне желаещите и след края на работното време.Той обслужва населението на цялата област, пациентите на всички болници в региона, както и туристи, пострадали при инциденти. До 16.00 ч. въпреки призива на лекарите, не беше се отзовал нито един доброволен кръводарител. Като цяло, има недостиг на кръв в страната особено в летните месеци, когато се налагат много спешни операции след катастрофи с големи кръвозагуби, казаха хематолози. Кръводарителите са се увеличили през първото полугодие спрямо 2017-а. Те са 84500, с 1529 души повече, казаха от Националния център по хематология. Специалистите по трансфузионна хематология обобщават, че над 85% от постъпилата дарителска кръв е от близки и роднини на пациентите, което потвърждава факта. По мнението на специалистите все повече млади хора се включват в акциите по кръводаряване напоследък. Забелязва се и промяна в нагласите на бизнеса - все повече компании припознават кръводаряването като част от своята корпоративна социална отговорност.", "date": "2018.08.23", "title": "Бургаската болница остана без кръв от група 0"}
{"url": "https://www.monitor.bg:443/bg/a/view/ivet-lalova-vtora-v-naj-posetenija-turnir-v-polsha-142433", "text": "Ивет Лалова ще участва в единия финален турнир на Диамантената лига. Най-бързата българка ще бъде в стартовия лист на 200 м в Брюксел на 31 август. През сезона тя има два диамантени старта на 200 м. В Стокхолм на 10 юни спечели с 22,63 сек., а в Рим на 31 юни беше втора с 22,64 сек. Въпреки че е 11-а с точките от тези турнири, а за финалите се класират първите 8, Ивет ще се възползва от отказа на някои от съперничките й да стартира на 200 м. В другия финален турнир – на 30 август в Цюрих, ще участват Мирела Демирева (скок височина) и Габриела Петрова (троен скок). За втора поредна година само финалистите в Диамантената лига ще си разпределят награден фонд от $3,2 млн. Вчера Лалова завърши на второ място в спринта на 100 м на силния лекоатлетически турнир в полския град Хожув. Българката финишира за 11,31 сек. и раздели втората позиция с равно време с канадката Кристъл Еманюъл. Победителка с 11,23 сек. стана представителката на домакините Ева Свобода. В същата дисциплина при мъжете Рони Бейкър (САЩ) победи с личен рекорд и най-добър резултат в света за сезона от 9,87 сек. Той изпревари убедително сънародника си Майк Роджърс с 10,10 сек. и световния и европейски шампион в спринта на 200 м Рамил Гулиев (Тур) с 10,21 сек. Състезанията от Мемориал \"Камила Сколимовска\" на стадион \"Силесян\" в Хожув бяха наблюдавани от 41200 зрители, което се превърна в най-посетеното лекоатлетическо събитие в Полша от повече от половин век.", "date": "2018.08.23", "title": "Лалова финалистка в Диамантената лига (обновена)"}
{"url": "https://www.monitor.bg:443/bg/a/view/alfa-naj-dobrijat-prijatel-na-choveka-142428", "text": "Кучето е най-добрият приятел на човека. В случая на премиерното заглавие за седмицата - „Алфа“ - това е вълкът. Филмът, режисиран от Албърт Хюз, е поредната продукция, която представя силната връзка между човека и четириногия му другар. И въпреки това се отличава – не толкова с оригиналност на сюжета, каквато почти липса, а с начина, по който е заснет. Непретенциозен, но изключително живописно заснет, „Алфа“ е истински празник за сетивата за всеки самоуважаващ се любител на седмото изкуство. Действието се развива преди 20 хиляди години в Европа. Локацията всъщност надали има значение, предвид, че се намираме във времето, когато племената оцеляват с ежегодни „ловни мисии“, на която попада и младокът Кеда (22-годишният Коди Смит-МакФий е блестящ в ролята, макар и светлината на прожектора да свети по-силно върху вълка – б.а.). Тоест, виждаме единствено пустош, представена обаче по изключително живописен начин, който може да лепне усмивка и на най-намръщения индивид в залата. Сюжетът ни въвежда в света на Кеда – синът на вожда на племето, който – поради липса на опит и хъс, става жертва на отцепил се от стадото бизон. Всички смятат момчето за мъртво, но както повелява всяка приказка – защото „Алфа“ е именно това – героят е жив и се завръща по-смел от всякога. Нападнат от глутница вълци, той успява да рани единият от тях, който впоследствие се превръща в негов най-верен партньор по пътя към вкъщи. Той се превръща в Алфа. Лентата е подходяща за семеен отскок до салона, а престоят ви там със сигурност ще си заслужава.", "date": "2018.08.23", "title": "“Алфа“ -  най-добрият приятел на човека"}
{"url": "https://www.monitor.bg:443/bg/a/view/s-blizo-15-spadat-oborotite-vyv-vodnija-transport-prez-vtoroto-trimesechie-na-godinata-142425", "text": "По предварителни данни през второто тримесечие на 2018 г. общият индекс на оборота за сектор \"Транспорт, складиране и пощи\", изчислен от сезонни данни, се увеличава с 2,8% спрямо първото тримесечие на 2018 г., сочат данни на Националният статистически институт (НСИ). Ръст се наблюдава при почти всички дейности в сектора, като най-висок е при \"Въздушен транспорт\" - с 10%. Спад е регистриран само при \"Воден транспорт\" (14,8 на сто). Общият индекс на оборота за сектор \"Създаване и разпространение на информация и творчески продукти; Далекосъобщения\" нараства с 2,9% спрямо първото тримесечие на 2018 г. Най-голямо увеличение е отчетено при \"Информационни услуги\" (4,1 на сто), \"Далекосъобщения\" (3,8 на сто) и \"Радио- и телевизионна дейност\" (3,7 на сто). Намаление е регистрирано единствено при \"Издателска дейност\" - с 10,8%. Други бизнес услуги се наблюдава увеличение спрямо предходното тримесечие при повечето дейности, като то е най-голямо при \"Архитектурни и инженерни дейности, технически изпитвания и анализи\" - с 9,1%. Най-съществен спад е регистриран при \"Дейности по почистване\" - с 18,7%. През второто тримесечие на 2018 г. общият календарен индекс на оборота за сектор \"Транспорт, складиране и пощи\" нараства с 12,8 на сто в сравнение със същото тримесечие на 2017 г. Увеличение се наблюдава при всички дейности, като най-значително е при \"Въздушен транспорт\" и \"Пощенски и куриерски услуги\", съответно с 23,5% и 18,3%. Общият календарен индекс на оборота за сектор \"Създаване и разпространение на информация и творчески продукти; Далекосъобщения\" е с 15,3% по-висок в сравнение с второто тримесечие на 2017 г. Нарастване на индекса на оборота има при почти всички дейности, като най-голям е ръстът при \"Производство на филми и телевизионни предавания, звукозаписване и издаване на музика\" - с 24,6%, \"Дейности в областта на информационните технологии\" - с 24,5%, и \"Информационни услуги\" - с 20,3%. Намаление се наблюдава само при \"Издателска дейност\" (7,3%). При Други бизнес услуги увеличение спрямо второто тримесечие на 2017 г. е регистрирано при повечето дейности. Най-съществен е ръстът на \"Административни офис дейности и друго спомагателно обслужване на стопанската дейност\" - със 17,4%, и \"Туристическа агентска и операторска дейност; други дейности, свързани с пътувания и резервации\" - с 15,6%. Най-голямо намаление е регистрирано при \"Дейности по наемане и предоставяне на работна сила\" - с 6,6%.", "date": "2018.08.23", "title": "С близо 15% спадат оборотите във водния транспорт през второто тримесечие на годината"}
{"url": "https://www.monitor.bg:443/bg/a/view/shans-za-oshte-850-kandidat-studenti-v-su-142419", "text": "СУ „Св. Климент Охридски“ обявява допълнителен прием за още 850 кандидат-студенти. Незаетите места са в редовна и задочна форма, субсидирани от държавата, Софийският университет обявява допълнителен прием. От 10 до 14 септември 2018 г. е желаещите трябва да подадат документи за участие в допълнителния прием. Класирането ще бъде обявено на 18 септември 2018 г., а записването на новоприетите студенти ще бъде на 19, 20 и 21 септември 2018 г. Допълнителен прием е обявен за следните специалности: „Философия“ – 8 места в редовна форма на обучение и 6 в задочна форма; „Социология“ – 3 места в редовна форма; „Публична администрация“ – 5 места в редовна форма; „Културология“ – 5 места в редовна форма; „Библиотечно-информационни науки“ – 14 места в редовна форма и 12 места в задочна форма; „Философия“ (на английски език) – 6 места в редовна форма; „История“ – 28 места в редовна форма и 15 места в задочна форма; „Археология“ – 4 места в редовна форма; „Етнология“ – 10 места в редовна форма; „История и география“ – 13 места в редовна форма; „Архивистика и документалистика“ – 11 места в редовна форма и 3 места в задочна форма; „История и геополитика на Балканите“ – 4 места в редовна форма; „История и философия“ – 14 места в редовна форма; “Хебраистика“ – 8 места в редовна форма; „История и чужд език (английски език/френски език) – 20 места в редовна форма; „Педагогика“ – 7 места в редовна форма; „Социални дейности“ – 17 места в редовна форма и 1 място в задочна форма; „Неформално образование“ – 11 места в редовна форма; „Българска филология“ – 17 места в редовна форма; „Славянска филология“ – 27 места в редовна форма; „Руска филология“ – 10 места в редовна форма; „Балканистика“ – 4 места в редовна форма; „Френска филология“ – 16 места в редовна форма; „Италианска филология“ – 9 места в редовна форма; „Португалска филология“ – 8 места в редовна форма; „Класическа филология“ – 3 места в редовна форма; „Унгарска филология“ – 7 места в редовна форма; „Новогръцка филология“ – 3 места в редовна форма; „Румънска филология“ – 10 места в редовна форма; „Тюркология“ – 2 места в редовна форма; „Арабистика“ – 2 места в редовна форма; „Иранистика“ – 5 места в редовна форма; „Индология“ – 11 места в редовна форма; „Арменистика и кавказология“ – 12 места в редовна форма;  „Африканистика“ (на английски език) – 15 места в редовна форма; „Физика“ – 5 места в редовна форма и 4 места в задочна форма; „Инженерна физика“ – 2 места в редовна форма и 5 места в задочна форма; „Ядрена техника и ядрена енергетика“ -  5 места в редовна форма; „Физика и математика“ – 6 места в редовна форма и 2 места в задочна форма; „Астрофизика, метеорология и геофизика“ – 9 места в редовна форма и 2 места в задочна форма; „Физика и информатика“ – 6 места в редовна форма; „Медицинска физика“ – 10 места в редовна форма; „Комуникации и физична електроника“ – 3 места в редовна форма; „Квантова и космическа теоретична физика“ – 12 места в редовна форма; „Фотоника и лазерна физика“ – 5 места в редовна форма; „Оптометрия“ – 8 места в задочна форма; „Физика на ядрото и елементарните частици (на английски език) – 4 места в редовна форма; “Компютърно инженерство“ – 2 места в редовна форма; „Учител по природни науки в основна степен на образованието“ – 23 места в редовна форма; „Химия“ – 4 места в задочна форма; „Химия и информатика“ – 7 места в редовна форма; „Екохимия“ – 11 места в редовна форма; „Компютърна химия“ – 3 места в редовна форма; „Ядрена химия“ – 5 места в редовна форма; „Инженерна химия и съвременни материали“ – 9 места в редовна форма; „Биология“ – 3 места в редовна форма и 4 места в задочна форма; „Молекулярна биология“ – 5 места в редовна форма; „Екология и опазване на околната среда“ – 12 места в редовна форма и 7 места в задочна форма; „Биотехнологии“ – 3 места в редовна форма и 6 места в задочна форма; „Биология и химия“ – 5 места в редовна форма; „География и биология“ – 15 места в редовна форма; „Биомениджмънт и устойчиво развитие – 13 места в редовна форма; „Биология и английски език“ – 3 места в редовна форма; „Агробиотехнологии“ – 23 места в редовна форма; „География“ – 26 места в редовна форма и 9 в задочна форма; „Геология“ – 26 места в редовна форма; „География и английски език“ – 13 места в редовна форма; „Право“ – 9 места в задочна форма; „Теология“ – 18 места в редовна форма и 25 в задочна форма; „Религията в Европа“ – 17 места в редовна форма и 27 места в задочна форма; „Музика“ – 20 места в редовна форма; „Медийна педагогика и художествена комуникация“ – 10 места в редовна форма; „Физическо възпитание и спорт“ – 3 места в редовна форма и „Медицинска сестра“ – 10 места в редовна форма. Софийският университет обявява и прием на студенти за попълване на 19 незаети места за обучение срещу заплащане в специалностите „Социология“, „Публична администрация“ и „Фармация“.", "date": "2018.08.23", "title": "СУ търси още 850 студенти"}
{"url": "https://www.monitor.bg:443/bg/a/view/djenifyr-anistyn-vae-figura-s-boks-142423", "text": "Холивудската красавица Дженифър Анистън поддържа стройната си фигура с редовни тренировки по бокс. Звездата от култовия ситком „Приятели“ демонстрира завидно тяло за 49-годишна и издаде, че това е благодарение на курсовете на Лион Азюбайк - основател на боксовия клуб „Глоувуъркс“. Той използва строг кондиционен режим и упражнения за сила, за да поддържа във форма клиентите си. Всеки фитнес сеанс на Азюбайк трае един час и преминава през три фази. Актрисата съчетава тренировките и със здравословен хранителен режим. „Ям плодове и зеленчуци при всяка възможност, ограничавам до минимум захарта и пия тонове вода!“, намигна тя. Наскоро Анистън призна, че се чувства жертва на сексизъм, заради нападките от някои фенове, че „отново се е развела“ и „не е станала майка“. „Когато двойка се раздели в Холивуд, жената става обект на обсъждане. Коментарите „Джен не може да задържи мъж до себе си“ и „Джен не иска бебе, защото е егоистка и е отдадена само на кариерата си“ или че съм тъжна и с разбито сърце ме влудяват. С цялото ми уважение, не ми е разбито сърцето“, изповяда се пред сп. InStyle тя. Припомняме, че през февруари Дженифър и колегата й Джъстин Теру подписаха документите за развод след 2-годишен брак. Те обявиха, че се разделят като най-добри приятели. Искрата между тях пламна през 201", "date": "2018.08.23", "title": "Дженифър Анистън вае фигура с бокс"}
{"url": "https://www.monitor.bg:443/bg/a/view/vyoryjen-s-noj-koli-hora-v-predgradie-na-parij-142421", "text": "Въоръжен с нож мъж уби двама души и рани сериозно един днес в парижкото предградие Трап, предадоха световните агенции, като се позоваха на полицейски източници. Нападателят е бил ликвидиран от стражите на реда. При атаката той се барикадирал в къща в квартала. Малко по-късно обаче излязъл и бил неутрализиран от специалното антитерористично звено на френската полиция. Според френските медии престъпникът е бил застрелян. Въпросът дали става дума за терористично нападение остава отворен. Двамата убити са майката и сестрата на нападателя, каза източник от френското вътрешно министерство, предаде Ройтерс.  Телевизия Бе Еф Ен Ти Ви съобщава, че нападателят (роден през 1982 г.) е викал на арабски \"Аллах е велик\" и е познат на службите като радикализиран ислямист. Според източник от антитерористичните служби около петдесетина души са преминали през структура, наречена \"мрежата на Трап\", която изпращала бойци в редиците на джихадистите в Сирия и Ирак. Правителството включи Трап, предградие с около 30 000 жители, в списък на 30-те френски квартала, в които да вложи повече средства и да прати повече полицейски служители с цел подобряване на сигурността. Трап се намира на около 30 километра западно от Париж и е известен като център на салафистите във Франция. Малко по-късно стана известно, че терористичната групировка „Ислямска държава“ е поела отговорност за нападението. През май подобно нападение имаше в центъра на Париж. Нападателят нападна минувачи, уби един и рани няколко души. ИД и тогава написа случилото се на своя сметка. Френският министър на вътрешните работи Жерар Колом написа в Туитър, че мислите му са с близките на загиналия и ранените.", "date": "2018.08.23", "title": "Въоръжен с нож коли хора в предградие на Париж (ОБНОВЕНА)"}
{"url": "https://www.monitor.bg:443/bg/a/view/konfiskuvaha-nad-polovin-ton-nelegalen-alkohol-vyv-varna-142412", "text": "540 литра нелегален етилов алкохол откриха служители от митническа мобилна група в таванско помещение на частен имот на територията на град Варна. Нелегалният алкохол е задържан на 21август при проверка в рамките на засиления контрол срещу нерегламентирано съхранение и търговия с акцизни стоки в района на Черноморието. В таванското помещение на имота митническите служители открили 5 пластмасови бидона и 12 туби, съдържащи общо 540 литра жълтеникава течност с мирис на етилов алкохол.  На място е установено, че алкохолното съдържание на продукта е от 49 до 62 % vol. За алкохола не са представени документи, удостоверяващи плащане на акциз, поради което количеството е иззето. Взети са проби за лабораторен анализ. След излизане на резултатите от лабораторните експертизи ще бъде образувано административнонаказателно производство по случая, казаха от РД „Митници“-Варна.", "date": "2018.08.23", "title": "Конфискуваха над половин тон нелегален алкохол във Варна"}
{"url": "https://www.monitor.bg:443/bg/a/view/hari-i-megyn-na-gosti-pri-kluni-142410", "text": "Херцозите на Съсекс принц Хари и Меган Меркъл са изкарали в края на миналата седмица тайна „медна четиридневка“ на намиращото се северно от Милано красиво езеро Комо. Най-младото семейство от върховете на британския кралски двор гостувало на американския актьор Джордж Клуни и съпругата му Амал, които са собственици на намиращата се в райското кътче разкошна вила „Олеандра“. Младоженците, които сключиха брак през май, били настанени по изключение в шикарния личен апартамент на холивудския ас. Той, според осведомени завзеци, бил предал на гостите си ключа на жилището със заръката да го впишат в историята с раждането след девет месеца на техен наследник. Ако се вярва на популярното седмично списание „Ки“, което първо разтръби новината за „медната четиридневка“ на езерото Комо на Хари и Меган, те били пристигнали съвсем инкогнито с частен самолет на 16 август следобед на миланското летище „Малпенса“. До намиращата се на около 60 км вила „Олеандра“ пътували в брониран автомобил, ескортиран плътно от коли с британски тайни агенти и италиански цивилни полицаи. През четирите дни на престоя си във вилата, херзоците на Съсекс въобще не подали глава навън от нея, като освен в спалнята, прекарвали доста време и край баровския басейн. За да се поразкърши, от време на време Хари показвал баскетболни умения на Джордж Клуни и двама-трима негови приятели. Когато пък скучаела, Мегън се заигравала с близнаците Ела и Александър, като татко Джордж и и мама Амал дружно признали херцогинята за перфектна детегледачка. „Ки“ твърди, че компанията купонясвала само веднъж – вечерта в събота на 18 август, когато домакините спретнали изискана италианска гала-вечеря с петнайсетима поканени. Херцозите отлетели обратно за Лондон в неделя вечерта без да ги усети простосмъртен, като обещали на Джордж и Амал да им гостуват винаги, когато семейството е във вилата си. Междувременно обаче, италианските медии разпространиха информация, че Джордж Клуни смятал да продаде имението си защото му било писнало от папараци. Веднага кметът на селцето Ларио, където се намира вила „Олеандра“, написа открито писмо, в което обясни любовта на неговите съселяни към прочутия кинаджия и го помоли да не си тръгва. Като му обеща, че повече край имота му няма да препари папарак, така, както се било случило по време на визитата на херцозите на Съсекс.", "date": "2018.08.23", "title": "Хари и Мегън на гости при Клуни"}
{"url": "https://www.monitor.bg:443/bg/a/view/drogiran-shofior-kara-kola-s-falshiva-knijka-142411", "text": "Дрогиран шофьор беше спипан да кара автомобил с фалшива книжка. На 22 август час преди полунощ в Горна Оряховица служители на пътна полиция спират за проверка лек автомобил „Сааб”, управляван от 22-годишният И.К. При проверката мъжът представя на полиците свидетелство за правоуправление, издадено в Полша. Оказва се обаче, че то е фалшиво. А последвалия тест пък показал, че мъжът е седназл зад волана след употребата на кокаин. Той е съпроводен до болницата, където е дал и кръвна проба за допълнителен химически анализ. Срещу И.К. е образувано бързо производство и той ще бъде изправен пред съда за шофиране без свидетелство за правоуправление и за употребата на наркотични вещества.", "date": "2018.08.23", "title": "Дрогиран шофьор кара  кола с фалшива книжка"}
{"url": "https://www.monitor.bg:443/bg/a/view/raztjagat-80-metrova-cherga-ot-zelnici-v-seloto-na-majstora-142418", "text": "Разтягат 80-метрова черга от зелници на станалия традиционен международен фестивал „Балканска черга“ в кюстендилското село Шишковци. Очакванията и през тази година са на проявата да присъстват стотици гости от страната и чужбина. „Вече имаме заявки от Сърбия, Македония, Германия и откъде ли още не. Хората все повече се впечатляват от единствения по рода си подобен празник“, обяснява един от организаторите, Борислав Крумов. Над 300 ще бъдат зелниците, които ще се подредят на една обща черга. „Цялото това нещо е достойно и за рекорд на Гинес. Ще има традиционни зелници от Кюстендилския край и не само. Гостите от Сърбия и Македония също ще се включат“, уточнява още Крумов. Балканска черга се провежда за 8-ма поредна година в селото на Майстора и с всяка изминала се радва на още по-голям интерес. Този път проявата е насрочена за 22-ри и 23-ти септември, когато на една обща черга в Шишковци ще могат да седнат българи, сърби и македонци. „През тези два дни ще има още много изненади. Предвидили се да проведем конкурс за най-добра домашна ракия, турнир по борба, дърпане на въже и демонстрация на занаяти, характерни за региона“, обясниха още организаторите.  ", "date": "2018.08.23", "title": "Разтягат 80-метрова черга от зелници в селото на Майстора"}
{"url": "https://www.monitor.bg:443/bg/a/view/djordj-kluni-e-naj-visokoplatenijat-aktior-142416", "text": "Холивудският ас Джордж Клуни оглави класацията на списание „Форбс“ за най-високоплатени актьори. През последната година 57-годишната звезда е генерирал печалба от 239 милиона долара. Приходът идва както от хонорарите за участие в кинопродукции, така и от продажбата за 1 милиард долара на основаната от него компания за производство на текила „Касамигос текила“. Второто място в подредбата е за бившия кечист, преквалифицирал се в актьор - Дуейн Джонсън-Скалата, който е спечелил 124 милиона долара през последните 12 месеца. Бронзовият медал в класацията отива при Робърт Дауни Джуинър с 81 милиона долара, като по-голяма част от приходите му са били осигурени от снимките в „Отмъстителите“. Следващи в подредбата на „Форбс“ най-високоплатени актьори са Крис Хемсуърт с 64,5 милиона, Джеки Чан с 45,5 милиона, Уил Смит с 42 милиона, индийската звезда Акшай Кумар с 40,5 милиона, комикът Адам Сандлър с 39,5 милиона, индиецът Салман Хан с 38,5 милиона и Крис Еванс с 34 милиона долара.", "date": "2018.08.23", "title": "Джордж Клуни е най-високоплатеният актьор"}
{"url": "https://www.monitor.bg:443/bg/a/view/dron-zadvijvan-edinstveno-ot-slynceto-142415", "text": "Съществуват проекти за задвижвани от слънцето квадрокоптери, чиято батерия се зарежда от наземни фотоволтаични панели. Но студентите по инженерство са изградили дрон, който се задвижва директно от слънчеви панели, което вероятно, му позволява да лети, докато слънцето грее. Разработен от екип студенти от Националния университет в Сингапур (NUS), дронът е изграден главно от въглеродни влакна, като теглото му е едва 2.6 кг. и не разполага с батерия или друга система за съхранение на енергия, но вместо това е оборудвана с 148 силициеви соларни клетки, които имат обща площ от приблизително 4 кв. м. Ръководени от доц. Аарън Даннър, от началото на 2012 г. по проекта работят последователно осем групи студенти. Въпреки че дронове, комбиниращи енергия от слънцето и от батерии, вече са изпробвани, това е първия дрон, който използва единствено директната слънчева енергия за задвижване. Този модел за доказателство на концепцията може да доведе до създаването задвижвани от слънцето дронове, които биха могли да служат като летящи слънчеви панели, осигуряващи захранване за бедстващи райони или да бъдат използвани за наблюдение и фотография.     „Нашият летателен апарат е изключително лек за размера си и може да лети, докато има слънчева светлина, дори и само за няколко часа”, казва Даннър. „За разлика от стандартните четири роторни дронове, нашият не разчита на вградени батерии и за това няма ограничения за времето на полет. Способността му да каца на всяка равна повърхност и да излита от земята, по контролиран начин го прави подходящ и за практически приложения.”", "date": "2018.08.23", "title": "Дрон задвижван единствено от слънцето"}
{"url": "https://www.monitor.bg:443/bg/a/view/jertvata-na-azija-ardjento-progovori-142420", "text": "Американският актьор и певец Джими Бенет, който обвини италианската актриса Азия Ардженто в сексуално посегателство, наруши публичното си мълчание по темата. Той разказа, че е чакал толкова години да разкрие истината, защото се е срамувал. \"Не казах нищо през последните няколко години или последните часове, защото ме беше срам и защото се изплаших, че ще попадна в центъра на обществен дебат. Бях непълнолетен по онова време. Вярвах, че такава ситуация за един мъж в нашето общество ще бъде стигматизирана. Не мислех, че хората ще разберат какво се е случило, поставяйки се от гледната точка на един юноша\", написа Бенет в социалните мрежи. Призраците от миналото го навестили след като самата Ардженто, която се възползвала от него докато е непълнолетен, се обяви срещу скандалния продуцент Хави Уайнстийн. \"Но травмата изплува отново на повърхността, след като италианската актриса се представи самата тя като жертва на Харви Уайнстийн\", допълва той, като не споменава никъде името на Ардженто. Преди ден Азия, която се прочу като една от най-напористите активисти от редиците на #MeToo, отрече обвиненията, отправени от 22-годишния Джими. Това се случи, след като в медийното пространство изплува новината, че му е платила 380 хиляди долара за потулването на поредния скандал. По думите на актрисата, приятелят й – топ кулинарят, който сложи край на живота си преди няколко месеца - Антъни Бурдейн, е настоял тя да подкупи Бенет. „Той искаше казусът да бъде решен далеч от публичното пространство. Същото искаше и Джими, с когото дълго време ни свързваше единствено приятелство. Поне докато той не отправи обвиненията и не поиска парите“, казва в официалното си изявление Ардженто. Припомняме, че познанството между Ардженто и Бенет датира още от 2004 г., когато двамата се снимат във филма The Heart Is Deceitful Above All Things. Инцидентът обаче се случил през 2013 г., когато двамата се срещнали в хотел в Калифорния и преспали заедно. Тогава Бенет е на 17 години - с една година по-малък от законовата възраст за сексуално съгласие в САЩ.", "date": "2018.08.23", "title": "Жертвата на Азия Ардженто проговори"}
{"url": "https://www.monitor.bg:443/bg/a/view/veber-ot-rezovo-bylgarija-trjabva-vednaga-da-vleze-v-shengen-142414", "text": "България изпълнява всички критерии и незабавно трябва да влезе в Шенген, защото се справя по-добре в опазването на границите, дори от други страни от ЕС. Това коментира председателят на групата на ЕНП в Европарламента Манфред Вебер, който заедно с премиера Бойко Борисов  инспектира границата ни с Турция при устието на река Резовска. Борисов защити същата теза.  Освен Борисов на място са и вицепремиерът Валери Симеонов, вътрешният министър Валентин Радев, които придружавали Вебер при обиколката му. \"Вършите добра работа за целия ЕС\", каза Вебер и благодари на служителите от гранична полиция и армията за опазването на външната граница. Той припомни голямата миграционна криза през 2015-16-17 година и страховете на европейците, че миграционният поток не се контролира. Сега обаче България доказа, че може да осъществява граничния контрол и да спре миграцията, каза Вебер и уточни, че това ще е основното послание, което ще прати към страните от ЕС, които все още са скептични като Германия, Франция и Холандия. „България върши много добра работа в защита на границата и в защита на целия ЕС“, каза Вебер. Той похвали и премиера Борисов за лиерските му качества и доброто му сътрудничество с турския премиер Реджеп Ердоган. „Можем да кажем на целия ЕС, че България е модел за опазване на границата за останалите страни“, каза Вебер и даде пример с проблемите в съседна Гърция. По думите му основната цел на оградата по границата е да насочва потока към ГКПП-та. Вебер подчерта, че България незабавно трябва да бъде приета в Шенген и препоръчва на всеки, който е противник на това, да дойде в България да види какво е направила страната.  Той дори обясни, че следващата му почивка ще е в Бургас и региона. На свой ред премиерът Бойко Борисов припомни, че преди време Вебер е бил един от критиците на България. Той обясни, че България без много шум е изградила оградата си, купила кораби, повишила квалификацията на своите моряци, направила необходимото за закупуване на техника, включително фургони, униформи, дрехи. По думите му всяка вечер гранична полиция и армия задържат мигранти.  Според Борисов България е пример за поддържане на добросъседски отношения и припомни колко трудно е организирал срещата между ЕС и Турция тази година. \"Но когато и споразумението с Турция работи, ефектът и резултатът са видими\", каза Борисов и допълни: \"Действително в момента България е модел, който ако Гърция, Испания и Италия приложат, ще могат да пазят границата си\".  Премиерът също заяви, че страната ни незабавно трябва да бъде приета в Шенген по въздух и вода. „Ако България и по суша е в Шенген, и утре дойде правителство, което не се справя с мигрантската вълна, то тогава мигрантите директно ще отидат в Германия, Холандия. Затова по суша представлява риск, но по въздух и вода не е риск. Трябва незабавно да ни вкарате в Шенген, както заслужаваме, по въздух и вода, и когато всички държави подпишат споразумения за изнесени центрове за бежанци извън границата, тогава да влезем и по суша. Това е абсолютно реалистично“, добави още премиерът Борисов.", "date": "2018.08.23", "title": "Вебер от Резово: България трябва веднага да влезе в Шенген"}
{"url": "https://www.monitor.bg:443/bg/a/view/zadyrjaha-kradeca-obral-bolnicata-v-kubrat-142409", "text": "Криминалисти от Районното управление на МВР в Кубрат откриха и задържаха извършителя на кражба от стерилизационната на Многопрофилната болница за активно лечение в града. Това съобщиха от ОД на МВР в Разград. Сигналът за случилото се бил подаден на 21 август от служител в здравното заведение. Той обяснил, че извършителя проникнал през прозорец в помещението, което се намира в задния двор на болницата и се ползва за склад. От там той задигнал 50 барабана за стерилизиране на инструменти, 5 капака за автоклави, 3 спирателни крана, 5 броя манометри и 5 стъклени тръбички за автоклав.  За извършеното престъпление е уведомен районният прокурор в Кубрат. В хода на образуваното досъдебно производство вещите са открити в пункт за вторични суровини, където били предадени на 15 август. Като уличен в извършване на криминалното деяние е задържан 36-годишният И.В. от Кубрат с постоянен адрес в град София. Мъжът е криминално проявен и осъждан.", "date": "2018.08.23", "title": "Задържаха крадеца, обрал болницата в Кубрат"}
{"url": "https://www.monitor.bg:443/bg/a/view/zapochna-operacija-na-pyrvoto-ot-trite-energijni-syrca-na-sofijska-voda-142417", "text": "През последните години „Софийска вода“ като част от международната група „Веолия“ положи изключителни грижи и инвестира в иновационни проекти, които превръщат методично Софийската пречиствателната станция за отпадъчни води (СПСОВ) край Кубратово, във водещ обект-пример за кръгова икономика сред 3000 подобни обекта на групата, разположени из целия свят. Монтираните през 2009 г. три генератора, всеки с електрическа мощност 1063 кВт, работят с биогаз, добиван при пречистването на отпадъчните води на територията на Столична община. Тази „зелена електроенергия“ отдавна направи пречиствателната станция енергийно независима, въпреки голямото количество енергия, необходимо за непрекъснатия технологичен процес. В момента в Кубратово се произвежда около 24% повече енергията, необходима за работата й, а излишната се продава на свободния пазар. Трите действащи генератора на СПСОВ Кубратово отработиха своите технологично определени им 60 000 работни часа, произвеждайки над 160 000 мВтч електроенергия и спестявайки над 60 000 тона парникови емисии годишно. Сега „Софийска вода“ осъществява поетапен ремонт на съоръженията. Всъщност 20-клапановите двигатели с вътрешно горене преминават основен ремонт в Австрия, където ще им бъдат подменени основните им части. Генераторите след демонтажа ще бъде проверена във Варна, а основният ремонт на двигателите се извършва, сертифицира и гарантира от австрийския производител (на снимката се вижда момент от демонтажа на първия от трите двигателя) . Веолия е водеща компания в сферата на екологичните услуги в три направления - води, енергия и преработка на отпадъци.", "date": "2018.08.23", "title": "Започна операция на първото от трите енергийни сърца на „Софийска вода“"}
{"url": "https://www.monitor.bg:443/bg/a/view/zapochva-poklonenieto-pred-jertvite-na-totalitarnite-rejimi-142404", "text": "Поклонение пред жертвите на тоталитарните режими започва от 11.00 ч. пред Мемориала на жертвите на комунизма в парка на НДК, а след това  посещение и поклонение в храма “Св. Неделя” в София. Това съобщи католическият свещеник отец Паоло Кортези, който служи в Белене. Той е  инициатор на поредица поклонения, които ще се проведат за първи път тази година и ще продължат от днес до 9 септември. На 23 август Европа отдава почит на жертвите на тоталитарните режими.  Предвижда се и поклонение в местността Черна скала недалечеот Боровец  място за масови убийства след 9 септември 1944 г. На 24 август поклоническият път ще премине през Гонда вода - място на концлагер от 1941 до 1943 г. На 25 август ще бъде в град Лом, откъдетое бил организиран единия от пунктовете за разределяне на българските евреи към  лагерите на смъртта, а на 28 август ще премине през село Покрован край Ивайловград – място на клането от турците през 1913 г. На 4 септември ще може да се посети концлагерът с ироничното наименование \"Слънчев бряг\" край Ловеч (съществувал от 1959 до 1962 г.), а на 6 септември - село Ястребино, където през 1943 г. са разстреляни невинни деца. На 9 септември  програмата ще завърши с посещение в Белене - родното място на мъченика епископ Евгений Босилков и на концлагера от 1949 до 1989 г. Паметта на жертвите на тоталитарните режими ще бъде почетена с изпълнение на „Реквием“ от Моцарт. Концертът ще започне от 16 ч. в светилище „Блажени Евгений Босилков“.  „Нека близките на жертвите да знаят, че тези хора не са забравени. Европа не е само политика и икономика, тя има и ценности, между които са общата история и паметта към миналото. Именно от нея можем да пораснем като европейски народ“, каза отец Паоло Колтези.  ", "date": "2018.08.23", "title": "Започва поклонението пред жертвите на тоталитарните режими"}
{"url": "https://www.monitor.bg:443/bg/a/view/neuspeshen-opit-za-kacane-svalil-samoleta-kraj-shumen-142403", "text": "Неуспешен опит за кацане е причината за самолетната катастрофа край Шумен, научи \"Монитор\".  Както съобщихме още вчера, четириместен \"Пайпър PA-44-180\" с двама души на борда се разби в овощна градина северно от Шумен след неуспешен опит да се приземи на бившето спортно летище в близост. Пилотът и спътникът му са били откарани в болницата в Шумен за преглед и лечение, съобщи говорителят на ОДМВР в града. В оперативната дежурна част на полицията и в оперативния център на пожарната постъпили сигнали за авационно произшествие в 19:20 часа в сряда. Според получената информация в овощна градина край \"Пети километър\" близо до местността \"Под манастира\" е паднал самолет. На място били изпратени екипи на полицията, пожарната и \"Спешна помощ\".  \"Имаме паднал самолет. При пристигането установихме, че има двама души, като и двамата са откарани в МБАЛ – Шумен. При самата катастрофа самолетът се удря в едно дърво и единият от резервоарите е компрометиран, от него изтича гориво. Предприели сме всички мерки този разлив да не предизвика пожар и в последствие експлозия.\" - коментира пред репортери на местопроизшествието инсп. Владимир  Колев от пожарната в Шумен. По неофициална информация в самолета са се намирали баща и син, на 62 и 26 години, от полицията не казаха кой е пилотирал самолета, но пак според близки до авиационните любители в Шумен и двамата били с бревети за управление на самолет.  Пак неофициални източници коментират и като причина за инцидента неуспешен опит за кацане на летището, което е от другата страна на шосето от Шумен към Пети километър. Като не успял да кацне пилотът пробвал отново да вдигне машината, но на 500-600 метра западно самолетът рухнал на земята. \"Пайпър  PA-44-180\" е лек двумоторен турбовитлов самолет с широко приложение - от обучителна машина до служба в армията. Произвеждан е през 1979-1982, 1989-1990 и отново след 1995. Падналата в Шумен машина е със сериен номер 44-8195008 и е модел от 1980 година. Летяла е първо с американска регистрация, спотъри са засичали самолета в бяло-червена окраска в Австралия, а през 2003 година е продаден на германец от Берлин, който го пребоядисва в сегашните му цветове. От 12 юни 2017 година е с регистрация LZ, а през последните месеци можеше често да се види в небето над Шумен.", "date": "2018.08.23", "title": "Неуспешен опит за кацане свалил самолета край Шумен"}
{"url": "https://www.monitor.bg:443/bg/a/view/gysenici-napadnaha-dyrvetata-v-pazardjik-142408", "text": "Над 1050 дървета в Пазарджик, които са били нападнати от гъсеници на бялата американска пеперуда, са били обработени, информираха от местната община. Пръскането се извършва по договор за растително-защитна обработка и се използва биоциден препарат. Неприятелят е многояден вид  и напада над 200 вида растения. За първи път тази година обработките на първо поколение гъсеници започна на 31 май. Сега се обработват дървесни видове от второ поколение и обработките ще продължат до справяне с проблема.Обективни фактори за разпространението на вредителя тази година са атмосферните условия с много валежи и високи температури, които създадоха благоприятна среда за развитие на вредителите. Такова разпространение не се е случвало от 2005 година.Друга сериозна причина са изоставените дворове  на  частни къщи и дворове на фирми, където е невъзможен достъпът. От общината в Пазарджик се извиняват на жителите за причиненото неудобство и  ги приканват за разбиране сериозността на проблема. Заявки за обработки се приемат директно на телефоните на фирмата 034 44 8721, 0879 470 550 или чрез подаване на писмено заявление в Центъра за информация и услуги на гражданите в община Пазарджик и на телефон 034 402 242, 034 / 96 96 96.", "date": "2018.08.23", "title": "Гъсеници нападнаха дърветата в Пазарджик"}
{"url": "https://www.monitor.bg:443/bg/a/view/iska-mi-se-trite-tochki-da-ostanat-vyv-v-tyrnovo-142405", "text": "„Иска ми се трите точки да останат във Велико Търново, но няма да е никак лесно.” Това сподели преди мача „Етър” – „Левски” мениджърът на „виолетовите” и бивш футболен национал Красимир Балъков. Той призна, че неговият отбор излиза не дотам окомплектован за срещата си с временния лидер, но изрази надеждата, че играчите му ще се мобилизират и ще дадат всичко от себе си за да се представят достойно на терена. „Ще се постараем да направим един спектакъл. За жалост няма да чожем да излезем с най-доброто. Познаваме „Левски” добре и знаем, че с новия си треньор играят доста освободено. За нас този мач ще бъде едно изпитание и вярвам, че ние сме способни на всичко. Искам отборът ми да се бори и да покаже характер. Искам момчетата ми да дадат всичко от себе си и да зарадват привържениците на футбола. Нека да спечели футболът. Трябва да се научим да се радваме, а не да изпитваме омраза”, каза Бала. Административният директор на „Етър”, Страцимир Тинчев пък, съобщи че билетите за мача са в продажба още от понеделник и това ще продължи чак до деня на мача. В събота касите на ст. Ивайло ще бъдат отворени още в 10,00 ч. сутринта. А входовете в 16,15 ч. Децата и юношите до 16 години ще влизат с декларация, която ще получат на място, а един родители ще може да влезе с до три непълнолетни лица на стадиона. Пред входовете на стадиона и на билета за мача ще бъде указано какво може и какво не може да се вкарва на спортното съоръжение. За феновете на гостите е предвиден южният сектор, където има около 2500 места. Преди това „сините” ще проведат и шествие по главната улица на старата столица.  Отвън за реда ще следи полиция и жандармерия, а на стадиона, гардове на частна охранителна фирма. Ще има и видеонаблюдение на публиката. „Ивайло” е стадион в Топ 3 на България и искам да призова феновете, както на „Етър”, така и на „Левски” да спазват реда и дициплината по време на мача”, каза административният директор Страцимир Тинчев.    ", "date": "2018.08.23", "title": "Балъков: Иска ми се трите точки да останат в  Търново"}
{"url": "https://www.monitor.bg:443/bg/a/view/4-g-zatvor-za-korupcija-za-bivsh-viceprezident-na-fifa-142401", "text": "Бившият президент на Бразилската футболна конфедерация - Жозе Мария Марин, бе осъден на четири години затвор за корупция, съобщи \"Франс прес\". Съд в Ню Йорк призна за виновен 86-годишния бивш футболен деятел по обвинения за приемане на подкупи и пране на пари. Освен ефективна присъда на Марин е наложена и глоба от 1,2 милиона долара. Той трябва да възстанови и сумата от 3,3 милиона долара, които е взел неправомерно. Бразилецът бе арестуван през 2015 година в рамките на мащабно разследване на ФБР за корупция във ФИФА. Марин бе начело на Бразилската конфедерация от март 2012 до април 2015 година. Заемал е и поста вицепрезидент на ФИФА.", "date": "2018.08.23", "title": "4 г. затвор за корупция за бивш вицепрезидент на ФИФА"}
{"url": "https://www.monitor.bg:443/bg/a/view/ogromen-zalog-pred-ludogorec-v-gruzija-dnes-142402", "text": "„Лудогорец“ гостува на „Торпедо“ (Кутаиси) в първи мач от плейофната фаза на Лига Европа. Срещата на стадион „Михаил Месхи“ в Тбилиси започва в 19:00 часа. Залогът е изключително голям. При елиминиране на грузинския шампион, „орлите“ не само ще влязат в групите на турнира, но ще спечелят и 2,92 милиона евро. Отпадналият тим ще вземе само 300 000 евро. Попадането в груповата фаза ще направи българския първенец участник при разпределянето на 84 милиона евро сред 48 отбори. Сумата ще зависи от клубния коефициент и от това доколко клубовете са разпознаваеми сред запалянковците на Стария континент. Победата в групите носи 570 хиляди евро, а равенството 190 хиляди. Първият в класирането на всяка група взима бонус от 1 милион евро, а вторият - 500 хиляди евро. Класирането за 1/16-финалите напролет вкарва и допълнително 500 хиляди евро, припомни Блиц. Но докато се започне със смятането на такива суми, в лагера на „Лудогорец“ има още време, както и едно препятствие в лицето на „Торпедо“. Бонус за разградчани е фактът, че съперникът не може да играе на собствения си стадион в Кутаиси и днес ще се надява феновете в столицата Тбилиси да ударят едно рамо. При успех на мисия \"Торпедо\" „Лудогорец“ за пети път ще играе в груповата фаза на евротурнир. Разградчани си извоюваха право на участие в същинската фаза на Шампионската лига през сезон 2014/15 и 2016/17, а в Лига Европа бяха през 2013/14 и 2017/18. Стадионът в Тбилиси вече донесе късмет на един български тим. През 2006-а там „Левски“ победи с 2:0 „Сиони Болниси“, а след това стана първият роден отбор, класирал се за груповата фаза на Шампионската лига. Целта пред „Лудогорец“ тази вечер е да направи така, че да си осигури спокоен реванш. Ответната битка е на 30 август, четвъртък, от 20:00 часа на \"Лудогорец Арена\" в Разград.", "date": "2018.08.23", "title": "Огромен залог пред „Лудогорец“ в Грузия днес"}
{"url": "https://www.monitor.bg:443/bg/a/view/opernata-diva-veselina-kacarova-s-pyrvi-majstorski-klas-v-bylgarija-142382", "text": "Световно признатата оперна певица Веселина Кацарова, която е и артистичен директор на Държавна опера – Стара Загора, ще води за първи път майсторски клас по оперно пеене у нас – в родния си град. Курсът ще се проведе от 27 август до 7 септември в залата на Регионалната библиотека „Захарий Княжески“. Майсторският клас ще завърши с гала концерт на участниците с оркестъра на Държавна опера – Стара Загора, под диригентството на Владимир Бошнаков. В рамките на 10 дни изтъкнатото мецосопрано ще работи с младите специализанти върху вокална техника, стил и интерпретация на ролята. Кандидатите сами определят своя репертоар, с който да участват в курса. Музикалният съпровод е поверен на именитата пианистка и корепетитор Боряна Ламбрева. Заявления за участие са подали млади оперни певци от България, Франция, Турция, Румъния, Китай. Прослушванията на предварително одобрените кандидати ще се състои на 27 август от 15.00 часа в Старозагорската опера. Всички активни участници ще получат диплом за завършен майсторски клас. Държавната опера в Града на липите осигурява ангажимент на отличил се участник, определен от маестра Кацарова, в спектакъл от репертоара на театъра.  ", "date": "2018.08.23", "title": "Оперната дива Веселина Кацарова с първи майсторски клас в България"}
{"url": "https://www.monitor.bg:443/bg/a/view/moody-s-tyrgovskite-sporove-mejdu-sa-sht-i-kitaj-zabavjat-svetovnata-ikonomika-prez-2019-g-142400", "text": "Търговските спорове между Китай и САЩ ще доведат до забавяне на ръста на световната икономика през 2019 г., смятат от Moody's Investors Service, съобщава „Прайм”. В четвъртък САЩ и Китай си наложиха взаимно нови мита за по 16 млрд. долара. В тази връзка рейтинговата агенция прогнозира, че догодина търговската война между двете най-големи икономики на планетата ще намали с 0,3-0,5 процентни пункта ръста на Китай. За САЩ този спад е около 0,25 п.п. Експертите на агенцията обаче смятат, че Пекин ще успее с административни мерки и поддръжка на ликвидността да преодолее негативите от по-ниския спад. Прогнозите за икономите на страните от G20 за за 2018 г. ръст от 3,3%, а за догодина - 3,1%. По-ниският ръст на икономика ще намали и търсенето на петрол, добавят от Moody's.", "date": "2018.08.23", "title": "Moody's: Търговските спорове между САЩ и Китай забавят световната икономика през 2019 г."}
{"url": "https://www.monitor.bg:443/bg/a/view/obshtinarjat-pejko-jankov-s-novi-obvinenija-142407", "text": "Общинският съветник от Несебър Пейко Янков е с нови обвинения от вчера. Адвокатът му Росен Кожухаров обясни пред журналисти, че в сряда е бил извикан в ГДБОП, където е разбрал, че клиентът ще бъде обвинен за още едно изнудване - над друг съдружник в „Хермес груп“, предаде БТА. Янков има още две обвинения за участие в престъпната група на Димитър Желязков - Очите и за умишлен палеж. Общинският съветник беше обявен за издирване след акцията от 1 август срещу групата на Димитър Желязков - Митьо Очите, занимавала се с рекет, палежи и наркоразпространение. Той сам се предаде в полицията на 13 август. Днес апелативният спецсъд решава дали да го остави в ареста.", "date": "2018.08.23", "title": "Общинарят Пейко Янков с нови обвинения"}
{"url": "https://www.monitor.bg:443/bg/a/view/api-karajte-vnimatelno-ima-remonti-142406", "text": "Шофьорите да се движат с повишено внимание, поради ремонтни дейности на пътни участъци днес, апелират от Агенция „Пътна инфраструктура“ (АПИ). Движението по АМ \"Хемус\" в тунел \"Правешки ханове\" в посока Варна ще се осъществява в една лента, поради ремонтни дейности на пожароизвестителната инсталация в изпреварващата лента. Трафикът е насочен в активната и са поставени необходимите пътни знаци, а срокът за завършването им е до 12:00 часа. Движението по АМ \"Хемус\" в тунел \"Правешки ханове\" в посока София ще бъде в една лента, поради ремонтни дейности на пожароизвестителната инсталация в активната лента. Движението ще се извършва в изпреварващата лента и шофьорите трябва да спазват пътните знаци. Срокът за изпълнение е от 12:30 до 15:30 часа. Движението по АМ \"Тракия\" от км 13 до км 17 в посока Бургас ще се осъществява в една лента, поради ремонтни дейности на ограничителните системи в изпреварващата лента. Преминаването на МПС ще бъде в активната лента. Срок до 17:00 часа. Движението по АМ \"Тракия\" от км 2 до км 4 в посока Бургас ще бъде в една лента, поради ремонтни дейности на ограничителните системи в изпреварващата лента. Трафикът е насочен в активната лента. Срок до 17:00 часа. Временно движението по АМ \"Тракия\" от км 196 до км 200 в посока Бургас ще се осъществява в активна лента. Поради ремонт на мантинели в средна разделителна ивица ще е затворена изпреварващата лента. Движението ще се регулира от сигналисти. Срок до 17:30 часа. Движението по път I-8 Костенец - с. Габровица се осъществява в една лента от км 148 до км 151, поради частични ремонтни дейности на асфалтовата настилка. Срок до 17:00 часа. Движението по път I-9 Каварна - Кранево от км 43 до км 83 да бъде с повишено внимание, поради косене на храсти и банкети. Срок до 17:30 часа.", "date": "2018.08.23", "title": "АПИ: Карайте внимателно, има ремонти"}
{"url": "https://www.monitor.bg:443/bg/a/view/27-godini-po-kysno-pojaryt-v-starozagorskata-opera-tyne-v-misterija-142394", "text": "„Пожар в операта. Пратете веднага коли!“. Лаконичният сигнал е приет точно в 00,04 часа на 5 октомври 1991 година от дежурния в пожарната служба на Стара Загора, според експертите огънят е тръгнал поне 30 минути преди обаждането-на 4 октомври /петък/. „Пожар в операта. Пратете веднага коли!“. Лаконичният сигнал е приет точно в 00,04 часа на 5 октомври 1991 година от дежурния в пожарната служба на Стара Загора, според експертите огънят е тръгнал поне 30 минути преди обаждането-на 4 октомври /петък/. Към местопроизшествието се отправят два специализирани автомобила:“Татра“ с 8 куб м вода в цистерната и „Мерцедес“ с 1 200 л,   връща лентата на спомените си към кошмарната нощ Петко Белчев, по него време старши лейтенант и дежурен на смяна. Минути преди това екипът му се завърнал от гасене на пожар в местност край село Борилово, където горяла вилата на тамошния кмет. На път към местопроизшествието дошъл сигнал за пожар в село Бъдеще, където пламнала селскостопанска постройка и имало опасност огънят да обхване и съседна къща. Духал вятър със скорост от над 40 м /секунда. „Бяхме в изключително намален състав. Поради неплащане на заплати, които трябваше дa осигуряват големите предприятия от общината в продължение на 2 месеца в неплатен отпуск бяха пуснати 17 колеги от съществуващото тогава звено ЕПС.От моята смяна липсваха петима  и на практика в първите 10-15 минути от гасенето срещу пламъците застанахме 4 души плюс колегата Слави Господинов, който ни чакаше при служебния вход на сградата.  Все още имаше осветление и успяхме да стигнем до металните врати към сцената. При отварянето им  в краката ни рухна металната конструкция с двигателите, които се използват за вдигане и спускане на завесата. Вероятно заради късо съединение осветлението изгасна. Всичко беше в дим, виждаха се пламъци, ползвахме ръчните си фенерчета, за да добием минимална ориентация. Успяхме с колегата Васил Аргиров да пуснем две линии като целта ни беше да не дадем на  огъня да прескочи към зрителната зала.Едно от момчетата ми се втурна да помага за евакуиране  на хората от работещия тогава във фоайето на втория етаж нощен бар. В последствие разбрах ,че там е имало над 200 души – мъже и  жени,четири балерини от Русия…. Малко преди пристигането ни са си тръгнали временният кмет Стоян Стоянов, който бил с посланика на Финландия на опера. По-късно научих, че в сградата е имало среща на Александър Лилов, тогава лидер на БСП с писатели, певци, музиканти и художници. Тя обаче приключила преди сигнала за пожар…“, намества парченцата от пъзела Белчев, за когото това е било първия пожар от подобни страховити мащаби. Според предварителния план за действие при гасенето на сградата е трябвало да участват поне 40 огнеборци с 10 специализирани машини. Трябвало… Оказало се, че заради действащия в онези времена „воден режим“ намиращите се в близките улици пожарни хидранти са сухи. В специално направения резервоар, от който трябвало да бъде захранвана водната завеса над сцената имало едва 3 кубика, които били изсмукани за секунди. Самата водна завеса не можела да се задейства защото пускането й ставало от място, където вече бушували пламъци. Заради лошо изпълнено строителство /това ще го констатират в последствие експертите/ огънят за минути достигнал окачения таван над  зрителната зала и започнал да „диша“ буквално в лицата на все още неразбиращите какво точно става посетители на бара. С трясък навътре във фоайето се сгромолясали огромните стъкла от южната и западна фасади.Междувременно пристигнали на помощ още две коли от ведомствените служби на тогавашното АТЗ и ЗЗУ, започнали да карат вода с цистерни от канала, преминаващ по улица „Братя Жекови“. След час и половина дошли пожарникари от Казанлък и Чирпан, призори пристигнали няколко екипа от Пловдив.Гасенето продължило до към 6,30 часа, тогава парче от окачения таван рухнало върху Белчев и само двете бутилки със сгъстен въздух на  гърба му  го спасили. Откарали го до болницата, направили рентгенова снимка и въпреки болката се върнал обратно. Гледката била ужасяваща: сцената и залата били опустошени, по мрамора във фоайетата хрущели парчета от чешките кристални стъкла и останки от полилеите, доставени  през 1970 година преди официалното откриване на специално проектираната за оперни спектакли сграда. В експертизата, направена във връзка с бъдещия процес срещу дежурния в нощта на пожара огнеборец Слави Христов и подписана от трима най-добри специалисти по онова време, е записано: „Може да се направи заключение, че първоначалното огнище на пожара е в помещението, западно от оркестрината, а най-вероятната причина за възникване на пожара е хвърлена незагасена цигара,  попаднала върху горимите материали не по-късно от 23,00 ч.на 4 октомври.“. Единият от авторите й, доц.д-р Стефан Димитров ще допълни в последствие:“ По време на провеждане на огледа (5-6.10.1991 г.) в РПУ – Стара Загора се предаде доброволно млад мъж, на около 25 години, който твърдял, че е подпалил операта. В следващите дни, същият, вече като арестант, отвеждан на обяд, успя да избяга. Полицейските и следствени органи така и не го намериха до началото на съдебното дело, което се провеждаше от военен съд (защото, едва ли не, за основен виновник беше визиран служителя от обектната служба за ПБС). Младшият инспектор – пожарникар, който е бил на дежурство, беше веднага уволнен дисциплинарно, каквато беше практиката на всяко ръководство – имаш ли пожар в обекта или района си – виновен си. Впоследствие бе осъден условно (за неизпълнение на служебните задължения), а виновникът за подпалването на операта,  който след години “бил заловен, но съдебният състав отказал да се занимава с него поради давност и приключване на делото” (по думите на следовател занимаващ се със следствието), остана неизвестен, ненаказан.“. Първоначално започнатото следствено дело за пожара в Стара Загора е поето от тогавашното Главно следствено управление, припомня си тогавашният шеф на специализирания отдел  за разследване на особено тежки престъпления по всички видове транспортни, трудови злополуки, умишлени и непредпазливи взривове и пожари Христо Мишев. Било възложено на съфамилника му, Петър Мишев. Разследването продължило три месеца, но било извършено „отгоре – отгоре“. „Още като го предаде му казах, че нещата са оплескани и че няма да издържи в съда…“, коментира ексследователят с уговорката , че колегата му е вече покойник. Веднага след потушаването на пламъците началникът на дежурната смяна Петко Белчев и останалите му колеги наместо да чуят думи на благодарност са закарани в  класното помещение на РС ПАБ – Стара Загора и накарани да пишат обяснения. „Седем пъти писах обяснения, седем пъти ме връщаха обратно, следователят дори ми се смееше, че съм научил всичко наизуст…“, отбелязва Белчев, който е бил и сред свидетелите по делото, от което станало ясно, че  пожарът е извършен от …неизвестно лице. Дни след първия оглед започнало разчистването на сградата, извършила го лицензирана фирма, избрана от Министерството на културата. Тогава  заедно с остатъците от мебелите били изнесени шест уникални гоблена, тъкани в казанлъшкия комбинат „Димитър Благоев“ от чиста вълна по проекти на проф. Марин Върбанов и  съпругата му ,китайката Сун. За тези  произведения на изкуството държавата платила през 1969-1970 година 49 000 лв хонорар. Пак тогава „крачета хванали“  изработените по проекти на  скулптурите Валентин Старчев, Крум Дамянов и Галентин Малакчиев фасадна украса и декоративни парадни врати на обща стойност 34 000 лв.За да бъдело оправдано ползването на външна за Стара Загора фирма казали, че в помещенията има опасност от радиация заради датчиците от пожароизвестителната инсталация в които имало плутоний.Отнесени към София били 74 датчика, А когато започнали ремонтно-възстановителните работи в  мазето намерили сандък с така и неразопаковани още 200 прибора. „Кражба на гоблени и други произведения на изкуството от изгорялата опера не са били обект на следствието, ако е имало сигнал за това е трябвало да бъде образувано друго дело, но поне аз не съм чувал за него…“, категоричен е Христо Мишев. Той е скептик и относно версията за „самопредалия се и избягал от ареста 25-годишен подпалвач“.  Възстановяването на сградата се точи до 5 октомври 2010 година, похарчени са над 12 млн лв, така и през това време никой не прави нищо за откриването на ценностите. Познавачи са на мнение, че гоблените са изкарани извън страната и са продадени на ценител. Лирата на проф. Старчев и ажурните портални врати най-вероятно са заминали за …скрап. 24 месеца след пожара, на 17 ноември 1993 година, състав на Пловдивския военен съд започва гледането на дело N 425, по което единствен обвиняем за трагедията е Слави Христов Господинов, дежурен огнеборец в сградата. Повдигнато му е било  обвинение за длъжностно престъпление.Поискана е била  присъда от 5 години затвор и 15 милиона лева глоба. Разпитани са над 80 свидетели, представени са многобройни експертизи.След три заседания Господинов е оневинен,материалите са върнати обратно в следствието и то е преобразувано срещу неизвестен извършител. Една от свидетелките, чистачка в операта в прав текст ще каже в залата, че всяка заран измитала „кофа фасове и презервативи“. Междувременно, месеци след пожара в оцелялото фоайе е настане …бинго, собственост на тогавашния президент на ФК „Берое“ Атанас Атанасов –Кеби. По ирония на съдбата 20 дни след пожара в Стара Загора пламва театър „Петручели“ в италианския град Бари.Възстановяването му завършва година преди операта в Града на липите да отвори отново вратите си за меломаните. Поради липса на достатъчно средства изчезналите гоблени са заменени с евтина бутафорна мазилка, след време е върнато към нов живот останалото незабелязано от „ценителите“ керамично пано на академик Дечко Узунов.", "date": "2018.08.23", "title": "27 години по-късно: Пожарът в старозагорската опера тъне в мистерия"}
{"url": "https://www.monitor.bg:443/bg/a/view/honda-hr-v-trygva-s-benzinov-turbodvigatel-142295", "text": "Японската компания Honda разпространи първите снимки на обновения компактен кросоувър HR-V за следващата моделна година, който ще излезе на пазара през октомври. Модернизираният модел се отличава с промени във външния дизайн, а в интериора са използвани по-висококачествени текстилни материали. Освен с познатия бензинов двигател, от пролетта на 2019 г. Honda HR-V ще се предлага и с изцяло новия бензинов турбодвигател 1.5 VTEC Turbo, който понастоящем се поставя на Civic. В предната част на Honda HR-V са добавени нови LED светлини, свързани с масивна хромирана лайстна над радиаторната решетка. В предната броня има две секции с по-дълбоки въздушни отвори, в които са вградени и кръглите фарове за мъгла. Стандартно предните фарове вече са оборудвани и с дневни LED светлини с променен дизайн. Задната част на автомобила е декорирана с хромирана лайстна, а стоповете са покрити с по-тъмни лещи с опушен ефект. При моделите от по-високите нива на оборудване джантите са 17-инчови от алуминиеви сплави, а ауспухът е с хромиран накрайник. Предните и задните светлини са изцяло LED. Клиентите ще имат възможност да избират между осем цвята, сред които е новото тъмносиньо. Обновената Honda HR-V остава най-мултифункционалният автомобил в класа си, благодарение на системата на Honda за сгъване на задните седалки Magic Seat. Новите предни седалки осигуряват още по-добра странична опора, особено в областта на раменете. За тапицерията от най-базовото ниво на оборудване са използвани висококачествени текстилни материали, а при по-високите нива е предпочетена комбинацията от текстил и кожа с двоен шев. От самото си лансиране обновената Honda HR-V ще се предлага с икономичния атмосферен бензинов двигател 1.5 i-VTEC с максимална мощност 130 к.с. и максимален въртящ момент от 155 Нм при 4600 об/мин. С този мотор ускоряването от 0 до 100 км/ч става за 10,7 секунди, когато е оборудван с 6-степенна механична трансмисия и за 11,2 секунди при версията с автоматичната трансмисия CVT. Този агрегат осигурява впечатляваща бленда от мощност и икономичност от 5,3 л/100 км. От пролетта на 2019 година Honda HR-V ще се предлага и с изцяло новия бензинов турбодвигател 1.5 VTEC Turbo, който понастоящем се поставя на Civic. С него колата генерира мощност 182 к.с. и 220 Нм в диапазона от 1700 до 5500 об/мин. В гамата остава и дизеловият мотор 1.6 i-DTEC, който е получил сериозни подобрения. Инженерите на Honda са работили много и са подобрили осезаемо шумоизолацията на автомобила. Според нивото на оборудване, обновената Honda HR-V за първи път ще бъде обзаведена със системата за активно заглушаване на шума, която намалява нискочестотния шум в интериора с помощта на вътрешни микрофони, заглушени с помощта на прецизно изчислена обратна фаза на сигнала през високоговорителите.", "date": "2018.08.23", "title": "Honda HR-V тръгва с бензинов турбодвигател"}
{"url": "https://www.monitor.bg:443/bg/a/view/vsichki-rezultati-ot-plejofa-za-shampionskata-liga-142399", "text": "Във вторник и сряда се изиграха първите срещи от плейофа за влизане в групите на Шампионската лига. Като цяло не се получиха някакви големи изненади, а в повечето мачове интригата се запазва и за реваншите след седмица. Екзекуторът на „Лудогорец“ - МОЛ Види, е един от отборите в по-неприятна ситуация. Унгарският шампион загуби с 1:2 у дома от АЕК (Атина) и ще трябва доста да се потруди в ответния мач в Гърция, ако не иска да приключи участието си в турнира. Аякс - Динамо (Киев) 3:1 (1:0 Ван де Беек 2, 1:1 Кедзиора 16, 2:1 Зиеш 35, 3:1 Тадич 43) МОЛ Види - АЕК (Атина) 1:2 (0:1 Клонаридис 34, 0:2 Бакастеас 49, 1:2 Лазович 68) Йънг Бойс - Динамо (Загреб) 1:1 (1:0 Мбабу 2, 1:1 Оршич 40) Цървена звезда - Ред Бул Залцбург 0:0 БАТЕ (Борисов) - ПСВ Айндховен 2:3 (1:0 Туминен 9, 1:1 Перейро 35-д., 1:2 Лозано 61, 2:2 Хлеб 88, 2:3 Мален 89) Бенфика - ПАОК 1:1 (1:0 Пици 45-д., 1:1 Уарда 76)", "date": "2018.08.23", "title": "Всички резултати от плейофа за Шампионската лига"}
{"url": "https://www.monitor.bg:443/bg/a/view/upravitel-na-hotel-v-slynchev-brjag-nabi-kamerierka-142391", "text": "Управител на хотел на Слънчев бряг е набил камериерка, защото тя „дръзнала“ да си потърси заплатата. Украинката Оля дошла да заработи надница у нас през лятото и след 3 месеца работа поискала заплатите си – в размер на 300 евро, разказа Нова TV. Вместо пари обаче получила побой. Първо управителят, който бил и син на собственика на хотела, я набил в кабинета си, а след това с още двама мъже откарали украинката извън курорта, били я, и я изоставили, разказа самата Оля пред камерите на телевизията. В момента побойникът бил задържан, а случаят се разследва.", "date": "2018.08.23", "title": "Управител на хотел в Слънчев бряг наби камериерка"}
{"url": "https://www.monitor.bg:443/bg/a/view/smartfonyt-beglec-blagotvoritelno-vyv-varna-142378", "text": "„Смартфонът беглец“, най-новият филм на режисьора Максим Генчев и сценариста продуцент д-р Златина Филипова, гастролира във Варна. Първата прожекция е на 25 август от 14 ч. в афиша на елитния кинофестивал „Любовта е лудост“. Втората е благотворителна – на 27 август в Университетската болница „Света Марина“ от 11 ч. Зрители на тийн екшъна ще бъдат малчуганите от детската клиника по онкология и хематология и другите клиники в здравното заведение в морската столица. Те ще се наслаждават на зрелищната драма с младите актьори Симеон Филипов, Матей Генчев и Василена Стоянова. Вълнуващата история е за съучениците от гимназията Марко и Ангелина, и Филип - по-малкият братовчед на Марко. Тримата се опитват да съберат сума за лечението на братчето на Ангелина. Но парите са проиграни на комар от бащата на момичето. Така започват приключенията им – между настоящето и времето на хайдутите, в което ги пренася магическият смартфон на Филип. В епицентъра на техните перипетии е съкровището на Вълчан войвода. Дали тримата ще успеят да се справят с всички критични ситуации в името на благородната кауза? „Филмът е за тийнейджърите – има достатъчно вдигащ адреналина екшън, но без мутри, проститутки и дрога. Той е за добрите деца на България, каквито преобладават в родината ни. Не се съмнявам в здравия им морал“, казва Максим Генчев. Д-р Златина Филипова е убедена, че днешното родно кино изпитва глад за детски филми. Тя сътворява сюжета с огромен респект към традициите в жанра, създадени и наложени от живите класици Димитър Петров и Рада Москова. „Смартфонът беглец“ вече направи турне из българските културни центрове в Европа. Лентата получи и специалната награда за най-добра международна детска продукция на Артизан фестивал интернешънъл в Кан, който е извън конкурса за „Златната палма“, но е под егидата на култовия форум. Призът за тийн екшъна с марката на „Амрита арт” е за принос към киното на хуманизма. Приключенският хит беше представен на „София филм фест“ в секцията „Ново българско кино“, на фестивала „Ки-Ки-Фе” в Щутгарт и на още престижни екрани. „Снимахме с професионална техника, каквато се използва в Холивуд. Значителна част от кадрите са направени с помощта на дрон”, разкрива операторът Христо Генков, внук на художника Генко Генков. Сред звезди във филма е Ники Сотиров.", "date": "2018.08.23", "title": "„Смартфонът беглец“ благотворително във Варна"}
{"url": "https://www.monitor.bg:443/bg/a/view/pytna-policija-veche-shte-otnema-knijkite-na-horata-sys-zastrahovka-v-olimpik-142395", "text": "Припомняме, че във връзка с възникналия проблем със застрахователна компания \"Олимпик\", чиито застраховки спряха да действат от 17 август, министерството даде петдневен толеранс на водачите с прекратената застраховка „Гражданска отговорност“ в  компанията.", "date": "2018.08.23", "title": "КАТ вече взема книжките на шофьорите с \"Гражданска\" в \"Олимпик\""}
{"url": "https://www.monitor.bg:443/bg/a/view/sa-sht-nalojiha-novi-mita-na-kitajski-vnos-za-16-miliarda-dolara-142392", "text": "Администрацията на американския президент Доналд Тръмп наложи днес нови мита върху китайски вносни стоки. Митата са 25-процентни и са върху вносни стоки за 16 милиарда долара, предадоха световните агенции. Новите налози се прибавят към вече въведените на 6 юли 25-процентни мита върху китайски стоки за 34 милиарда долара. Тази ескалация на търговската война между двете страни може да бъде последвана от нова вълна през септември, когато може да бъдат наложени мита върху стоки за 200 милиарда долара. Новите мита бяха наложени днес няколко часа преди втория ден на дискусии между американски и и китайски представители, които се опитват да сложат край на търговската война между двата основни световни икономически гиганта. Китай веднага реагира като обяви, че ще вземе необходими ответни мерки. Пекин има намерение да наложи мита върху същото количество американски стоки, взимайки на прицел емблематични продукти като мотоциклетите Харли Дейвидсън, бърбъна или портокаловия сок. След влизането в сила на новите американски мита Пекин каза, че ще подаде оплакване в Световната търговска организация, съобщи китайското министерство на търговията. Пекин изрази твърдото си противопоставяне на новите мита, които възприема като нови митнически санкции, се допълва в изявление на министерството.", "date": "2018.08.23", "title": "САЩ наложиха нови мита на китайски внос за 16 милиарда долара"}
{"url": "https://www.monitor.bg:443/bg/a/view/trymp-parite-za-lubovnici-ne-sa-prestyplenie-142396", "text": "Президентът на САЩ Доналд Тръмп каза, че плащането от негов бивш адвокат на пари на две жени, за да си мълчат за връзките си с Тръмп, не е нарушение на законите за водене на предизборна кампания, съобщиха осведомителните агенции. В интервю за телевизия Фокс нюз президентът заяви, че плащанията са били направени с негови пари, а не от средствата на кампанията и настоя, че при това положение не става дума за никакво нарушение. Това са били мои пари, заяви Тръмп и каза, че той впоследствие е научил, че на двете жени е било платено. Бившият адвокат на Тръмп Майкъл Коен във вторник се призна за виновен в съда по няколко обвинения, включително нарушаване на правилата за финансиране на кампании, и каза, че Тръмп му е наредил да уреди въпроса с плащанията. Белият дом заяви, че президентът не е извършил нищо нередно, плащайки през адвоката си, и че срещу Тръмп не са повдигнати обвинения.", "date": "2018.08.23", "title": "Тръмп: Парите за любовници не са престъпление"}
{"url": "https://www.monitor.bg:443/bg/a/view/do-sedmica-jasno-ima-li-chuma-v-20-kilometrovata-zona-okolo-ognishtata-v-strandja-142397", "text": "До седмица ще станат ясни резултатите от всички проби от овцете и козите в 20-километровата карантинна зона около огнищата на чума в Странджа. Това каза в ефира на bTV земеделският министър Румен Порожанов. „Всички 8000 проби ще бъдат обработени в срок до една седмица в 5 лаборатории”, поясни той и добави, че след това на стопаните в 7 общини от района ще бъде разрешено да гледат своите животни и извън оборите и така да се намалят разходите на държавата, която изплаща компенсации за това. Министърът припомни за установените положителни проби на чума по дребните преживни животни в огнищата на заразяването на в Странджа, включително и от френска лаборатория. „При аутопсията на животни се установиха и клинични признаци на заболяването”, поясни Порожанов. Министърът отрече истинността на твърденията на протестиращите около една от фермите в Болярово, че лабораториите, където се обработват пробите не са сертифицирани. „и българската и френската лаборатория са акредитирани именно за подобно изследване”, потвърди той. Порожанов припомни, че в стадото, където ветеринарите не са могли да вземат за втори път кръв от животните за изследване, една от първите проби е била съмнителна за наличие на заболяването и е трябвало да се вземе и втора. Относно спряната от премиера Борисов обществена поръчка за 330 хил. лв. за доставка на препарати за тестване на чумата, спечелена от компютърна фирма, министърът каза, че поръчката не е била от най-лицеприятните. „Агенцията по храните е независима институция. Поръчките, които се правят, се правят от тях като юридическо лице и тен осят отговорност за тях”, коментира Порожанов. На въпрос дали заради този случай ще бъде поискана оставката на шефа на БАБХ д-р Дамян Илиев, земеделският министър отговори, че „това е комуникация, която ще се води с премиера”. „Всяка оставка е на дневен ред, когато има проблеми”, поясни земеделският министър. За оградата срещу чумата по свинете, която се довършва на границата с Румъния Порожанов заяви, че цената и й ще достигне 1,1 млн. лв. Според него причината е поставянето на допълнителна режеща спирала тип „бруно”.", "date": "2018.08.23", "title": "До седмица ясно има ли чума в 20-километровата зона около огнищата в Странджа"}
{"url": "https://www.monitor.bg:443/bg/a/view/borisov-inspektira-kak-shte-iztochvat-koraba-s-mazut-video-142398", "text": "Само, внимателно! Не бързайте! Бавно! С тези думи се обърна премиерът Бойко Борисов към екипа, който отговаря за безпрецедентната операция по източване на мазута от потъналия преди 100 години кораб „Мопанг“. Той пристигна на яхтеното пристанище в Созопол, където вече е и цялата техника включително и 2 барокамери, с които водолази ще се спуснат до кораба, който е на около 37 метра дълбочина. „Осигурили сме почти 3 млн. лева за операцията в Созопол, при която трябва да се източи мазутът от потъналия преди 100 години американски кораб. Единственото, което съм разпоредил аз, е да се спазват мерките за безопасност и да се пази животът на водолазите, за да не стане беля с някое от момчетата. Черно море е красиво, но и коварно, казват моряците \", заяви Борисов. С акцията са ангажирани две български фирми - „Хидроремонт“ Варна и „Дийп дайф“, но операцията все още не може да започне. Засега вълнението на морето все още не позволява акцията да стартира, съобщи шефът на морска администрация капитан Живко Петров, като допълни, че не се очаква днес да започнат спусканията. Той каза още, че районът около разлива се наблюдава и със сателитна техника и засега нямало данни за увеличаване на мазутните петна. Операцията е сложна и не трябва да се бърза, за да не се допускат инциденти и да се запази животът на хората, участващи в нея, добави още капитан Петров. Транспортният министър Ивайло Московски добави, че е спазена цялата процедура по избора на фирми, а отпуснатата сума е рампова. \"Може да се изразходи една част от нея в зависимост от количеството мазут на кораба. Прогнозите за максимално количество са около 600 - 650 тона\", уточни транспортният министър.  \"Средствата са осигурени, фирмите са български, остава ни да се доверим на специалистите. В момента, в който ми докладваха за мазутните топчета, веднага разговарях с колеги водолази, включително и с Любен Дилов-син. Екологията винаги е била водеща, а туризмът е важен за региона\", коментира още Борисов.  Той допълни, че след като му били докладвани няколко варианта за справяне със ситуацията, е бил избран този с източване на горивото, за да може потъналият американски кораб, уцелен от немска мина през 1920 година, да се запази като атракция за гмуркачите. Премиерът каза още, че в момента няма криза с разлива на гориво, но се действа като в кризисна ситуация, за да може проблемът да се реши максимално бързо. Той не пропусна да благодари на водолазите, които преди около седмица се спуснаха до потъналия кораб и забиха чокове, за да се спре течът на гориво. Според кмета на Созопол Панайот Рейзи в момента няма изтичане на мазут от потъналия кораб. ", "date": "2018.08.23", "title": "Борисов за източването на „Мопанг“: Само внимателно, не бързайте! (ОБНОВЕНА + ВИДЕО)"}
{"url": "https://www.monitor.bg:443/bg/a/view/bylgarskijat-rabotnik-efektiven-samo-5-chasa-na-den-142372", "text": "Българският работник е ефективен само в пет от всички 8 часа от трудовия работен ден у нас. През останалите 3 часа той не е полезен за бизнеса. Това показва изследване на Асоциацията на индустриалния капитал. Това означава, че служителите са работоспособни едва 60% от прекараното във фирмата време. Причината за това са закъснения, по-ранни тръгвания, пиене на кафе, пушене и писане на имейли, обяснява Васил Велев, председател на АИКБ. Сред основните пречки да изпълняваме служебните си задължения се оказва и сърфирането със смартфони. Според Асоциацията на индустриалния капитал обаче по-важно било какво се създава за това време по брутен вътрешен продукт на глава от населението, където страната ни се нареждала на едно от последните места в света. Същевременно проучване на Евростат показва, че работната седмица у нас е една от най-дългите в Европа. С 40 часа и 8 минути се нареждаме на второ място след Гърция, където се трудят по 42 часа на седмица. „За мен този резултат е странен, защото много от заетите в южната ни съседка работят на непълно работно време заради икономическата криза. Процентът на безработица там е в пъти по-голям, отколкото у нас“, поясни Васил Велев. Работната седмица е по-къса единствено във Франция – 35 часа, и в Белгия – 38 часа. За сравнение Международната организация на труда препоръчва 4-дневна работна седмица. Според Велев вариантът не бил добър. По време на кризата, когато нямало работа, бизнесът се опитал да наложи този модел, но служителите били недоволни, че получават по-ниски възнаграждения. По думите му 40-часовата работна седмица била нормална за Съюза. У нас проблемът бил друг, а именно с полагането на извънреден труд. Служителите искали да работят над нормата, заради по-високите възнаграждения, които получавали, но законът не им го позволявал, поясни Велев. Годишно те могат да полагат не повече от 150 часа извънреден труд. Работодателите също не били съгласни с това ограничение заради недостига на кадри. Освен това до 5 години се очаквало да има глад за 500 000 специалисти, обяснява Велев. Въпреки отлива на работна сила страната ни не губела позиции в сектор индустрия. За сравнение брутната добавена стойност на промишлеността у нас била 24.5% при 19.5% средно за Европа.", "date": "2018.08.23", "title": "Българският работник ефективен само 5 часа на ден"}
{"url": "https://www.monitor.bg:443/bg/a/view/ne-pluvajte-kym-brega-pri-myrtvo-vylnenie-142355", "text": "Още от края на юли и началото на август морето ни попада в капана на мъртвото вълнение. Все още водите са бурни, а тази година имаме десетки случаи на удавени туристи. Какво да знаем в подобни ситуации и как да реагираме, ако попаднем във водовъртеж? Мъртвото вълнение всъщност е поредица от механични вълни в морето, които се разпространяват по повърхността на водата и не са резултат на местни ветрове, а на по-далечни климатични системи. Често има голяма дължина на вълната, но това зависи от размера, силата и продължителността на климатичната система, от която произхожда. Образува се съвсем близо до брега и е перпендикулярно на него. Обикновено то е широко не повече от 5 м, а скоростта му е около 4-5 км/ч. Спасители съветват, ако попаднем в капана на мъртвото вълнение, да не изпадаме в паника, но и да не надценяваме силите си. „Ако не сте добър плувец, най-добре е да направите всичко възможно да се обърнете в посока на спасителните постове и да викате за помощ. Или пък да махате с ръце, за да ви видим. Само така ще можем да ви се притечем на помощ“, обясни ръководителят на спасителната служба във Варна Георги Есов. Опасността на мъртвото вълнение идва оттам, че то не е видимо за хората. Най-често се случва, след като няколко дни поред има ветрова вълна, както е и в момента на родното Черноморие. След това на пръв поглед изглежда, че морето се е успокоило, но в същото време отдолу протичат процеси. На моменти дори се вижда как пясъкът се повдига от дъното. Тогава вече водата се прибира от брега към морето. „Преди това дори са били изкопавани дупки и когато вълната се прибере към морето и отива към по-дълбоки места, се появява т.нар. мъртво вълнение. То подкопава краката на плувеца отдолу и го завлича. По-подготвените не бива да изпадат в паника, защото в моменти на стрес мускулите се стягат и бързо потъваме. Не бива да изразходвате енергията си, защото тогава ставате уязвими във водата“, обясни спасителят. Единият от начините да се спасим е да се оставим течението да ни завлече на 15 метра по-навътре в морето. Там то се успокоява. Не се борете с течението и не плувайте обратно към брега. За съжаление това е безполезно. „И ако направите това, вече може да се опитате да се измъкнете леко настрани, под ъгъл и тогава да доплувате до брега“, съветва спасителят. Според него обаче плажуващите често пренебрегват забраните за къпане и не обръщат внимание какъв цвят е предупредителният флаг. За съжаление, с всяка изминала година у нас спасителите стават все по-малко. Младите кадри предпочитат да се реализират в чужбина заради сезонната работа. „Заплащането е добро, но средната възраст на спасителите расте. Засега на варненския плаж имаме достатъчно служители, но няма хора, които да ни заместват. Повечето си търсят целогодишна работа, а басейните не са толкова много“, коментира още Георги Есов. 1. Преди всичко трябва запазите спокойствие, защото хората, които знаят какво да правят, в 99% от случаите се спасяват. 2. Мъртвото вълнение не е водовъртеж и не завлича към дъното, а навътре. Затова трябва да пестим силите си, докато не излезем от него. 3. Ако плуваме в правилната посока – настрани, и не излизаме от течението, значи то е прекалено широко. Тогава спираме да хабим сили и просто изчакваме течението да премине. Това ще се случи след 3-4 минути.", "date": "2018.08.23", "title": "Не плувайте към брега при мъртво вълнение"}
{"url": "https://www.monitor.bg:443/bg/a/view/11-godishno-dete-bere-dusha-sled-selfi-vyrhu-vlak-142389", "text": "Волтова дъга изгори 11-годишно момче от пловдивското село Труд. Хлапакът се качил върху железопътен вагон на селската гара с телефон с камера в ръка, съобщиха от районна прокуратура в Пловдив. На трагедията е имало четирима свидетели, които вече са разпитани от разследващите. Сред тях са майката и бабата на момчето, които пред полицията са разказали, че момченцето е отишло до сградата на селската гара, за да зареди телефона си, съобщи говорителят на районната прокуратура Атанас Илиев. Оттам обаче хлапакът е бил подгонен от възрастен човек и хукнал да бяга. Вместо обаче да мине покрай вагоните, за да избяга по-бързо, тръгнал да се катери по един от тях, вероятно за да си направи селфи. На слизане от вагона се изправил и бил поразен от волтовата дъга. Тя е отхвърлила телцето му на земята и близките му веднага са се обадили на 112. Нещастният инцидент станал около 15,20 часа този вторник, съобщиха от полицията в Пловдив. Вагонът, върху който се покатерил малчуганът, не бил част от влакова композиция. Над него обаче преминавал кабел с високо напрежение, който захранвал влаковете с електричество. Детето не е имало никаква представа каква опасност го дебне. То явно не е знаело, че не трябва да застава на отстояние по-малко от 2 метра от опасните жици. Кабелът с високо напрежение в същото време е висял на около 1,30 метра от покрива на вагона. Волтовата дъга е обгорила сериозно момченцето по цялото му тяло. То било откарано в Клиниката по изгаряния към УМБАЛ „Св. Георги” в Пловдив, където било в интензивния сектор и било във флуидно легло. Лекарите се борят за живота му, който виси на косъм, защото 2/3 от тялото му били обгорени. При последващи прегледи ще се установява каква е дълбочината на изгарянията, уточниха от здравното заведение.", "date": "2018.08.23", "title": "4 видели как 11-годишното си прави селфи на влака (ОБНОВЕНА)"}
{"url": "https://www.monitor.bg:443/bg/a/view/vladimir-todorov-grajdanskata-da-ima-minimalna-cena-za-da-njama-vtori-olimpik-142366", "text": "Избирайте регистриран у нас застраховател, а не клон, казва в интервю пред \"Монитор\" председателят на Асоциацията на пострадалите при катастрофи. Според него възрастните шофьори трябва да минават медицински прегледи на 2-3 години. - Наистина е прецедент. Нека обаче обясня какъв е генезисът на проблема. По време на втория мандат на Ралица Агайн в Комисията за финансов надзор (КФН) бе премахнато едно изискване, което преди се спазваше стриктно. И то беше за минимална изискуема премия по застраховка „Гражданска отговорност“. Дотогава КФН казваше на застрахователите, че не могат да продават услугата под определена цена. Това изискване беше премахнато и компаниите започнаха да правят дъмпинг помежду си. Те сваляха цените и това се оказа много опасно. В желанието си да продадат повече полици, забравиха, че в един момент ще трябва да плащат големи обезщетения. По този начин самата застраховка се оказа губеща. КФН нямаше начин, по който да реагира на ситуацията. Тя се отказа от възможността да определя минимални цени на тази застраховка. И от там всъщност дойде големият проблем. В доклада просто беше констатирано, че нямат възможност да плащат тези големи обезщетения. Другото важно нещо е, че във всички европейски държави, когато се продава тази застраховка, посредниците получават много нисък комисион, защото тя е стандартна. В Западна Европа или комисионът е между 5 и 7% или е 0%. В момента има компании, които предлагат до 30% отстъпка. Ако една полица струва 200 лева и има 30% отстъпка, застрахователят ще получи 140 лева. Така останалите 60 лева ще са за брокера и застрахователят се лишава от тези пари, за да е финансово независим и стабилен. Тези високи комисионни са опасни за застрахователния пазар. Но след като правилото за регулирани комисионни бе отменено, застрахователите започнаха да гърмят. - Абсолютно. Беше предизвестено, че рано или късно ще има фалит на застрахователи. И историята може да се повтори, ако не се вземат мерки. Затова трябва да има минимална цена, за която да се продава тази застраховка, и да се ограничат комисионите на брокерите. - Това е трябвало да покаже на надзора, че компанията е съмнителна, че има проблеми. През 2015 година дори властите в Испания са забранили на крайния собственик да се занимава с финансова дейност. Защо обаче кипърският и българският регулатор на са реагирали на това съобщение, не мога да отговоря. - Не съветвам никой да кара без „Гражданска отговорност“. Защото, не дай си, Боже, ако стане катастрофа, после ще плаща за две поколения напред. При нас е имало случаи на осъдени за по 200 000 лева. Такива хора губят дори жилищата си, защото са спестили 200 лева. Но според мен в сегашната ситуация „пострадалите“ ще бъдат обезщетени. Проблемът е, че КФН е събирала средствата от продажбата на всяка полица в българския обезпечителен фонд, а най-вероятно е трябвало да ги насочва към кипърския. Тук е и големият въпрос, защото от кипърска страна ще попитат на какво основание ще изплащат обезщетения. Надявам се все пак, че хората ще получат обезщетенията си. - Ще ги посъветвам да избират застраховател, регистриран в България, а не е клон на дадена компания. Колкото и да звучи антиевропейски. Причината е, че при фалит не могат да се задействат обезпечителните фондове, които действат у нас. - Това е съвместна инициатива с Асоциацията на външна реклама. Има два подхода на въздействие върху съзнанието. Единият е със стряскащи, шокиращи кадри, а другият с положителни послания. Тъй като през годината са правени много инициативи със стряскащи, да речем със смачкани коли, този път решихме да заложим на другия подход. Особено, че таргетът ни тази година са младите хора. Те не обичат някой да ги назидава, така че решихме да заложим на шеговитото. Идеята е, че ако караш със 120 км до Бургас, ще стигнеш за 3 часа. Но ако шофираш с превишена скорост, ще спестиш едва 25 минути, които обаче може да ни костват много. - Не, тези билбордове са наша идея. Затова посланията ни са шеговити. Едното от тях е: „Не бързай, морето няма да пресъхне!“ - И двете категории, но за мен по-рискови са младите. Те са много повече, всяка година около 50 000 души вземат книжки. Там има проблем и с обучението им, нямат достатъчно часове по кормуване и излизат неподготвени. - По-скоро на всеки 2-3 години да преминават медицински прегледи. И те не бива да са формални, както в момента. Знаете как се взема в момента медицинско за книжка. Роден е на 26 октомври 1972 година Завършил е английска гимназия в Пловдив, след това право в Софийския университет „Св. Климент Охридски” и застраховане във ВУЗФ Носител е на голямата награда „Достоен българин” за 2009 година и на голямата награда „Златен ритон”", "date": "2018.08.23", "title": "Владимир Тодоров: „Гражданската” да има минимална цена, за да няма втори „Олимпик“ "}
{"url": "https://www.monitor.bg:443/bg/a/view/bratyt-na-karamazov-s-kurs-po-sladkarstvo-u-nas-142361", "text": "По-големият брат на актьора Владимир Карамазов – Иван Александров, който от години живее и работи във Великобритания, ще се завърне в родината. Причината – майстор-сладкарят ще влезе в ролята на гост-лектор в рамките на курс в Pastry Academy. Датата е 2 септември, а на уъркшопа могат да присъстват, както специалисти в сферата, така и любители на захарните изкушения. Цената на билетите за 8-часовата лекция е 220 лв. „Единственото ми ограничение е… небето, останалото е въображение, импровизация и усилена работа“ - под това мото работи Александров, като именно към него ще провокира да се стремят и всички присъстващи на семинара. В обучението „Магията на захарните цветя“ той ще запознае ентусиастите с изкуството на захарното тесто и декорациите. На финала всеки „ученик“ ще може да се похвали със сладки и ефектни цветни букети. Само преди няколко месеца Александров записа пореден успех в биографията си. Припомняме, че той бе избран да изработи втората по важност торта за сватбата на принц Хари и Меган Маркъл – тази за журналистите. „За това събитие получих директна покана от г-жа Дебора Бонети - Председателя на Асоциацията на чуждестранните журналисти (Foreign Press Association), която добре познава работата ми и от преди. Самата тя реши да ми се довери, за което съм й благодарен, но по този начин съм натоварен и с голяма отговорност, защото очакванията към мен са много големи“, обясни сладкарят пред „Монитор“ броени дни преди кралската сватба.", "date": "2018.08.23", "title": "Братът на Карамазов с курс по сладкарство у нас"}
{"url": "https://www.monitor.bg:443/bg/a/view/merkel-glasi-germanec-za-mjastoto-na-unker-142390", "text": "Канцлерката Ангела Меркел иска германец да е следващият председател на Европейската комисия от догодина, дори ако трябва да се откаже от претенциите на Германия за ръководния пост на Европейската централна банка (ЕЦБ), пише икономическия в. \"Ханделсблат\". \"Водещият приоритет за Меркел вече не е ЕЦБ, а Комисията\", е казал за вестника пожелал анонимност близък до правителството източник. Според вестника канцлерката смята, че ръководният пост на ЕЦБ е преди всичко протоколен, докато председателството на ЕК е с по-голямо политическо значение. Освен това вероятният кандидат на Германия за ЕЦБ, сегашният шеф на Бундесбанк Йенс Вайдман, не е с най-добри позиции за спечелване на тази надпревара заради множеството си критики към политиката на шефа на ЕЦБ Марио Драги за стимулиране на икономиката на страните от еврозоната, която според него е в ущърб на германците. За нов председател на Европейската комисия вече се споменава името на французина Мишел Барние, който сега е главен преговарящ на ЕС за Брекзита. От германска страна в Берлин се спрягат няколко имена - на министрите на икономиката Петер Алтмайер и на отбраната Урсула фон дер Лайен, както и на Манфред Вебер, председател на групата на Европейската народна партия в Европейския парламент.", "date": "2018.08.23", "title": "Меркел гласи германец за мястото на Юнкер"}
{"url": "https://www.monitor.bg:443/bg/a/view/biser-petkov-poseshtava-centyr-za-socialno-vkluchvane-v-pazardjik-142379", "text": "Министърът на труда и социалната политика Бисер Петков днес посещава Центъра за социално включване и развитие в Пазарджик. Заедно с него ще бъде и представителят на УНИЦЕФ за България д-р Джейн Муита. В рамките на визитата министърът ще посети и Държавното предприятие „Българо-германски център за професионално обучение“. Предвидена е и среща със заместник-кмета на града Петър Петров и областния управител Стефан Мирев.", "date": "2018.08.23", "title": "Бисер Петков посещава Център за социално включване в Пазарджик"}
